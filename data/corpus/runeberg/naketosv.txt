
SKRIFTER
AV
ALBERT ENGSTRÖM

NAKET
O. S. V.


STOCKHOLMALBERT BONNIERS FÖRLAG




NAKET
O. S. V.
AV
ALBERT ENGSTRÖM


STOCKHOLMALBERT BONNIERS FÖRLAG


Copyright Albert Bonniers förlag 1944

STOCKHOLM

ALB. BONNIERS BOKTRYCKERI 1944

NAKET.

Jag bekänner mig icke till den nudistiska sekten,
vars medlemmar träffas då och då i den s. k. naturen
för att kläda av sig och gno omkring bland enbuskarna
i bara mässingen. Förmodligen äro de i allmänhet
småfnoskiga med ett och annat inslag av libertinage.
Här i Sverige är det märkvärdigt tyst omkring dem
på vintern — av helt naturliga skäl — men de ha väl
sammankomster i hemmen med oskuldsfulla ringlekar
och ömsesidig beundran som mål och medel och de
få gärna min välsignelse, om de kunna vara betjänta
med så litet. Jag har sett sådana tokstollar litet
varstans i världen, en gång en smällkall februaridag i
Bayern. De gingo på skidor och deras anförare var
en allvarlig gymnasialprofessor, svartskäggig och
glasögonprydd. Några barn voro med, som gräto och ville
gå hem och kvinnorna skakade av köld. Plötsligt
utbröt gräl i sällskapet och det ringlade sig hastigt in
i ett värdshus, som tydligen var dess Stammkneipe.
Så småningom gick även jag dit för att äta en korv
och dricka en sejdel. I stora salen satt hela bandet
påklätt och hostade framför en väldig brasa, medan
värden serverade Glühwein över lag. Jag stannade
icke i trakten länge nog för att kunna konstatera, hur
många som överlevde experimentet.

I Moskva såg jag en vacker septemberdag ett
underligt följe komma larvande på Tverskaja, 5 herrar och

4 damer. De hade icke mera på sig än ett smalt
band över axeln med inskriptionen: Bort med all falsk
blygsamhet! Detta var ju fullt överensstämmande med
den bolsjevistiska etiken och de fingo hålla på några
dagar, innan de styrande funno anledning att förbjuda
tilltaget.

Och nu ser jag i marsnumret av det franska, mycket
frigjorda magasinet Beauté ett nudistiskt
bröllopsfotografi, där bruden endast har en bukett och prästen
handboken att skyla sin nakenhet med. Men
högtidligheten försiggår i Amerika, »det sista land, där
löjligheten icke förstör något».

Själv är jag utpräglad dyrkare av nakenheten, men
det vore överdrift att kalla mig nudist. Livet har
tvungit mig att rita så många snusiga skärgårdsgubbar
och smålandsbönder med och utan brännvin, så många
fyllbultar, schåare, präster och degenererade
adelsmän, att jag måste dra andan ibland och komma ihåg
att det finns ett annat slags skönhet också, för vilken
jag icke är helt främmande. Därför vilar jag mig
ibland genom att teckna nakna modeller och helst
kvinnliga, vilket väl är ett maskulint drag. Jag
beundrar visserligen muskulatur, men får jag välja,
föredrar jag kvinnlig mjukhet. Att teckna karlar anser
jag vara övervägande kvinnfolksgöra (?).

Jag har nämligen mycket naturliga och sunda
instinkter och unnar det motsatta könet samma glädje
som mig själv, vilket inte vill säga litet.

Men det är icke uteslutande av dessa skäl jag vågat
publicera mina modellstudier. Jag hoppas nämligen
att de skola betraktas som gammaldags både i fråga
om teknik och innebörd. Visserligen skulle de för
50 år sedan och offentliggjorda på detta sätt ha
ansetts osedliga, men moderna människor kunna
lyckligtvis i dessa dagar se på dem utan att taga skada
till sina själar. Jag vill att de skola betraktas som
ett slags reaktion mot de sista dagarnas heligas sätt
att se och teckna. Ty det ser ut, som om dessa,
kosta vad det vill, önska undvika verkligheten och
partout göra något, som så mycket som möjligt skiljer
sig från densamma. Men denna vilja synes mig oftast
bero på okunnighet i yrket. Jag brukar uppmana mina
elever att endast teckna det de se. Genom
målmedveten strävan i denna riktning lära de så småningom
tecknarens, målarens, yrke. Men många tröttna och
förbli okunniga. Dessa ansluta sig till den fårskock
som för tillfället bräker i konstens värld. De bli
modernister och hjälpa till att fylla utställningssalarna
med nonsens, humbug, lögner. Och de massor av
ungdomar som nu göra sig bredbenta och smutsa
väggarna i hem och museer med sin okunnighet äro
dömda åt glömskan och undergången, när nästa
modegalenskap träder i stället. De enda som överleva dem
äro konstdoktorerna, ty de äro vanligen fast anställda
och ha lärt sig att slå blå dunster i ögonen på sina
arbetsgivare och publiken med den svada de inhämtat
i konstböcker och ateljéer.

Den som tror att jag menar att mina blygsamma
försök i konst böra betraktas som norm och canon,
misstager sig bedrövligt. Man bör icke teckna som
jag utan som man själv ser eller vill ha sitt arbete
sett. — Men jag blir rädd — kanske är jag själv på
väg att prata som en konstdoktor. Jag slutar med
detta och ringer efter en modell – – – 

*


Ja, jag slutade i tid. Jag erinrar mig att jag inte
står i en kateder utan sitter vid mitt bord och skriver
en bok. Låt mig alltså anslå min vanliga lätta och
lekande ton!

Jag önskar att läsaren icke stannar vid betraktandet
av mina modeller utan fortsätter och läser de följande
berättelserna, skisserna och kåserierna. Många
guldkorn hittar han kanske inte, men någon legering kan
han möjligen med god vilja upptäcka. Ty jag skriver
alltid fritt ur hjärtat och menar det jag säger. Somt
är naturligtvis lögn, men i böcker går lögnen under
namnet Fantasi, och med Fantasiens vingar är man
dömd att flyga tills man stöter emot verklighetens
hårda vägg och ramlar ned och blir en punkt.

Och sedan vilar man sig vid verkligheten, som då
känns mjuk, vänlig och god och betyder lugn, ty det
är ur den man hämtar ny kraft till nya lögner.

Men detta Nakna innehåller mycket litet av
medveten lögn och är måhända därför lockande för
äldre realister. Därför uppmanar jag mina jämnåriga
läsare — särskilt dem — att med bibehållen fattning
studera modellerna lagom länge och icke förirra sig
in i detaljer, vilket icke lär vara nyttigt, om man icke
kan se dem med en konstnärs eller ett barns ögon.
För resten äro vi födda nakna och förbli nakna under
kläderna. Ja, vi äro enligt Erik Axel Karlfeldt

»till märgen ömkligt nakna inför Herran».
Albert Engström



















nej, jag tycker tvärtom, jag är för fet!
















SMÅLANDSORIGINAL   

Vart år jag icke får tillfälle att besöka min
hembygd anser jag i viss mån misslyckat och förspillt,
ty som Thesevs — utan att göra några jämförelser
för resten — hämtar jag ny kraft ur dess mark, även
om dess karaktär är en helt annan än på min tid och
ett nytt släkte med radio, grammofoner och
Ford-bilar befolkar den. Tiden har nivellerat bort
originalen till och med i de avlägsnaste skogstorpen.
Endast snuset är kvar, ty Epikur härskar ännu där
nere. Baskermössan har gjort succés och jazzmusiken
kommer en att tänka på mystiska riter i någon
sudansk kraal.

   Till och med traktens huvudstad visar tecken till en
annalkande funktionalism, fast den gamla eken med
sin ekorre i toppen ännu finns kvar i stadsvapnet.

Men dess Norrmalm, den äldsta stadsdelen, som icke
strök med i den stora branden för tre generationer
sedan, står nästan oförändrad. Min första kultåtgärd
är att besöka Vaxblekaregården, i vars konstiga prång
jag lekte som barn, när jag hälsade på hos ett par
jämnåriga kamrater. Sedan styr jag mina steg till de
gamla gårdar, där stadens beryktade karamellkärringar
bodde och där jag på de utmärkta polkagrisarna
förslösade stadsslanten, en tolvskilling. Jag kan ännu
för min inre syn frambesvärja gummornas drastiska
företeelser och tycker mig känna den ljuvliga doften
av pepparmynt i näsan. Alla hade de konstiga namn,
med vilka man dock icke vågade tilltala dem, ty då
kom furien fram, den som säges ligga på lur i varje
kvinnosjäl. Där kokade Johanna Knall, surögd, lång
och smal, sina sega och delikata polkagrisar.
Ponka-Lusa, rund och satt, och Vind-Titta, vindögd och
mager voro hennes farliga konkurrenter och
Grisa-Lasse-Clara hade efter en stormig ungdom, som
delvis förflutit i utkanterna av Ränneslätt, där Smålands
husarer hade sina övningar, också slutit sig till skrået.
Hon tillverkade också de hårdaste och mest kritiga
begravningskarameller som ännu motstått min
oklanderliga tandgård. Hon var dotter till en man som
sålde skånegrisar, vilka då för tiden 5—6 veckor
gamla drevos på landsvägarna från vårt södra
grannlandskap under månaderna april och maj för att bli
matnyttiga till jul och gingo åt som smör i gårdarna.
Handlanden kallades av en outgrundlig anledning
fabrikören och det var väl under färderna med honom
dottern fått smak för litet vagabondage, men detta
försonade hon ärligt genom att på gamla dar 
fabricera ovannämnda både till utseende och smak
verkligt sorgliga papperskonfekt, vilkens fransklippta
omslag voro glansigt svarta och försedda med lämpliga
bibelspråk, som såldes arkvis i en officin i Jönköping.
Dessa karameller voro egentligen icke ämnade att
ätas utan gömdes av begravningsgästerna för att
åter användas vid eventuella dödsfall. De bjödos
omkring på en bricka tillsammans med begravningsvinet,
som icke kunde drickas utan de sockerbitar som
funnos på ett tefat på brickan. Vinet kallades Rhenskt
och bidrog avsevärt att framtvinga de sorgliga miner,
som anständigheten fordrade. Jag har sedermera i
Tyskland hört talas om sådant vin, där kallat
Strümpfenwein, emedan man endast behövde slå några
droppar på en trasig strumpa för att hålen skulle
draga ihop sig.

   När jag inspekterat min barndoms stad tillräckligt
låter jag chauffören köra öster ut, besöker en
kyrkogård och fortsätter till en järnvägsstation som alltid
var utgångspunkten för mina vandringar då jag
började måla, och det var rätt tidigt. Jag visste ännu
icke att allt är vackert, blir vackert om man med
omsorg söker avbilda det, utan jag sökte med en
likasinnad kamrat »motiv», något obeskrivligt pittoreskt,
som skulle bli ett chef-d’æuvre och komma mina
föräldrar att rysa av sällhet och tro på min framtid.
Men det kunde hända och hände oftast att jag och
kamraten klättrade i bergen kring Ingatorp med vår
tunga attiralj från morgonen till kvällen utan att hitta
något motiv som tillfredsställde vår kräsna
skönhetskänsla och jag kom till sista tåget badande i svett,
myggbiten, arg och desillusionerad, hungrig och
dödstrött.

På perrongen infann sig vid varje tåg skräddar
Kron för att se på provryttare och lära sig sista
skriket i fråga om elegans och tillskärning. Han var
alltid något att studera, fast jag kunde hans drag
utantill. Han var socknens arbiter elegantiarum och
att kritisera hans créationer hade varit crimen læsæ
majestatis. Han hade en kollega som också brukade
gå för att »titta på tåget», men denne höll sig
alltid i bakgrunden, ty han var bara lappskräddare och
kallades Samuel Trilling, kanske emedan han
verkligen var trilling. Dessa båda herrar visste att jag
gjort förfärliga vrångbilder av dem, men bemötte
mig artigt, därför att jag var deras kund. D. v. s.,
min far betalade de blygsamma räkningarna.

Genom den susande storskogen som på den tiden
prydde min hembygd flöt en å med kräftor och
pärlmusslor i, som det höves en riktig smålandså. Nå, den
flyter där väl än, men speglar icke längre några
jättetallar. Pärlfisket kunde ibland slå riktigt bra till för
mjölnarn i Skvaltet, den lilla kvarnen, dit de närmaste
bönderna körde sin säd.

Men längre upp låg Järnbruket, en urgammal
anläggning som övertagits av Suber, patronen från
Stockholm, en gammal hygglig gubbe som styrde och
ställde på patriarkaliskt sätt och åt fläsk, fast han var
jude, vilket senterades av hans underhavande.
Verkmästaren hette Lindstedt, var dalkarl och ansågs
kunna trolla. Detta var ju mycket märkvärdigt och
trevligt, men den som intresserade mig mest av alla i
trakten var gubben Jödde Månsson, f. d. stortjuv,
som utan att ändra en min tagit emot sina 40 par
spö, medan hans kärring fått nöja sig med 8 par ris.
Han hade också suttit i stocken, vilket han ansåg
vara det värsta han genomgått. Stocken ställdes
bredvid kyrkporten, på det att alla skulle ta varning av
brottslingens smälek och fatta goda föresatser, då
de gingo in till gudstjänsten. Det berättades att
Jödde, när prästen kom ut ur kyrkan och allvarligt
betraktade sitt vilseförda får, skulle ha sagt: — Jaa,
kyrkherrn, ja har inte kommit längre, ja!

  Ja, Jödde Månsson var en verkligt förhärdad bov,
men kvick i käften var han. Och rysligt stark hade
han varit. Han hade en gång tillsammans med en
annan tjuv, Lifven, givit sig in på gästgivargården
och plötsligt fattats av bärsärkaraseri, rensat
krogrummet från gäster, slagit sönder alla möblerna och
rusat direkt till sin stuga, där han barrikaderade sig
med Lif. Man kom och sökte honom och bröt sig så
småningom in, men Jödde började slåss på allvar, rev
och slet och sparkade och lyckades löpa till skogs
med kamraten. Då anordnades skallgång efter de
båda. Nära att bli gripen, risade Jödde ner den
svagare Lifven och gömde sig själv ovanpå en stor
sten, medan skallkedjan gick förbi. Men så
småningom blev han fast och fick lida sitt straff.

  Vid bruket var det dåligt med kontrollen, smederna
stulo spik och annat järn och ställde till allt möjligt
rackartyg. Men gubben Suber var inte dum. Han
hittade på att anställa Jödde Månsson som bruksvaktare
och tjuverierna upphörde, ty Jödde hade respekt med
sig sedan han avtjänat straffet och var lika hederlig
karl som någon annan. Det vill säga — han var ju
inte så noga, när det gällde honom själv, vilket
kan förstås av följande historia, som han berättade
för mig, då jag en gång övernattade i hans lilla
rygg-brutna stuga långt inne i skogen, där han på sin
sena ålderdom satt som en halvt beundrad och värdig
emeritus.

   Suber hade naturligtvis en julgris, han som de
flesta, en övergödd sugga, som omhuldades framför
andra husdjur. I Småland sade vi på den tiden att
suggan röt, när hon gick i giftastankar. »Soa ryter»,
hette det, och hon röt verkligen av lidelse. Man
brukade lugna suggornas kval och få dem att tiga ett
par timmar genom att stjälpa ett kålfat över
ryggen på dem. Då stodo de stilla, men upptäckte så
småningom att de skamligen bedragits och började
ryta igen.

   Alltnog — Subers sugga började en dag ryta.
Något sådant hade gubben aldrig hört maken till och
frågade Jödde Månsson, som ju kunde litet av varje,
vad det kommit åt djuret.

   — Jaa, patron, svarade Jödde, ho ä förskräckligt
sjuker, så dä ä la bäst att vi slaktar ’na, inna ho
bler sjukare.

   —    Nää, pevare mik, jak fill inte ha sjukt fläsk — ta
henne du!

   På det viset fick Jödde Månsson sin julgris. Hans
gamla ögon lyste av liv, när han drog historien, där
han satt i soffhörnet i den snygga stugan, där
väggarna pryddes av blankskurade kopparkärl. Sängen
där jag fick ligga var oklanderlig, rena lakan och
ett vackert gammalt lapptäcke.
   Men det var kanske om verkmästar Lindstedt jag
skulle berätta. En dag kom en bruksarbetare till
honom och klagade sin nöd. Han hade blivit
bestulen på en fläskskinka, en kruka honung och några
brödkakor.

   —    Jag har hört att verkmästarn kan ställa saker
och ting till rätta, sade han, och nu skulle jag be att
verkmästarn gör nånting, så jag får tillbaka det som
är borta.

   —    Ja, jag är väl inte dalmas för roskull, svarade
Lindstedt och så tog han fram ett papper och ritade
en skorpion på det — åtminstone sade han att det
var en skorpion, hällde på litet järnfilspån, vecklade
ihop lappen och kastade den in i brasan. Det
började smattra och fräsa.

   —    Hör nu själv, förklarade Lindstedt. Om inte det
stulna är återlämnat tills i morgon, skall tjuven få
en skorpion i pannan som märke hela sitt liv.

   Den bestulne berättade naturligtvis det
märkvärdiga han sett, det spred sig blixtsnabbt i
brukssamhället och dagen därpå stod det stulna på hans
förstutrappa.

   —    Nå kom det tillbaka alltsammans? frågade
verkmästarn.

   —    Ja, det var väl bara en brödkaka som inte kom
tillbaka.

   —    Det som är oppätet kan jag inte skaffa igen,
men i natt skall ogärningsmannen få en åkomma, så
du ska få gödsel på ditt trädgårdsland för mer än
brödkakan, sade verkmästarn högtidligt. Och det vart
så, ty även detta berättade den bestulne.

   En natt kom Lindstedt hem från ett gille. Vid ån
hade Subers pigor haft byk men lämnat kvar den stora
kopparkitteln. Han tog kitteln och låste in den i en
bod. Morgonen därpå dröjde det inte så länge, förrän
han fick besök av båda pigorna.

   —  Snälle verkmästarn, vi ä alldeles olöckelia å
övergivna — di har stôlet den stora kopparkitteln,
som vi glömde ta in i går kväll — å vi vet ju att
verkmästarn kan lite mer än andra.

   —  Tänk att I kan  vara så slarviga! Nå, jag skall
fundera på saken. Ge mig si — och han tittade i
almanackan — jaha, det är fullmåne om torsdag!
Om I nu nästa torsdagsnatt klockan 12  går  ut i
bara särken, och går baklänges ner till det ställe där
I glömde kitteln — men I får dra opp linntygena så
stjärtarna bli bara — så ska ja försöka, om det kan
lyckas. Men att I kan vara tocka slarvelinor, det är
ju rent oanständigt att ta så litet vara på andras
egendom, som I är satta att sköta. Gå nu i frid, så ska
jag göra vad jag kan, fast det blir svårt.

   Torsdagsnatten gick Lindstedt med ett par
bruksbokhållare och ställde bykkitteln där pigorna lämnat
den samt lade sig i en berså och fingo till sin stora
glädje beskåda det underliga tåget. Och dagen efter
kommo de båda slarvorna med långa och många
tacksägelser och fingo avlägsna sig sedan de måst
åhöra långa och många förmaningar att icke göra så
mer utan tänka sig för och vara trogna och
påpassliga.

   Ryktet om Lindstedt spred sig vida omkring och
folk kom ända nerifrån Kristdala, Vena och andra
socknar för att få tillbaka stulet gods och inhämta
visa råd. Lindstedt var en trollkarl.
  Detta kunde till och med »baron» intyga och svära
på inför domstol, om så skulle behövas. »Baron» var en
något avsigkommen gammal adelsman, som
inackorderat sig hos en bruksbokhållare för en billig penning,
som icke alltför mycket decimerade hans lilla
livränta. Hans begåvning lämnade åtskilligt övrigt att
önska, och han accepterade gärna sin titel, fast han
ej var baron. Han var ytterligt putsad och fin om
också något luggsliten, var kavaljer i
fruntimmerssällskap, talade litet i näsan och umgicks endast
reserverat med brukstjänstemännen utom då det gällde
jakt, ty då ville han vara med, fast hans talang på
området var ganska minimal. Ingen var lyckligare än
han, om han lyckats peta hål på någon harpalt. Då
kom hans eljest omärkliga fantasi i rörelse och han
berättade passionerat om sin ungdoms bedrifter på
jaktstigen hos den skånska högadeln, med vilken
han var befryndad.

  En höstmorgon hade man jagat hare och Baron
hade fått skjuta en. Den medföljande skogvaktaren
dukade upp frukosten i en skogsglänta, man grep in,
åt och skålade. Och Baron kom så i tagen att han
icke märkte, hur verkmästar Lindstedt — naturligtvis
med de andras medgivande — något avsides passade
på att kratsa haglen ur sällskapets fem
mynningsladdare. Ty bakladdare voro ännu en stor sällsynthet.
Man hade laddat om för att börja jakten igen
omedelbart efter måltiden. Efter väl förrättat ärende slog
Lindstedt sig ned för att hinna i fatt kamraterna.
Baronen berättade alltmera detaljerat
omständigheterna under det drev, då han fått skjuta, harens
 fruktansvärda fart, och den list han utvecklat vid
 flera tillfällen, ty drevet hade varit långvarigt.

 —     Ja, det var ju roligt att baron fick skjuta. Men
 man är aldrig säker, då Lindstedt är med i skogen,
 sade en bruksbokhållare.

 —   Säker, hur så? frågade baronen.

 —     Vet inte baron att han brukar göra jakten
omöjlig, när han är på det humöret. Jag tror inte på
 trolleri, men ett är säkert, att han kan göra en träff
 omöjlig med vilken bössa som helst. Så mycket har
 jag sett.

 —     Det var fän! Kan herrn verkligen det? frågade
 baronen.

 —     Åja, nog kan jag, men åt riktiga jägare gör
 jag inte sådana spratt. Det är i alla fall mycket svårt.
 Men vill baron nödvändigt, kan jag ju visa det.

 —     Det var fän! Jaha, det skulle vara mycket
intressant.

 —     Jag slår vad om ett toddykalas, att baron inte
 skall kunna träffa min hatt om jag ställer opp den
 emot stenen där borta. Hämta nu muskedundret!

 —     Hä, hä, det är ju bara ett halvt harhåll! Det
 vore fän om den inte ska bli som ett såll.

 Lindstedt gick och ställde sin hatt emot stenen och
 anmodade baronen brassa på.

 —     Jag beklagar både herrn och herrns hatt, sade
 baronen och sköt.

 —     Var så god och titta efter själv, hur ett såll ser
 ut, baron! sade Lindstedt och baronen trippade fram
 till målet.

 Hans ansikte var en bild av förvåning. Han höll
 hatten mot luften, vände och synade den utan och
 innan och utstötte ett hjälplöst: — Det var fän!

   —     Baron måtte ha glömt att lägga i hagel. Försök
med en annan bössa.

   En välvillig jaktkamrat räckte fram sitt gevär och
baronen sköt igen med samma resultat.

   —     Här herrn försvurit sig åt Fän? Det här går
inte rätt till.

   —     Min bössa är bäst i den här arsenalen, sade
nästa skämtare. Skjut nu, men bliv inte nervös!

   Samma resultat.

   —     Nu förstår baron kanske, att jag inte är alldeles
okunnig på området, sade Lindstedt. Men det är för
resten obehagligt att syssla med sånt där. Ta det
lugnt nu, baron! Vi ska emellertid göra ett nytt
experiment, men då måste jag låna barons mössa.
Jag slår vad om ett toddykalas till att baron skall
träffa sin mössa med hela skottet, utan att den
skadas på minsta vis.

   —     Det var fän! Men då vill jag låna herrns
egen bössa, för herrn har väl inte förgjort den
också.

   —     Var så god! Men ge mig nu sin mössa, så skall
jag ställa upp den på det riktiga sättet. Det är myckel
noga med sådant, se!

   —     Jag vet verkligen inte om jag vill riskera min
gamla fina mössa. Den är ett kärt minne — jag tror
att jag — men låt gå! Blir det som herrn har sagt,
så tror jag att herrn är Fän själv! Var så artig!

   Långsamt och högtidligt skred Lindstedt fram mot
stenen och glömde inte att tömma en del av
innehållet i sin hagelpung i baronens mössa under vägen.
Han gjorde det alldeles briljant för resten. Icke ens
de initierade kunde märka något falsarium.

   —    Skjut nu, baron, men darra inte på manschetten.
Sikta mycket noga, fint korn i överkant! Kanske baron
vill ha stöd?

   På den oförsynta frågan svarade baronen intet,
utan sköt med en gentlemans orubbliga lugn. Mössan
fick gärna spolieras och sikta kunde han.

   Men när han sedan tömde hela skottet ur den
oskadade och minnesrika huvudbonaden, sade han med en
mörk och nästan fientlig blick på verkmästaren:

   —    Detta är min sista jakt i herrns sällskap — på
min ära som adelsman!

   Sent på kvällen fick Lindstedt till sin stora
förvåning besök av baronen.

   —    Hör nu herrn! Förlåt min oartighet att säga
att jag aldrig mera skulle jaga med herrn! Men säg
mig nu, hur bar herrn sig åt?

   —  Är baron frimurare?

   —  Skulle aldrig falla mig in!

   —    Nå, jag har högsta graden och där syssla vi
med sådana där småkonster ibland. Min ed att tiga
skulle kosta mig livet, men jag vill gärna stå fadder
åt baron i Jönköpingslogen, om baron tål
uppskakande ceremonier och farliga prov — likkistprovet till
exempel och helvetesfärden och tarmuttagningen. Ska
vi slå till?

   Baronen stirrade förfärad på Lindstedt och sade:

   —    Nej, fy fän, jag är kristen och svensk adelsman!
Men förlåt min oartighet ännu en gång! Om herrn
bara låter min bössa vara i fred, skall jag fortfarande
med nöje jaga i herrns sällskap. Jag räcker herrn
min hand. God natt.

När jag tänker tillbaka på min barndom, finner jag
att jag nästan uteslutande måste ha träffat original.
Kanske har jag själv blivit ett sådant utan att märka
det, ty sådant upptäcker man kanske inte själv. Jag
vore tacksam för upplysningar om den saken, men
endast från sakkunnigt håll. Min adress finns i
telefonkatalogen. Skämt undanbedes icke. Men
dumhet.





ROSPIGGAR.

Kåseri i Upplands nation i Uppsala.


  Det är nu jämnt 40 år sedan jag först sökte mig ut
till Roslagen och skärgården för att så småningom
bli bofast där, men jag kan ännu ej kalla mig
fullkomligt acklimatiserad. Havet drog och sög. Det var
väl närmast längtan efter romantik och äventyr som
förde mig dit ut. Men när en man är född i skogen
långt inne i landet, lämnar han sitt innersta hjärta
kvar där, även om han som jag ämnar dö i sin nya
miljö. Det kan hända att den riktiga horisonten, om
den också taggig som en bergskedja i drift för en
rasande storm drar förbi min ateljé, verkar monoton
emot hembygdens Silvæ horridæ, dess ättestupor och
fattiga idyller. Det är väl den räta linjen, linjalen,
även om den är tandad som en sågklinga, som man
så småningom upphör att lägga märke till annat än i
högst säregna fall, därför att den ständigt är parallell
med ens tavlas över- och underkant — om man nu
gunås skall vara konstnär och hålla sig inom en
sådans tankevärld.

  Men jag är tacksam för och välsignar all den
skönhet jag sett på och vid havet — annars skulle jag
väl icke så krampaktigt hållit mig kvar där borta och
så småningom för alltid fastnat på min klippa.
Rospigg kan jag dock icke bli. Jag har nästan försökt

en gång för länge sedan. Men så dogo mina gubbar
som jag systematiskt utnyttjat under en
människoålder, och ett nytt släkte med sportmössor och
cigarretter växte upp, ett släkte som glömt seglingens
konst och osade bensin i stället för tjära och fick en
annan humor än föräldrarna. Visst kan man ännu då
och då få se en gammal vithårig, krokig gubbe, som
stapplar ned till fiskhamnen och nosar utåt havet,
som han en gång lärt sig umgås med. Han mumlar
något, som helt säkert icke är en välsignelse, medan
de unga skratta åt honom och kalla honom en gammal
tokdåre. »Gå in och lägg er, Ni far, här går Ni bara
i vägen!»

   Men sådan är väl den naturliga utvecklingen och
hans öde väntar även de unga, fast de i sitt övermod
och sin tanklöshet icke vilja tro det.

   Det jag visste om Roslagen för 40 år sedan hade
jag lärt mig i Strindbergs »Hemsöborna» och
»Skärkarlsliv», dessa ljuspunkter i författarens produktion,
fast han många år efteråt, då han var min gäst i
Grisslehamn, förnekade sig själv som mästare och
kallade dessa sina konstverk det uslaste han skrivit.
Det är emellertid August Strindberg som upptäckt
skärgården litterärt och därmed även praktiskt, ty
för den som vill se logik i historien står det klart att
konsten alltid är primus motor i kulturen, om den
också sedermera förvanskas av lekmännen. Det är
helt enkelt Strindberg som varit den kraftigaste
orsaken till att öarna klätts med fantastiska villor och
trädgårdar och att vansinniga motorbåtar nu röra
upp de fordom jungfruliga farlederna. Efter honom
kommo vi andra och skrevo och målade och hade
icke ord nog fagra att prisa paradiset. Skärkarlarne
blevo hyresvärdar och byggde glasverandor och
stockholmarna störtade ut som en tokig fårskock, hyrde och
köpte och förvandlade rospiggarna från härskare till
tjänare eller åtminstone till affärsmän. Det blev strid
mellan olika affärsmetoder, där den listigaste alltid
segrade och den oskuldsfulle gick under. Men om
detta är väl mycket nog skrivet. De sista dagarnas
arbetslösa vägra att äta strömming. Där stå vi nu,
bortskämda och bedragna på båda sidor. Det tycks
icke ha välsignelse med sig att visa sin entusiasm
och påpeka skönhet där massan fordom blott såg
karghet och fattigdom till svältgränsen, men där i
verkligheten levdes ett sunt och minst lika lyckligt liv
som uppe i land och där verkliga män fostrades
genom kampen med havet, det goda och grymma, det
frikostiga och snåla. Nu anser en genomsnittsrospigg
idealet vara att gå in vid tullen, börja som
vaktmästare och stå och hänga på en fraktbåt för att
övervaka lossningen. Han blir fet i ryggen som en
gammal gråsäl och lättjan frodas under uniformens
guldknappar. Och ändå är ett stort svalg befäst
mellan rospiggarna och tullen, men vi människor äro för
komplicerade för att vara konsekventa. Tullnärerna
äro oftast befryndade med smugglarna. Detta är
kanske icke av statsekonomiska skäl riktigt hygieniskt.
Men jag vill icke tala om det var man vet hemma
hos oss. Jag tror att Stockholmstullen har ett verkligt
krävande arbete. Men om jag vore riktigt orkeslös
och verkligt lat, skulle jag inte begära en bättre
reträttplats efter ett långt liv som ämbetsman än som
besättningsman på en tullbåt i Roslagen. Jag skulle
leva samma behagliga liv som en gammal rentier i
sin houseboat på Themsen.

  Men nog nu om detta. Jag vill dyka ner i mina
minnen och börjar med mitt första intryck av den
första rospigg jag träffade.

  Bruno Liljefors, Gustaf Ankarcrona, Acke, en tysk
marinmålare Bachmann och jag hade beslutat att lära
känna Östersjön och pröva på dess omtalade skönhet.
En vacker vårdag år 1893 gingo vi på vinst och
förlust ombord på en av dessa små vita skärgårdsbåtar
som ännu lysa upp Roslagen och som på den tiden
hade ett underbart smörgåsbord längst framme i den
trånga matsalongen. Kaptenen var en fet godmodig
f. d. djupvattenssjöman som med råd och dåd hjälpte
sina passagerare vid tillintetgörande av allt ät- och
drickbart som fanns uppdukat. En obeskrivlig
atmosfär kom från det minimala köket var gång
restauratrisen eller hennes angenäma medhjälparinna
öppnade dörren lastade med brickor som överflödade av
Guds gåvor. Biffstekar och kotletter andades ut sin
aroma och öl — öl av det gamla riktiga slaget —
och kaffe och brännvin langades av välvilliga
händer till sina bestämmelseorter. Kaskarna tömdes och
förnyades och folket var glatt. Det stojades och
skämtades. Intet världskrig hade ännu kastat sin skugga
framför sig.

  Vi pionjärer funno att vår tid ännu icke var
kommen, ty det var för trångt i matsalongen, men vi
presenterade oss för kaptenen och berättade varför vi
kommit ombord. Vi ville hyra ett par stugor på någon
ö långt ute i havsbandet. Kaptenen strålade av
välvilja.

   —     Då ska herrarna vända sig till skeppar Sjögren
—  han är ombord. Jag skall ta reda på honom.

   —    Kan man möjligen bjuda honom på frukost för
att kunna resonera lättare?

   —    Om?? Jo, det kan jag garantera. Följ med mig
bara! Men jag skall förbereda honom. Det är inte alls
vanligt att någon hyr så långt ute.

   Om en kort stund voro vi presenterade för skeppar
Sjögren, ägare av en halv, ganska stor ö och en hel
del stugor. Han var en liten gråsprängd karl med
kloka och forskande ögon och hy som en gammal
Stradivarius. Kanske låg en liten smådjävul och
blinkade i vänstra ögat, men när han skrattade lämnade
denna djävul plats för en ganska renodlad humor. —
Det dröjde inte länge förrän han konstaterat vår
omutliga redbarhet och vi hans vilja att hyra ut
några stugor. Och maten? Fanns det fisk? — Jo jo
mänsan! Havet är som en fisksump där ute, men med
köttet blir det lite svårare. För resten får herrarna se
själva, om ni trivs — men ni är väl vana vid Flaggen
och Mässingsstången i Stockholm — så fint blir det
inte. Men inte ska ni behöva svälta.

   —    Nå, skulle inte herr Sjögren vilja äta frukost till
en början med oss nere i matsalongen.

   Jo, det hade Sjögren intet principiellt emot och vi
tågade ned så snart vi funnit att det tunnats av något
där nere.

   —  Får det lov att vara en sup, herr Sjögren?

   Kanske var frågan alltför naiv. Men Sjögren slog

ifrån sig med båda händerna och sade med något av
fasa i blicken: — Nää, herrarna, brännvin kommer
aldrig i min mun. Å nej, nykter har jag levat och
nykter vill jag dö. Nääj, det går inte!

   —  Men kanske ett glas vin?

   —    Vin! Nä si dä går då inte alls. Vin är ett
fördärv, det känner jag till.

   —    Men herr Sjögren som seglat så mycket och
varit i alla hamnar, kan väl tåla ett glas gott vin?

   —    Jag ska berätta för herrarna, att en gång i
Örnsköldsvik i min ungdom när jag var bäste man på
gamla Beata i världen, drack jag ur sjutton kvarter
vin en kväll, och det kan jag försäkra, att ingen som
har dött, har varit sjukare än jag var efteråt. Sen
dess dricker jag aldrig vin.

   —  Men ett glas öl?

   —    Ja, dä skulle va dä enda dä — nåra droppar
då, om dä ska vara så nödigt. Å nej, nykter ska en
va — tänk så mycke elände en sir runterikring sej för
spritens skull.

   Vi måste erkänna att Sjögren var en rara avis och
ett exempel att följa. Jag kände något av blygsel vid
minnet av min klubbmästartid i Uppsala grumla min
eljest rena själ.

   Så småningom avslutades frukosten och vår gästs
hövliga rapningar förkunnade att vi trots allt varit
goda värdar. Vi gingo upp på däck och Sjögren lovade
varsko oss i god tid innan vi kommo till hans brygga.
Vi slogo oss ned på en soffa och drucko kaffe medan
Sjögren fortfor att prisa sin ös behag. Men plötsligt
försvann han och stod ej att upptäcka, trots ivriga
efterspaningar. En hemsk misstanke vaknade i min
själ. Jag gick ned och gläntade på matsalongsdörren.
Där inne satt Sjögren och drack kaffegök med ett par
andra rospiggar. Försiktigt stängde jag dörren för att
icke göra honom generad. Han hade naturligtvis velat
framställa sig för oss som en renlevnadsman, som vi
kunde lita på i vått och torrt. Om någon timme
gick jag ned igen och sonderade terrängen. Sjögren
hade då blivit mycket högljudd och höll just på att
traktera sina vänner med en blandning av en
halvbutelj champagne och stora supar renat brännvin.

   Jag gick till kaptenen och frågade om man kunde
lita på Sjögren.

   —  Jo, det kan herrarna alldeles säkert. Han är en
hedersman, men nu är han så glad att han fått hyra
ut, att hans gamla sjömanstag kommit i gång. Sådana
är de, gubbarna härutåt, men tänk efter själv! Sitt
själv en lång vinter ute på en ö och lev på
strömming och potatis och kanske en fläskbit då och då,
och sen på våren, då det varken bär eller brister och
man är fullkomligt isolerad — inte är det underligt
om man tar igen skadan, när man kommer ut och
träffar folk! Å nej, Sjögren är first class.

   Alltnog — vi hyrde av Sjögren och bodde på hans
ö en minnesrik sommar. Han var utmärkt, vaken och
påpasslig, fast något överlägsen, ty vi voro ju
inifrån land, stackars hjälplösa dumbommar som inte
kunde skilja på en landända och ett grimskaft.

   Denna överlägsenhet, som för övrigt var mycket
berättigad, kom en dag Bruno Liljefors att bedja
Sjögren om litet undervisning i sjömanskap och båtar.

   —  Men kom ihåg, herr Sjögren, sade Liljefors, att
jag är absolut okunnig om allt sådant och får be er
börja alldeles från början.

   Vi lågo i gräset på gårdsplanen och hade druckit
vårt kaffe. Bara några meter därifrån skvalpade havet
för en lätt bris. Vid en liten brygga låg en sköteka.

 —     Ja, vi börjar väl medsamma då, sade Sjögren.
 Följ med ned till strand.

 Vi följde alla högst intresserade.

 —     Jaha, sade Sjögren, här sir Liljefors en båt.
 Dä sir Liljefors?

 —   Jaha.

 —     Dä här kallar vi för å dä här kallar vi akter,
 dä förstår Liljefors?

 —   Jo.

 —   Nå dä var då för innerlit väl dä! Om en nu seglar
 för exempel bidevind för babords halsar — — —

 —     Förlåt, herr Sjögren, men vad menas med
bidevind??

 Med ett uttryck i sitt väderbitna ansikte, som ej
kan beskrivas, stack Sjögren båda händerna i
byxfickorna, spottade en snusstråle som såg ut som en
ofantlig, vackert böjd lakritsstång, i gräset och sade:

 —     Hur faen kan Liljefors va så dum å rå, så han
inte vet vad som menas med bidevind??!

Denna lektion var den första och sista Sjögren
meddelade. Ty det bör finnas gränser även för
okunnigheten. Det finns avgrunder av sådan. En man
som seglat bäste man på gamla Beata mellan
Örnsköldsvik i norr och Västervik i söder, behöver vid
Neptunus inte spilla ord och undervisning på
analfabeter.

Men en kväll sutto Sjögren och jag i hans
kammare och talade om havet. Jag var minst lika okunnig
som Liljefors och bad att få höra något av det
allvarsammaste min värd upplevat på sjön. Han sökte i
sitt minne och berättade hur han en gång sett en skuta
sjunka med aktern först. Folket hade klättrat fram på
bogsprötet och han blev vittne till hur sjöarna togo
bort den ene efter den andre.

  —     Och vi kunde ingenting göra för att hjälpa dom.
Vi såg alltihop och hörde hur di skrek. Di vinkade
och vi vinkade tillbaka. Men vi kunde inte göra något
i den sjön. Det var det värsta jag sett.

  Och plötsligt brast Sjögren i gråt. Tårarna
strömmade vid minnet.

  —     Skratta inte åt mej, Engström, för jag gråter,
men han skulle ha gråtit själv. Och gå nu inte å rita
ut en gammal gubbe som lipar som en sill, men
svårt var dä. Annars ä dä bara kärringar å läsare
som gråter! Men tänk — å si på hur di gick den ena
ätter den andra! Om dä hade vatt släkt å bekanta te
mej, men dä här var oskyldt folk — den ena ätter
den andra — — — å di skrek å vinkade — — —
fy faen, Engström. Vi sökte ätter dom, men sjön var
för svår — så fick vi en sup över lag å så länsade vi
in nånstans och kastade kroken å somnade som om
vi hade vatt skjutna. Nej, sjön ä nog bra när en drar
not eller tar opp ålrev, men han har liksom två
sider — — —

  Och Sjögren snöt sig i fingrarna ut igenom fönstret
och lade in en tröstande mullbänk.

  —   Ja, så var det med den paschasen!

  Efter att ha bott på några ställen i den inre
skärgården, började jag på allvar längta efter det riktiga
havet. Jag ville bygga en ateljé, från vilken jag såg
horisonten utan hindrande kobbar. Jag studerade
generalstabens karta och fann att Grisslehamn då för
mig uppfyllde alla rimliga fordringar. Rena havet åt
öster och innanför Väddöns norra udde en stor
skärgård. Jag satte mig på en ångbåt och begav mig norr
ut till Orisslehamn, som då var oupptäckt av
sommargäster. Jag reste dit och stannade där under 16 år året
om, vinter och sommar. Jag ville bli rospigg.

   Ingen människa kände jag där, då jag kom dit.
Jag visste att platsen i flera hundra år varit den enda
överfartsorten till Finland om vintrarna och att all
post och persontrafik gått över Ålands hav ditöver.
Kulneff hade varit där med 1,000 kosacker och blivit
bortskrämd år 1809, den tid då det ännu fanns vintrar
och sjön lade sig. Jag tänkte, att här bör finnas
folk som förstå is, ty det var ju inte så länge sedan
postgången slutade.

   Jag kom dit och man undrade om jag var riktigt
klok. Vad skulle jag göra där? Jag ville bo där, hyra
eller köpa en stuga och lära mig havet. Man skakade
på huvudena och trodde mig vara en äventyrare men
gav mig slutligen anvisning på en gammal f. d.
långlots, som möjligen hade ett hus till uthyrning. För
tillfället var han ute och lade storryssja, men om jag
gick i ett visst väderstreck skulle jag kunna ta mig
fram till hans fiskebrygga. Det var svårt att hitta
genom skogen, även med kompass och jag gick
naturligtvis vilse.

   Men så småningom kom jag till havet. Det var en
underbar majdag, solen strålade, inte ett moln syntes,
havet låg blått och skönt. Jag hade kommit upp på ett
ganska högt berg och grundens färger där nere
förtrollade mig — grönt, violett, klarblått. Ejdrar summo
orädda omkring, skrak och alfågel slogo i vattnet så
det stänkte av allsköns härlighet. En sjöbod låg i
närheten och en båt höll kurs på den.

   Jag skrek: »Wickberg! Wickberg!» så mycket jag
orkade. Om en stund satt jag hos lotsen Wickberg
på en strömmingsfjärding och talade om
möjligheterna. Jag måtte ha sett trovärd ut, ty vi blevo
vänner ögonblickligen, jag följde honom genom
skogen till hans stuga och inom en halvtimme hade jag
hyrt den för ett år, sedan jag givit handpenning och
han rådgjort med sin hustru, under vilkens tofflor den
gamle sjöhjälten stod i förfärande grad. Hon var
mycket förnäm och därtill unitarist, umgicks icke
med de andra kärringarna på platsen och hade
visitkort (vilka hon väl sällan fick tillfälle att
utdela) på vilka stod

JOHANNA WICKBERG
född Eriksson.

   Hon var en argt förunderlig människa, som alltid
svävade som ett svart moln över gubben Wickberg,
vilken var en högst aktningsvärd person och helst
trivdes ensam med sina nät i sin sjöbod. Vilket man
möjligen kan sätta sig in i.

   På hösten 1899 flyttade jag till Grisslehamn och
fick efter installeringen veta att mitt förhyrda ställe
varit utlovat åt en annan stockholmare, men att min
handpenning förmått gumman Wickberg, född
Eriksson, att svika löftet. Nå, åt detta var nu ingenting
att göra, ty kärringen hade, utom det att jag fått
betala något större hyra än föregående supplikant,
ansett att jag såg förnämare ut än denne — och hon
hade nu en gång för alla en viss svaghet för
förnämt folk, ty på sådant kunde man lita i affärer.

   Jag har sedermera ofta undrat, hur det verkligen
förhåller sig med denna åsikt, vilken realitet, som
ligger bakom — åtminstone då det bara gäller
utseendet, som i detta fall.

   Nu var jag nästan rospigg, började bekanta mig
med befolkningen och fick tillåtelse att jaga och fiska
hur och var och när jag ville, efter att ha tillställt
en orgie på biffstek och destillerade drycker, mest
toddy. En fiskare fick i uppdrag att framföra
bjudningen till denna fest åt alla som betydde något i
trakten. Alla accepterade utom den rikaste bonden,
som en vacker dag efter festen infann sig hos mig
och förklarade sig vara medlem i taxeringsnämnden,
samt ville ha reda på mina inkomster. Men som jag
ännu var skriven i Stockholm, ansåg jag mig icke
böra redogöra för mina privata angelägenheter. Han
ansåg sig förolämpad emedan jag icke personligen
framfört inbjudningen. — Men, sade han, om
Engström skriver sig här, sen Engström köpt ett eget
ställe, och umgås med mig, så ska vi nog ordna att
Engström inte behöver betala så mycket i skatt — för
en behöver ju inte uppge allt — det känner jag till,
som är i taxeringsnämnden. Men om Engström inte
går med på det, så blir det nog svårt för Engström
att bo här. Det kunde hända att jag »kläpper» (så
hette det) Engströms hundar i skogen, sån kar ä ja!

   Jag gapade en stund på denne underbare
taxerings-man, tog honom i kragen — dock sedan han först
fått en stor sup — förde honom ut på gården och
uppmanade honom att springa hem samt lovade
honom stryk, när helst vi träffades. Något förvånad
avlägsnade han sig hastigt. Och jag har sedermera
aldrig i Roslagen och icke heller någon annanstans
påträffat en man vars oförskämdhet så hastigt har
förvandlats till servilitet. Han tog av sig mössan på
långt håll och bugade medan han passerade mig,
ungefär som på gamla gravyrer från 1600-talet, där
man ser en bonde gå förbi sin godsherre.

   Men nu började ett för mig härligt liv. Jag köpte
en koster, seglade och jagade med gubbarna. Låt mig
säga att jag, sedan jag köpt ett eget ställe och
flyttat från gubben Wickberg, aldrig levat ett så
rikt liv. Den gamle xylografen Andersson,
yxlografen, som rospiggarna antagligen på grund av
gomseglets beskaffenhet och tändernas ställning tvingas
uttala detta ord, blev min kamrat. Han hade bott i
trakten länge, men blivit bofast samtidigt med mig
och kände rospiggarna.

   Det sägs, att man kan dra en rospigg genom en
ekvägg med en halv sup. Så långt går jag inte, men
närapå. Jag försökte i början att betala med pengar,
men oftast föredrogo  de pengarna  plus en sup,
begärde mindre för en  ål, bara de fingo supen till.
Kanske var eller är detta svensk psyke, men jag
tvivlar. Ty bland det första man observerar, när man
kommer rospiggarna nära, är den stora
rasblandningen. Man ser tydligt finsk-ugriska drag, slaviska,
estniska. Och det vore underligt annat efter  den
månghundraåriga trafiken mellan Åland och Roslagen,
för att inte tala om de köldperioder under
medeltiden, då man hade ordnad samfärdsel mellan Sverige
och Estland på vintern med anhaltsställen och krogar
här och där på isen. Under min vistelse i
Grisslehamn har man endast tre vintrar kunnat fara med
häst och släde över till Signildsskär och Ekerön.

   Måhända har jag kritiserat för mycket hittills, men
nu vill jag komma med något vackert — mina första
Grisslehamnsvänners underbara sätt att arbeta i isen.
Två gånger i veckan måste isbåtarna föra över post
och passagerare, hurdan isen än var beskaffad och
hurdant vädret än var. Det skapas män av sådana
brottningar med naturkrafterna och de gånger jag
varit ute på jakt efter säl och isen brutit upp och
man måste arbeta för livet, springa, hoppa på iskäl,
lära sig att hålla ihop och alltid vara i beredskap att
hjälpa varandra, ha varit tillräckliga för att inge mig
aktning för det rospiggar kunna prestera av endast
pliktkänsla och kamratskap. När jag inflyttade i
trakten, funnos män av min ålder, vilka som pojkar varit
med om allt detta och ännu flera gubbar som absolut
konstnärligt behärskade de farligaste situationer. Jag
har haft kamrater som gäster, vilka ha sett, vilka faror
som kunna hota och vilket ögonblickligt begripande
av omständigheterna är nödvändigt för att undgå en
säker och hemsk död. Den som försökt reda sig utan
hjälp i två meters djup tjock issörja, vet, hur älskat
livet kan vara.

   Jag utvalde som kamrat en fiskare, en gammal
djupvattenssjöman som seglat runt Hornet ett par gånger,
men slutligen tröttnat på Atlanten och Stilla havet
och hamnat hemma i Grisslehamn. Han var en liten
svartmuskig fiskare, som kunde allt i den branschen
och seglade bra. Han hjälpte mig att sköta min
koster, vi jagade tillsammans i våra verkligt 
svårjagade trakter, jag hjälpte honom att skjuta sin första
räv. Jag är vid Gud ingen rävjägare till professionen,
och det lilla jag kan har Bruno Liljefors lärt mig,
men min kamrat blev matador på området, var jägare
av födsel och instinkt, vilket jag inte är. Han lärde
mig sjöfågelns vanor och att bygga en skåre. Vi
jagade och seglade några år tillsammans, jag köpte
fisk av honom, vi umgingos så ofta han inte seglade
in ved till Stockholm på sin ägandes vackra
roslagsskuta, som för resten hette Abenius.

   Jag frågade honom: — Varför heter skutan Abenius?

   —    Ja, en skuta ska väl någe namn 'a! — inför
vilken upplysning jag blev något förstummad.

   Han var för övrigt absolut i avsaknad av humor,
var en stilla arbetare i sin vingård, men modig och
beslutsam i farans stund. En dag kom han till mitt
hem och var mycket upprörd. Han var utan hem. Han
hade med hustru och barn bott många år i en liten
uråldrig stuga, som egentligen tillhörde hans svåger,
men denne hade gett sig ut på sjön i unga år och nu
varit borta en människoålder utan att meddela sig med
släkten, något som är ett typiskt drag hos
rospiggarna — och för resten hos de flesta sjömän. Nu
hade svågern, en slö, apatisk man, plötsligt kommit
hem, ville sätta bo och ta sin stuga i besittning.

   —    Och nu frågar jag, sade min kamrat, kan inte
Engström, som har lite mark, som Engström inte
behöver, låta mej arrendera så mycket att jag kan
få opp en liten stuga där? Helst skulle jag vilja köpa
en bit jord, men kanske Engström inte vill sälja.
Jag står på bar backe.
   —     Jag säljer ingen jord, men ni ska få en lagom
bit till skänks, därför att vi ha haft så trevligt
tillsammans.

   Han stirrade på mig.

   — Till skänks?! Inte ger en bort jord!

   — Jo, jag gör det, därför att jag har lärt mig så
mycket av Roslagen av er.

   —     Ja, men äger Engström verkligen sitt ställe
och sin jord?

   —  Tvivlar ni på det, så blir det ingenting av.

   —  Nej, jag tror, men det är så märkvärdigt.

   —     Jo, vi ska skicka efter en lantmätare och avskilja
en bit, som skall passa er. Där skall vara plats för
potatisland och en stuga och rymligt för resten.
Ger jag, ger jag ordentligt.

   Han trodde inte sina egna öron.

   Det ordnades med ägoskillnaden — heter det inte
så. Men under tiden hade jag fått veta att han rest in
till Stockholm för att få reda på, om jag verkligen
var ägare till min gård. I detta finner jag endast
klokskap, bondens misstänksamhet gentemot
herremannen, alltså fullkomlig korrekthet. Men jag
misstänkte att han trodde, att jag plötsligen blivit
vansinnig. Han kom emellertid tillbaka och hade funnit
att allting var i sin ordning.

   Lantmätaren kom och jag avskilde en bit på 1 1/2
tunnland åt min vän, utmärkt jord, en vacker lund,
en förnämlig plats för ett hus. Han trodde
antagligen fortfarande att jag blivit litet rubbad. Och
plötsligt kom rospiggen fram på ett sätt som kom
mig att bli kall om ryggen.
   —     Hör nu Engström, är det verkligen sant att jag
får det här till skänks.

   —     Nå, efter ni tvivlar, vill jag säga att det inte
blir riktigt till skänks. Bygg mig en liten eka lagom
stor att lägga ut vettar ifrån.

   Han var utmärkt båtbyggare och priset på en eka
var då 30 kronor.

   —     En eka ska jag bygga åt Engström och den skall
ändå vara kopparnitad — fina bräder har jag och
ekspant ska det bli, den ska bli fin, det lovar jag.

   —  Ja, och så vill jag ha mera — — —

   Hans hy förvandlades.

   —     Nå, bliv inte så rädd! jag begär aldrig för
mycket. Men nu ber jag att när ni i alla fall går ut
och säljer strömming om mornarna — kan ni inte i
förbifarten komma in till mig och sälja någon val.
Kom ihåg, jag vill köpa den, jag vill inte ha den som
gåva. Ekan är det enda jag vill ha som skänk.

   —     Är det verkligen sant? Ja, Gud välsigne
Engström! Jag skall tjäna Engström så länge jag lever.

   Och han grät. Tårarna trillade utför hans mörka
ansikte. Men när tårkrisen slutat, fortsatte han:

   —     Eftersom Engström är så god och schangtil, så
skulle jag vilja fråga en sak. Skulle Engström inte
vilja lägga till ett kvarts tunnland bakom platsen där
huset ska ligga, för den biten har ju Engström inte
någon nytta av i alla fall. Det är ju bara lite dålig
skog och enbuskar.

   —     Det jag haver skrivit, det haver jag skrivit. Jag
är hygglig, men jag är inte så dum som ni tror. Vill ni
ha hela min gård?

   —  Nej, så menade jag inte.
  —   Nå, vad menade ni då?

  —   Jag menade ingenting.

  —     En karl skall alltid mena något då han yttrar
sig, sade lantmätarn.

  Och min skärgårdsvän förstummades, ty lantmätarn
var en statens ämbetsman, nästan lika farlig som en
poliskonstapel eller länsman.

  —     Ja, nu är saken klar, sade jag. Men kom ihåg
ekan och lova att sälja strömming åt mig. Jag kan i
värsta fall betala mer än yxlografen och de andra
sommargästerna.

  —     Ja, kära Engström, jag skall tjäna honom så
länge jag lever.

  Och några tårar trillade åter utför hans kinder.

  Han byggde ett efter ortens förhållanden stort hus.
Jorden var utmärkt, potatisen frodades. Hans
egendom blev värd 12,000 kronor.

  Några veckor kom han in och sålde strömming,
men plötsligt upphörde han med sina besök. Han
undvek mig då vi möttes i vägskälen och gick ofta
med paraply, ty han sade sig ha fått ros i ansiktet och
tålde inte solen. Jag skickade efter en läkare, men
när den kom gick han ut i skogen, ty han hade nyss
låtit stöpa bly över sig av gamle båtsman Koppar,
som var Väddös medicinman på den tiden och ägde
en svartkonstbok.

  Men av denne fiskare och jägare har jag kanske
fått lära mig det mesta av Roslagen. Hans sjömanskap
var oklanderligt. Det var bara humorn som saknades.
Men jag har en gång sett honom harpunera en gädda,
en väldig en, och sett honom på två brädlappar i
storm då min vik var fylld av issörja, krypa fram i
den väldiga dyningen och hämta en sälkut som låg på
ett litet iskäl. Med vilken sakkunskap slog han inte
kuten på nosen och försatte den ur liv! Med samma
sakkunskap drog han på sin gungande brädgrund fram
sin kniv, skar ett hål genom kutens underkäk, lindade
en ända genom hålet runt nosen, vände sig om på
brädlapparna och arbetade sig med dyningen i land
och drog kuten efter sig. Den dagen voro många
grisslehamnares anleten blanka av god tran.

   Men nuförtiden duger inte sälkött. Man tycker
bättre om konserver och smuggelsprit och den sämsta
madeiran från systemet.

   Nu tvingar min gamla nedärvda och medfödda
latinitas mig att citera en strof av Horatius, som
jag tror mig vid flera tillfällen ha upprepat.

            Aetas parentum, pejor avis, tulit
            nos nequiores, mox daturos
            progeniem vitiosiorem.

   Jag hoppas att de av auditoriet som minnas sitt
latin, efter detta kåseris slut meddela något av sin
kunskap åt den arma ungdom, som måste framsläpa
en oviss tillvaro utan djupare insikt i detta — som
folk tror, döda språk.

   Det underliga med norra Roslagen är att där
saknas humor. Livet där uppe är icke lätt och lekande
utan fyllt av försiktighet, avund och obarmhärtighet.
Jag minns en gång, en sen och mörk höstkväll, då en
skuta gick på grund. Vinden låg åt land och jag gick
ut för att njuta av stormens symfoniska vildhet, då
jag plötsligt hörde skrik därutifrån. I början var jag
icke säker på att det var skrik utan i Æoli demoners    
skiftande stämmor. Men så småningom kunde jag ur        
mörkret uppfatta något som lät som hjälp! kom!          
hjääälp! Jag rusade till nästa hus, där en gammal       
sjöman bodde. Han låg redan i sängen, följde mig        
motvilligt ut på trappan och lyssnade.             
 —   Inte är dä någä, dä bara blåsten.                
 — Jo, men jag har hört skrik  — hör ni inte nu,   
just nu?                                                
Och skriken hördes tydligt.                             
 —  Ä, dä där ä ingenting. Å för räxten kan inte     
 faen ge sej ut i det här vädret.                        
 —   Ja, men jag har ju min eka, kan ni inte följa    
med?                                                    
 — Engström hör fel  — dä ä ingenting  — när en 
vill höra, kan en få höra va faen som helst, nej,       
go natt, jag går in igen!                               

 Och rospiggen gick in i sin lya.                        

Jag sprang vidare till andra fiskare och möttes av      
samma skepsis. Men slutligen kom jag att tänka på       
en ung officer som var chef för den avdelning av        
landstormen som då låg i Grisslehamn och väntade        
på krig. Jag väckte honom och han var genast färdig.    
Han fick låna min båt  — själv kunde jag inte komma    
med, ty jag hade ledgångsreumatism i båda benen.        
Tre unga glada rospiggar, bönder, anmälde sig som       
frivilliga och ekipaget rodde ut i den svarta, rytande  
natten, räddade tre man  — resten räddades sedan, ty   
min båt var för liten att ta alla ombord på en gång,    

Gud, vad jag den natten hatade de slöa 
rospiggarna! Ty de hade intet förbarmande i sin själ. Ett     
liv spelar ingen roll för dem, om det inte är deras 
eget. Nu hoppas jag att den nya sportandan tagit
bort något av denna slöhet eller feghet, som påminner
om en annan händelse i en något sydligare skärgård,
då en greve Ypsilon drunknade. Han låg ute i svarta
natten och ropade på hjälp, men fick gå till botten.

   —    Men hörde ni inte, hur greven skrek? Varför
rodde ni inte ut? frågades det.

   —    Ja, nog hörde vi att dä va nån jävel som skrek
ute i sjön, å hade vi vetat att dä va greven, så
hade vi naturligtvis gett oss ut och taget in 'an.

   Men i den sydligare skärgårn finns det mera humor.
Jag måste medge att jag har levat på denna hela tiden
jag bott i Roslagen. Den är icke fin, men den håller.
Den har intet med salongshumor att göra — — —
om det nu kan finnas humor i en salong. Där kan
finnas spiritualitet, umgängesförmåga, förnämlig ironi,
överlägsen skepsis, lagom serverad frivolitet, lätt eller
brutalt maskerad och högst behaglig osedlighet —
men humorn! Jag trivs också med denna lätta art
av umgänge, denna fyndighet, denna frihet mellan
könen, detta tangerande av allt som för våra mödrar
var otänkbart, men som för våra mormödrars mödrar
var det naturligaste i världen. Jag undrar dock om
inte —  —  — men jag skulle ju tala om rospiggar.
Nåväl!

   Detta om salongsmässighet. Jag blev för åtskilliga
år sedan vittne till en presentation på en dansbana
i Roslagen. På banan var full speed med vals och
polka, som voro en vogue på den tiden — för att
nu inte tala om schottisch — den kanske populäraste
dansen av alla. Om jag meddelar upplysningen att
min ateljé, där alla fingo dansa, när jag icke själv
behövde den, var banan, bör man begripa min
välvillighet. Jag brukade stundom besöka denna ateljé
för att titta på de unga människorna som en gång
skulle bli riktiga rospiggar. Där var trångt. Jag
trodde eller trodde mig tro att om några människor
till hade kommit in, hade väggarna bågnat och vi alla
ramlat i havet. Jag har aldrig träffat något folkslag
som tål så mycket kamratanda som rospiggarna. Jag
satt i ett hörn, klämd av kvinnor och inandades hela
Roslagens strömmingsråksparfym, svett och snusodör,
då plötsligt en ung man inträdde. Han var stark
som en björn, ty rummet var fyllt till bristningsgräns.
Glasrutorna hotade att brista. Men lugn, som en
naturkraft gick den unge mannen in medsläpande en
annan naturkraft med hängande axlar och
fruktansvärt långa armar. Dessa båda krafter gingo
tvärsigenom de dansande och döko rakt på en skön kvinna
med blont hår och beslöjade ögon. Och ledaren sade
på rospiggarnas förnäma språk: — Jag får väl lov
å presentera namnet. Jag heter Karl och denna
här heter Johan. Vi lägger bort titlarna med
detsamma. Och sen dansar vi ihop så att stugan reser i
sjön.

  —   Men va ska reaktörn säja?

  —     Har han byggt sjöstuga (min ateljés officiella
namn i Roslagen) så förbannat illa, så får han skylla
sig själv.

  Jag sade till min närmaste man, en god fiskare, att
han skulle lyfta ut inkräktaren och inom en halv
minut var rummet tomt, ty alla de dansande hade
följt med. Det var sista gången jag efter många års
vänlighet öppnade min ateljé för dans. Ni ska tro att
det lekte i fingrarna och i mina bicipes. Men jag
var ju värd och begrep en värds förpliktelser.

   Ingen humor, bara begär att visa rospiggarnas
längtan efter att behärska situationer, särskilt då de
träffa på en man som visat sig som deras välgörare
och vän. Men för en liter kunde de krypa på knäna.
Lyckligtvis kom smugglingen snart efteråt och de
kunde framstå som stolta individer, de där förnämt
gingo fram var de ville och hur de ville. De
förstörde mitt badhus, ty endast herrar bada och jag var
herre. De sköto sönder det och sprungo, då jag full av
vrede störtade ut beväpnad med bara knytnävarna.
Och de blevo ännu mera förfärade då jag kom med
boxhandskarna, vilka de betraktade som förskräckliga
tillhyggen, bakom vilka döden lurade.

   Det enda roliga jag hört i norra Roslagen var ett
yttrande av en puckelryggig skomakare från Fogdön,
som en dag under abborrfiske träffade yxlografen
Andersson, vilken inbjöd honom att dela hans enkla
vickning med ost och bröd och brännvin. Skomakaren
sade: — Di säjer att den här Engström skriver så
möcke — men dä mästa är väl tryckt.

   En förnäm kritik. Vilken av våra yrkeskritici har
presterat något liknande? Tanken är genial och ännu
oöverträffad. Ett fynd, en pärla.

   Men skomakaren var naiv och saknade humor,
tankegång överhuvudtaget. Men han hade sunt
rospiggsförstånd. Han trodde att tidningar och böcker
tillkommo på ett mystiskt, outrett, men dock
naturligt sätt. Jag börjar på det yttersta i dessa dagar
tro detsamma.

   Men humorn träffade jag i Stockholmsskärgården
och den blev bättre och genuinare då jag kom längre
ut i havsbandet. Där fann jag min vän Petter, en
gammal man som liknade en enrisbuske i ansiktet
och bestod av leende. Han hade en barndomsvän som
var något äldre, 91 år, med vilken han blivit osams
för ett par människoåldrar sedan, osams om priset på
en kappe potatis. Jag lyckades försona dessa båda
gubbar — kanske den vackraste handling jag gjort i
mitt liv. Hans antagonist var filosofen Johan
Söderman, den äldre av de båda. För honom fanns bara
skärgården, Bellman och Wadman. 90 år gammal gick
han till väders i sin skuta och ordnade flagglinan
som skäggat sig, för vilken bragd han som belöning
fick Thorild Wulffs doktorsring. Jag fick av honom
på grund av testamente Carléns upplaga av Bellman,
Inte många rospiggar få såna idéer. Men hans
fiende och vän Petter i Äspholmen var dock den
största rospigg jag träffat. Han var i anseende till
uttryckssättet den råaste man jag någonsin träffat.
Hans språk kan endast återgivas rent vetenskapligt.
Han var en liten man som förde det ena benet rakt
och tuggade snus som ingen annan av kvinna född.
Han påstod sig vara Roslagens starkaste man trots
sina 89 år och bekräftade denna självhävdelse med
eder, inför vilkas kraft och fantasi vem som helst
måste ge sig. Han ljög så allvarligt och fruktansvärt,
att åhörarens tilltro till sig själv inom kort började
vackla.

   Jag sade en gång under en segling i min kutter
långt ute åt Svenska Högarnas fyr, just då han var
som bäst i tagen och berättade och sjöng och påstod
att han en gång under sin beväringstid — alltså
innan hans ena ben blev rakt — under ett slagsmål
dödat 7 personer.

   —     Sju stöcken låg döda på valplatsen å dä var så
trångt i slagsmålet så jag rörde inte marken på tie
minuter. Men jag hade fått lära mej
Värmlandskastet och träffade alla fienderna med stövelsinkorna
på nosen, var gång jag gjorde det. Å ja ä lika stark
än, ho ho ho, skrattade han.

   —     Å, du är väl inte så farlig, Petter, sade jag.
Skulle jag peta på dig, skulle du trilla omkull.

   —  Min kära hedersvän Albert, sade gubben, om du
och jag skulle komma i slagsmål, så skulle dä väl bli
mer träck än blo kvar utå dej. Såna där som dej har
jag risat ner många —  —  — 

   Om jag skulle återge ordagrant hans språk, skulle
jag bli utkastad ur denna nation, vars gäst jag har
äran att vara i kväll. Ty det var fruktansvärt. Jag
hade nyss skänkt honom ett par skor, absolut nya
och starka från en sportaffär, ty hans egna saknade
både sulor och ovanläder. Strumpor hade han aldrig
använt. Jag sade: — Det är sent på året och kallt.
Här har du ett par strumpor och skorna. Byt genast.

   —     Dä ska ja göra, min kära hedersvän Albert!
Och så klädde han av sig den vänstra fotens
betäckning och höjde i min kuttersalong tvärsöver bordet
upp en fot som helt enkelt var obeskrivlig. Han
hade aldrig badat, aldrig tvättat sig.

   —     Si på den här foten, min kära hedersvän Albert!
Har du nånsin träffat e hovfröken som har haft en
sån fot? Nä, dä har du inte. Men strumpera, dom
tar ja inte på mej. Dom ska dotera mi få, om di inte ä
för små åt’a. Men då får ho väl växa i dom.
   Jag kan inte återge hans idiom som för resten inte
kan återges. Han var fruktansvärd.

   Men något år efteråt kom jag till hans ö. Där
funnos askar, i vilkas håligheter skrakar bodde, och
dessas ägg skattade han på ett klokt sätt. Han var
god vän med alla djur på sin lilla holme. Och jag
överraskade honom på ett sätt som gjorde honom —
kanske — generad. Jag såg honom göra gester och
vissla på ett underligt sätt. Och ur träden flögo
småfåglar och åto av de frön han gömt i handens rynkor.
Han tog fåglarna och lät dem haka sig fast i hans
enrisskägg, där de bland snus hittade frön.

   En sådan man kan inte vara rå. Hans råhet var
en skyddande likhet. Gubben Petter var en av de
ädlaste män jag träffat. Det sägs i skärgården att han
var det vackraste lik gumman Jansson svept.

   För han log som en ängel — så otäck och ful, han
för resten var. En rospigg!


Månen skämdes och klättrade nedför utkiksstegen, omaklig, slagen ur brädet som en sommargäst på giljarstig.
SOLUPPGÅNG.

Från min ateljé kan jag se solen gå upp ur havet.
Jag har blivit specialist på soluppgångar under alla
årstider, riktigt nosgrann på skönhet av det slaget.
Stundom verkar den fantastiskt overklig med s. k.
effekter så otroliga att man vill slå volt baklänges.
Solen går upp ur ett hav av is, stundom slätt och
mjukt som en ofantlig hermelinsfäll, stundom fyllt av
hushöga isberg från förskjutningar på några grund
uppe i Bottenhavet, stundom taggigt under rasande
nordlig storm eller drömblått, grönt, orörligt,
mörkbrisat, vad du vill. Det blir aldrig banalt som på
dåliga tavlor. Det lever, lockar eller hotar, hur du vill!
Och din själ formar sig efter det, blir glad eller
oändligt trist.

I natt steg jag upp klockan 2 för att se
soluppgången. Under värmeböljans kvava tvång stå skogen,
bergen, havet som kvalda av ett slags ångest.
 Syrenerna kring min gård äro färglösa och det förbrända
 gräset ger en brun ton åt terrängen. I naken skönhet
 med tofflor på mina idealiskt vackra fötter och med
 nattrocken på armen vandrade jag majestätiskt stigen
 nedåt genom tystnaden. Men i björkarnas kronor lekte
 en aning om morgonbrisen. Annars var allt stilla och
 tallar och granar stodo som gjutna i brons täckt av
 gammal ädel ærugo. Men havet såg falskt ut, liksom
 sjukt och med yta av grönblå svett.

   Någonstans i söder stod månen full och blek och
osund. Dess ansikte var tärt av ånger och fasa och
var färdigt att dyka ned bakom skogen. Jag öppnade
ateljédörren och steg in just då den första måsen
kom tillbaka från en rekognoscering runt Långvarpet.
Bakom Loskäret dök en annan, men sällsyntare fågel
fram, en gammal skonare med alla segel uppe. Den
rörde sig söder ut för en hemlighetsfull osynlig bris.
En rara avis nu till dags — rara navis! Men längst
borta mot Ålandssidan syntes en pråm dragen av en
bogserbåt, vars tunna rök såg ut som en jätteflock
alfågel under vårsträcket.

   Över horisontens svagt blågröna linjal stod luften
kompakt violett, men över denna färg ljusnade himlen
i orangegult, gulgrönt. Utanför uddarna lågo
ålryssjornas flöten som tankstreck och de urgamla
järnringarna i bergen stodo skarpt mot vattnet.

   Nu kom solen som en mösskärm av guld — som
skeppar Eriksson helt vanvördigt brukade uttrycka sig.
Och nu kom den snabbt, steg som ett väldigt gyllene
hus. Den är gul och man kan se den i ansiktet utan
att bländas. Och nu är den helt uppe ur badet,
ofantlig, sagolik överväldigande och det är bäst att kisa
på den rätt blygt, ty den tyckes bära blindhet i sitt
sköte, ett oändligt mörker och ett oändligt ljus,
ofattbart, farligt och härligt.

Men månen i söder skämdes och bleknade alltmera.
Den blev smutsig, ömklig, slagen ur brädet som en
sommargäst på giljarstig.

Slutligen gav den sig helt åt sin vanmakt,
klättrade nedför utkiksstegen och försvann bakom
skogskonturen.

När jag åter går in på min gård har måsarnas
morgonorkester börjat och en kråka hädar mig, ägaren
av gården, helt oförsynt. Således finns det ändå
varelser, som sakna den aktning min ålder och värdighet
kräver. Halvt ödmjuk går jag in och lägger mig
— dock sedan jag först skrivit det här.

*

Solen går upp över onda och goda. Kråkan var väl
också rospigg. Hon påminde mig om en anteckning,
som den gamle prosten Waselius år 1747 skrev i en
av Frötuna sockens kyrkböcker. Den är tillägnad hans
eventuelle efterträdare och torde ha mest syftat på
pastoratets skärgårdsbor:

»Till dig, käre efterträdare, vänder jag mig, på
det du må hafva dig bekant både mina svaga krafter
och denna hjords tröga art; ty du skall af en annans
fara bli försigtigare och med större insigt kunna
göra dig reda på beskaffenheten af hvad din pligt är.

Du vet, att så är gemene man beskaffad att den
vill fast hellre med fruktan styras än med skäl; är
det derföre en icke så lätt sak att komma underfund
med det rätta sättet att leda en oläraktig hop. Intet
undfaller dem lättare än smädeord och bannor, intet
uppfattas snarare; ithy ock min företrädare skall
på en gång med hugg och täta bestraffningar strängt
handterat dessa råa sjögastar att på det sättet, så
godt sig göra lät, dem tämja. Huru bestraffning och
näpst från predikstolen äro att anse, skall du lätt
finna, när icke en gång lära och föreskrift gör
christna, ty likasom intet gagn är med det ur, som
utan rörelse är och endast med tumning skall bringas
till att utvisa tiden, lika så är och blir det ett otidigt
och fåfängt försök att vilja planta christliga seder
och rätt helgelse i sådane, de der med kropp och själ
ligga under sina begärelsers ok — — — hvart skulle
icke ondskan fara hän, derest den icke hämmades af
lagens hårdt tilldragna band?»

   Men rospiggarna ha också förtjänster. Bland annat
av ål och annan fisk. Jag har trivts bra med dem och
de med mig. Tror jag.

  
BERGSLAGSFOLK.

  Lafontaines gamla hushållerska yttrade om sin
avlidne husbonde, att denne varit en alltför stor bête,
ett alltför stort dumhuvud, för att Gud skulle ha
hjärta att fördöma honom oaktat hans många fel
och svagheter. Men hushållerskor äro ofta böjda för
överdrifter, särskilt när de hålla sina herrar under
toffeln.

  Detta var fallet med kapten Stakes
husföreståndarinna. Hon älskade sin husbonde men sade på hans
rygg att han var en dumbom. En karl som burit sig
åt som han var enligt hennes åsikt en stackars
hjälplös varelse, till vilken Gud sänt henne i sista
stunden. Och man kan vara övertygad att hon tog hand
om honom.

  Kapten Stake var bokhållare vid ett järnbruks kon tor
i ett bergslag i Örebro län inte långt från
Värmlandsgränsen. Men han hade i yngre år varit
sjökapten och fört briggen Svalan från Göteborg samt
upplevat följande: Hans båt kolliderade med en annan
och större skuta en fruktansvärd natt utanför Cap
Verde. Det var så svart att man inte kunde se ett
dugg. Mörkret var helt enkelt materiellt och
påtagligt. Vid kollisionen lyckades kaptenen ensam av
besättningen hoppa ombord på den andra skutan —
eller kanske blev han hängande i någon
stampdävertgajskänkling — alltnog, han blev räddad och om
några dar ilandsatt i en Medelhavshamn, från vilken
han telegraferade till sitt rederi: »Svalan förlist Cap
Verde kollision ensam räddad sänd respengar Stake.»

Efter ett par veckors härjningar i Barcelona och
Lissabon begav sig Stake på hemvägen. Men väl
ankommen till Göteborg och rederiet möttes han
av den något överraskande upplysningen, att Svalan
med besättning befann sig i hamnen och i ganska
gott stånd. Lite skamfilad förstås, men mycket
sjövärdig. Dessutom upplystes han om att han var en
förbannad drulle och olämplig att föra fartyg. Men
redarna voro hyggligt folk och lyckades genom sina
förbindelser med några järnbruk få Stake placerad
som bokhållare vid ett dylikt. Ty naturligtvis var
hans saga som befälhavare på båt slut. Nu hade han
skött sin enkla plats i många år och till belåtenhet,
men betraktades som ett hart nära omöjligt original
utom de gånger han blev inbjuden till någon
festlighet. Då var han sjökapten Stake igen och
sällskapens medelpunkt, ty han kunde dricka toddy som en
hjälte och hans lögner voro fullkomligt strålande.
Humor hade han i hög grad och förstod sin
nuvarande miljö, väldiga järnpatroner och annat
bergslagsfolk. Bäst trivdes han dock hos medelklassen, ty
där kunde han dominera och attraperade dess vanor
särskilt i fråga om alkohol. Kalasen voro många och
storslagna. De kulminerade i kräftorgierna i augusti.
Kräftorna åtos varma, och till dem dracks toddy
med grädde i stället för vatten medan man spelade
knack.

   Man bör kunna förstå att korten snart blevo om
möjligt kladdigare än gästerna och mot slutet av
kalasen fanns det för resten inte många kort kvar i
lekarna. Man kunde inte se deras valör och det gjorde
kanske inte så mycket. Huvudsaken var toddyn och
kräftorna.

   Men detta var länge sedan. Ett världskrig och en
kris hade förändrat förhållandena i Bergslagen. Nu
fästade man så lagom. De varma konjakstoddarna med
grädde i stället för vatten voro endast vackra minnen.
Motböckernas tvång hade efterträtt frihetens gyllene
dagar och man talade bara om affärer och sprit.
Förr drack man spriten, men skränade icke om den.
Förr gingo affärerna av sig själva, men nu gingo
de på trissor och knappt det. Underliga bolag
bildades och bankerna började äga gruvor och hemgårdar.

   Jag träffade kapten Stake vid ett besök hos en
gammal vän. Denne sade, att om jag ville ha reda på

Bergslagen och de gamla tidernas män, skulle jag
pumpa kaptenen. Jag skulle bara behöva tala om sjön
och mina resor, så bleve det liv i Stake. Själv talade
han aldrig om sjön — av lätt förklarliga orsaker, men
han var som ett lexikon i fråga om seder och bruk i
sin nya miljö. Han kunde beskriva ett 
bergslagskalas från början till slut, så att gubbarna blevo

levande, riktigt sprutade liv. I Selma Lagerlöfs Gösta
Berlings Saga skymtade sådana figurer fram. Och
Stake visste mycket om hovjägmästare Falk på Risäter,
Llewellyn Lloyd och flera av dessa kraftkarlar. Det
var naturligtvis generationen efter dem som han lärt
känna personligen. Stora feta gubbar, gourmander och
jägare, gruvexperter, jägmästare. Deras ättlingar leva
ännu och äro ett flott släkte, men den gamla tiden
är död och skall väl aldrig upprepas efter allt vad
Bergslagen fått genomgå. Det landskap de   levde i
—   de blånande bergen, de djupa  skogarna och de
vackra sjöarna — hade satt sin prägel på dem. De
kände i allmänhet aldrig smått, deras gästfrihet var
den gamla svenska och deras hjärtan stodo vidöppna
av glad vilja till vänskap. I deras källare funnos
gamla goda märken, och de förstodo dem också, om
de även kände sympatier för den åtskilligt enklare
kaffekasken och det hembryggda ölet.

   De stora herrgårdarna verkade och verka ännu som
öppna famnar och humor frodas i dem liksom även
kulturen och förståelsen av den nya tiden, om
herrarna där uppe också med ett visst vemod och
åtskillig skepsis betrakta dess okänsliga och allt
gammalt föraktande framfart. Men det skall väl vara så
— tänka de — och höja sina glas mot gästen som
de väl hoppas vara av liknande åsikter.

   Ja! Och nu styrde och ställde kapten Stakes
hushållerska i hans enkla lilla våning och sparade åt
honom. Stake hade aldrig tänkt på att spara. Han
hade blivit mycket ensam och gjorde ensliga
promenader, så snart han slutat dagens arbete med
adderande av oändliga kolumner på kontoret. Det var
på en sådan promenad jag träffade honom, på en
skogsstig som förde upp till en höjd från vilken
man kunde se några sjöar. Säkert påminde dessa
honom om hans ungdoms hav och vilda seglatser.


Vi kommo i samspråk och jag började tala om mina
ganska blygsamma färder i Ishavet, rundandet av 
Island och ett par resor över Atlanten, några
kryssningar utefter engelska och skotska kusten och ett
par besök i Medelhavet. Men först när jag började
berätta om mina seglingar i Östersjön och om min
bekantskap med åtskilliga gamla sjökaptener av det
riktiga slaget som inte väjde för något och varken
räddes fan eller trollen, då glödde det till i hans
gamla ögon och han sade:

  —   Men jag skall tala om att våra bergslagspatroner
— de gamla förstås — voro av lika bra virke —
ser herrn, jag kände dem och blev vän med dem och
sådant folk kommer aldrig mer att kläckas ut ur den
svenska jorden!

   Gubben blev riktigt livlig och började gestikulera.
Han var ganska fyrkantig till staturen och åldern
framträdde mest i nacken som visade tendenser till
smalhet. Han bar fadermördare från 70-talet, som
skuro in i hans magra halsmuskler och voro
åtskilliga nummer för små. Han liknade icke alls en f. d.
sjökapten.

   —     Hör nu herrn, vill herrn komma hem till mig i
kväll och dricka en toddy? Jag har inte talat med
någon på många månader — förty att tiderna äro
onda. Ja eller nej?

   —  Naturligtvis ja, men besvära vi inte fröken?

   Det var hans hushållerska.

   —     Besvära henne! Hon är min tjänarinna och
valsar efter min pipa! Skulle bara fattas annat! Å nej,
hushållerskor ska hållas kort, annars ta de snart
ledningen. Vi vänder nu — och en liten smörgås ska
vi alltid kunna ordna. Er värd — som för resten är
min verkliga vän — är ju bortrest på något av de
har evinnerliga sammanträdena, annars skulle jag
ha bjudit honom med, fast han är min höge chef.
Men han är människa — det är bättre än att vara
chef — — — har herrn smakat slom? Kunde tro det,
det är en fisk av norssläktet — jag har slom hemma,
det är inte bara mat, det är maten. Ingenting smakar
så gott till brännvinet — och några gäddsnipor har
jag också att steka — näst slom är smågäddor
nummer ett till brännvinet och näst gäddsnipa smakar
vad fan som helst gott till brännvinet! Detta är 

Bergslagens enkla och förnämliga religion och den borde
bli statsreligion, så bleve det inga sekter och sånt som
stör den sanna kristendomen, det svor en av
borgmästarna på här i grannstaden — en av
borgmästarna? Jo, för de hade tre på en gång, en var
suspenderad på ett år, hans efterträdare på ett halvt
och så den tjänstgörande — nå, ingen brottslighet,
bara litet svaghet för ordentliga drycker. Har herrn
varit i sådan här skog förr? Nåja, i Småland fanns
ju skog i herrns barndom, men det är något särskilt
med den här och märken efter gamla tider finns kvar
om man bara gör sig besvär med att söka efter dem
och inte är rädd för kuperad terräng. Gamla gruvor
och hyttor och skifferbrott, uråldriga och övergivna
nu, men dom hittar nog på nya sätt att ta reda på

rikedomarna, som finns kvar och som de gamla inte
kunde dra ur jorden med sina enkla metoder. Säja
vad man vill, är inte den nya tiden så dum heller,
men ungdomen är för bred i käftarna just nu — och
så dricker den mjölk och vatten till kött, ha ha, var
lugn för, herrn, att alla gamla Falkar och
Geijerstammar och Lloydar och Andersöner snurra runt i
sina gravar när de se hur ungdomen förvaltat deras
pund. Nu viker vi av här, så får herrn se ut över
sjöarna som är fulla av kräftor — har herrn sett
några dricka vatten till kräftor? Men det har jag och
hade jag inte så god mage skulle jag ha fått katarr
och kräfta och andra magsår bara av att titta på
eländet. Se nu ut över den här sjön — där borta i
den stora vita herrgårn bodde patron Hök, som åt upp
en hel älg en gång — visserligen bara en kalv som
någon gäst söder ifrån skjutit i misshugg under
drevet, men ändå — — — jo, sant är det, sant
som bibeln, men alla vittnen är döda, det har alltid
varit min otur, när något skall bevisas. Jag har själv
sett när gubben Lilljeram åt upp två tjädrar till
frukost, men så hade också middagen dagen förut
blivit lite kraftig och sen — — — det var han som
inte kunde tåla att se levande harar, han blev alldeles
ursinnig, när någon släppte förbi en hare — — —
först när han äntligen fått skjuta den och passat den
och skjutit av huvet åt hundarna och dragit det ena
örat genom det andra och fått granris i magen på’n
blev han lugn och skrattade så det slog lock för
öronen på ungdomen omkring och så skrek han: »Så
här skall en hare se ut, pojkar! Inte ska dom gno
omkring som tosiga och trötta ut gammalt folk, nej,
så här är en hares verkliga utseende!» och så slängde
han kräket åt någon skogvaktare — men nu går jag
i förväg och annonserar herrns ankomst för
hushållerskan. Man har ju skyldighet även mot sina tjänare l
Adjö, så länge, vi träffas om en timme eller så hemma
på herrgårn.

Gubben gick lätt som en pojke och svängde sin
käpp i lustiga cirklar. Han hade fått säga ut litet av
det han hade på hjärtat.

Vad dessa bergslagsskogar voro lätta att gå i! Och
ändå hade jag åtskilligt kvar av min gikt. Men
landskapets skönhet kom mig att glömma mina lidanden.
Jag hade legat vid Loka brunn och blivit
gyttjemasserad av tre handfasta gummor med fruktansvärda
tummar. Helt rytmiskt och efter lagar, som blivit
tradition under århundradens arbete, gnodde de min
arma kropp i automatiskt samarbete. Frågade man
en om en sak, svarade alla tre detsamma och i samma
takt på samma gång. Ganska underbart var det, men
ganska skönt samtidigt att för en gångs skull få vara
ett kolly och låta andra behärska en. Det var en vila*
Jag hade fått studera en gammal läkarrapport från
1700-talet, vilken bland annat uppräknade alla de
åkommor som botats genom gnidning med gyttja och
drickande av den gamla offerkällans vatten. I början
trodde jag att jag hade alla dessa sjukdomar och de
voro ej få: »Svaga bröst, lungesot, blodspottning,
Podager, Gikt, förlamning, senornas hopkrympning
och Contracturer, värk, sidvärk efter föregången
Pleureusie, fot- och bensvullnader, mjältsjuka, svindel,
colik, moderpassion, döfhet, matthet och lamhet efter
slag, Sten, utslag, förkylda fötter, Gyllenåder,
höftvärk, värk efter blessurer, ihängsna susningar för
öronen, obstruction, blinda Gyllenådren, svår
huvudvärk, Tokughet, Hjertklappning, röda och rinnande
ögon, Paraplegie, Engelska sjukdomen, svag mage,
Borttagenhet, Senedrag, hvita flussen, värk efter
benbrott, Torrvärk, hornaktiga Tophi eller växter på
fingrar och tåer m. m.»

   Men nu var jag nästan frisk efter alla dessa
prövningar och höll på att bli en nyttig eller åtminstone
arbetande människa igen.

   Till höger om vägen sänkte sig landskapet och blev
en dal, genom vilken flöt en i den börjande
kvällen svart liten å med vita och gula näckrosor i.
Solens sista strålar lyste på ett moln som jag såg
mellan furutopparna, vilka redan lågo i skugga. Allt
var frid. Två änder lågo i en utvidgning av bäcken
och de sista duvorna flögo hem. Linnea doftade —
— — nå, snart skall jag börja måla allt detta eller
skriva om det, om inte färgen räcker till.

Men nu syntes bruksbyggnadens tak och
herrgårdens stora vita byggnader mellan träden. Forsen 
dånade svagt. Snart skulle jag sitta vid kapten Stakes
bord och få höra något om gamla tider. Bara det inte
blev en desillusion och bara hushållerskan inte hade
bråkat. Jag visste att hon var svartsjuk, ty den
åkomman finnes kvar hos gamla kvinnor och pinar —
eller kanske piggar upp dem med växande intensitet
ända tills döden kommer. Han såg ju inte vidare
farlig ut, gamle kaptenen, men vem vet. Kanske
höll han fortfarande på med små »amoureusa
caprioler» vid anblicken av de unga kvinnorna, ty hans
ögon sågo mycket livliga ut ibland. Sådant dör
troligen aldrig, icke ens hos gamla gubbar.

   Jag gick in på gårdsplanen och satte mig på en
bänk just där de gammaldags gula rosorna växte,
ty dem beundrade jag. Röster eller kanske bara en
röst hördes genom den ena flygelns öppna
gavelfönster. Där bodde Stake. Mycket riktigt! Det var
bara en röst, hushållerskans. Hoppas att husbondens
tilltag att plötsligt beställa supé bara inte irriterat
henne för mycket. Men hon var berömd för sin
matlagning och ordnade alltid de stora middagarna i
herrgården, när framfötterna skulle visas för de många
gästerna. Och det var hennes stolthet att framhålla
sin skicklighet.

   Men nu visade sig kaptenen på trappan och bjöd
mig välkommen. Inne från den lilla matsalen doftade
det gott av stekt fisk. Jag frågade om jag fick äran
hälsa på värdinnan. Nej, nu skulle vi prata — hon
trivdes bäst med att vara den tjänande systern, sådan
var hon, vetande sin ställning, ett utmärkt
fruntimmer som förstod att ett par karlar stundom behöva
vara ensamma med varandra. Och varmrätterna stodo
på bordet, allt var i ordning och den gamla norska
mörkröda akvaviten, en gåva av gårdens herre, var
lagom tempererad.

   Och medan vi njöto av frökens mat började Stake
berätta igen. Det kom som ur öppnade slussar.

   — Nej, som jag sade, sådana gubbar som de gamla
patronerna finnas inte mera. De var jättar, både
andligen och kroppsligen och solbrända och betsade
av middagar och snöglopp. Herrn äter ju inte! Då
skulle herrn ha sett de gubbarna äta ett
smörgåsbord. Bara det brukade vara som tio vanliga
middagsbord. Jag minns en stor middag här på herrgården
under gamlepatrons tid. Major Hök var med som
vanligt och han var en stor förståsigpåare, inte minst, då
det gällde vinet, och tyckte alltid, att det var för
kallt här. Därför infann han sig jämt litet före de
andra och mötte dem i förstun och delade ut
vinbuteljer: »Si här», sa han, »stoppa den här flaskan i
fickan, du bror, och du med ska ha en, och du, och
du! Värm dem ordentligt tills den ordentliga maten
kommer, för det är som vanligt illa tempererat. Det
skall vara byxficksvärme, annars kommer inte
bouquet'n till sin rätt. Det skall vara gott åt oss
som är herrskap — bondpatronerna förstå inte vin.»
Det skulle bli stor svepmiddag, nämligen, och en
massa bönder var inbjudna. Dottern i huset, som nu
är gammal och gift med en hög militär nere i
Stockholm, brukade få vara värdinna halva middagen och
servera gubbarna, ända till konversationen började bli
så våldsam, att ingen kvinna skulle ha stått ut med
den, om hon inte varit döv som en gravsten. Hon var
så vacker, att hon var som en måltid att se på, sade
gubbarna, och när de svåraste av dem redan vid
smörgåsbordet började tala om naturliga saker, såg
hon bara på dem så milt och gott och så oförstående,
att de kom av sig och började hicka och se generade
ut.

   Just före den middagen, jag talar om, hade
hushållerskan — ty frun var död sedan många år —
kommit till fröken Beata och sagt: »Allrakäraste
fröken, jag vet rakt inte hur jag skall bära mig åt i dag
— jag har kommit över sparris, men inte så mycket
att det räcker för alla — är det lönt att den tas
fram?» — »Kära mamsell, nej, det duger inte alls,
det skulle se illa ut om det inte räcker, vi kan vänta
med sparrisen till middagen i morgon — men vänta,
jag skall fråga farbror Hök — han kan säga, hur vi
ska göra.» Ja, hon gick till Höken och sa: »Kära
farbror Hök, så och så är det, hur ska jag bära
mig åt?»

  »Lilla söta Beata», sa Höken, »det är den enklaste
sak i världen. Finns det makaroner i huset?» — »Visst
finns det makaroner.» — »Nå då är ju saken klar.
Koka lika mycket makaroner som sparris och lägg
på ett fat, men bjud oss herrskap av sparrisen här
uppe vid honnörsändan», sa Höken, »och låt
bönderna få makaroner och smör — tror du de kan skilja
på sparris och makaroner så långt inne i middagen?
Lilla Beata, man ska aldrig kasta pärlor för svin, kom
ihåg det när du gifter dig en gång!» — »Gud, vad
farbror är rar», sa lilla fröken Beata, »vad farbror vet
besked om allting och kan hjälpa i nödens tider!»
Men tycker inte herrn, att det skulle smaka med
lite mera slom? Herrn äter ju inte, herrn petar
knappt i maten. Men kanske man måste vara
värmlänning eller naturaliserad som jag för att förstå
sig på slom? När patron Lillie låg på sitt yttersta
och skulle till att dra sista andetaget tyckte prästen
att han viskade något och kunde rakt inte begripa vad
det var. »Vad säger han?» frågade han familjen som
stod runtomkring och grät. »Vad säger du, min lille
gubbe?» frågade fru Lillie. Men då var Lillie redan
död. »Kanske det var något viktigt?» frågade en av
släkten som trodde att han skulle få ärva en hacka.
Men det var ingenting att göra åt saken. Lillie var
borta och satt på en molntapp och spelade fiol, för
det hade han varit överdängare på i livet.
Beata
Men då sa gamla Anna som var som trotjänarinna
och stod vid sänggaveln: »Vet patronessan vad patron
sa? Jag hörde alldeles säkert att han sa slom! Låt
mej försöka värma opp slommen från i går!»

»Kära lilla Anna, Lillie är redan borta för alltid»,
sade frun och skulle just laga sig till att gå efter en

psalmbok att lägga under hakan och ett par
silver-riksdalrar att lägga på gubbens ögonlock, men gamla
Anna sa: »Låt mig försöka i alla fall», och hon gick
ut i köket och värmde upp slommen och det var gjort
i brådrasket, ska jag säja. Och så gick hon fram till
husbonden och sa högtidligt: »Slom», sa hon.

   Herrn tror mej väl knappt, men fast fru Lillie redan
lagt riksdalrarna på sin plats och psalmboken också,
så slog patron Lillie upp ögonen, så att slantarna
trillade nedför kinderna och sa: »Jag tror jag lurade
av ett litet slag. Vem sa slom? Ja, just nu skulle
det smaka med några slommar och en stor sup av
det gamla finkelbrännvinet», sa Lillie, »men vad är det
här för spektakel?» sa han och fick tag i riksdalern
som låg och kylde på hans hals — »vad dräller ni
med pengar omkring mig för? Vi spelar väl inte
knack — och varför lägger ni psalmbok under hakan
på mig? Jaså, ni trodde jag skulle dö! nej, inte så
här apropå, inte. Och vad gråter ni för, vuxna
människor, som ni är? Inget lip och skrik i min
närvaro! Ge mej en stor tallrik slom — ni kan ju
duka på en bricka och sätta den på nattduksbordet,
ifall ni tror, att jag inte kan stiga opp — jag är
kanske lite matt efter kalaset hos Falk.»

   Och Lillie åt slommen och ett par timmar senare
steg han upp och gick ner på kontoret och levde
aderton år vid full hälsa och vigör. Prästen har själv
berättat den historien för mig och sa att han inte
kunde med Lillie riktigt efter den dagen — »han va
en hädare», sa prästen. Å nej, han var ingen hädare.
Men han var en riktig värmlänning, det var vad han
var och ingenting annat.
Ja, nu får vi väl övergå till nästa rätt som är
toddy. Herrn borde vara hungrig som en varg vid det
här laget, som ingenting ätit. Men jag hör en bil —
vem kan det vara?

Kaptenen gick till fönstret.
Gäddraget
— Nej, se brukspatron är redan hemma! Vad kan
nu vara på färde? Men nu får herrn ordentlig mat
om en stund hos honom, han brukar alltid supera
när han kommer från resor på kvällarna — — —
nå, han skickar nog ned bud efter herrn så
småningom. Om vi nu går in i mitt lilla krypin här, så
står toddyvattnet och ångar på bordet — hon är som
ett urverk, människan, men så har jag också lärt upp
henne, i livets stränga skola, förstår herrn! Nehej,
ungdomen nuförtiden röker ju bara cigarretter och

sådana har jag inte — är inte herrn ung? 63 år —
är det ålder?! Nej då börjar man trampa ut första
paret barnskor. Men det var inte det jag skulle
berätta, vad var det nu? Jo, det var om den där
middagen, när bönderna fick äta makaroner som sparris.
Nå, det var ju egentligen ingenting märkvärdigt att
bönderna aldrig hade sett sparris. Makaronerna gick
i dem, fast det var lite svårt att äta dem — de var
slaka som daggmasklik och inte ville smöret stanna
på dem. Men allting går, om man bara går till verket
med ödmjukt sinne och bönder ska vara ödmjuka.
Det är deras uppgift — jaså inte? Ja, då är det väl,
att herrn inte har med bönder att göra — men det var
ju om den där middagen jag skulle berätta. Jag måste
säga som gamla patron: Jag har ett utmärkt minne
för realiteter, ett riktigt hästminne har jag, fast
jag aldrig kan påminna mig att jag någonsin kommit
hem från en fest eller att jag avlägsnat mig från
något värdshus. Vad kan herrn tro det beror på?
Men den där middagen var det ju. Jag ser gubbarna
livslevande framför mig och det stora smörgåsbordet
som bågnade och knakade under all maten och de
många sorterna brännvin. Naturligtvis satt vi vid
smörgåsbordet — ingen människa med aktning för
sig själv springer omkring och fjantar när han äter.
Jag minns att vi åt gäddsnipor som hos mig i dag och
de åts på det sättet, att man tog dem i huvud och
stjärt och åt dem under samtal utan att ta bort dem
från tandraden. Och där satt en stor, en väldig patron
som hade färg som en gammal cremonesare och vita
polisonger och höll på med en gäddsnipa — inte
mera toddy? Vad står på? Jo, han höll på med en
gäddsnipa och så hostade han till ett tag och fick ut
ett gäddrag ur halsen. Det föll på bordet — ingen
av gubbarna fäste sig vid händelsen, bara jag, men
jag var ju tämligen ny bergslagsbo. Jag tror inte
han märkte det själv. Jo, sånt där var bara vanligt och
ingen brydde sig om det — vem fäste sig vid en
krok med röd tafs eller en hel stålfisk med rev och
rulle och spö — det fanns riktiga gubbar på den
tiden. Nu ligger de i gravarna och snurrar runt när
de höra talas om tesupéer och bönder som inte tar
stryk — jaha, stig in! Herrn har post uppe hos
brukspatron, ja tack själv. Jag är bjuden på middag
dit upp om söndag, då får jag fortsätta att berätta
om den där tillställningen jag började prata om,
men vi ha haft för kort tid på oss och det hände ju
för resten intet märkvärdigt, bara såna där
småsaker som med gäddraget — — — ja, adjö och 
välkommen igen!


LORD BIRKENHEAD PÅ HARÖN.

  Nyss hemkommen från en vikingafärd till Harön
kan jag berätta att gubbarna där ute och speciellt
min gamle vän fiskaren Vesterblom, äro alldeles
ursinniga över ett föredrag som en ung man med vilt
utseende och stora brillor hållit litet varstans i
skärgårdarna. Det rörde sig om det framtida samhället,
sådant det torde komma att gestalta sig om man drar
ut konsekvenserna ordentligt. Och det värsta är att
kantorn, som är en lärd man, håller med den där
gröngölingen.

  Vesterblom stod utanför sin sjöbod och gälade
sik, då jag träffade honom. Utan att hälsa gav han
mig, som ju är alldeles oskyldig, en arg blick och sen
kom en ström av ord, något uppblandade med snus.
I början förstod jag honom inte och försökte hejda
hans svada, men plötsligt skrek han: — Si där går ju
mäster själv — tror Engström inte mej, så kan han
ju fråga honom. Mäster, ohoj!!

  Kantorn stannade på landsvägen.

  —    Jo, masa sig hit han mäster å stå te svars för
sina ogärningar.

  Kantorn masade sig fram till oss. Vesterblom
fortsatte.

  —  Låt mej få en syl i vädret, fabror Vesterblom,
sade kantorn. Jo, det var en herre här som höll
föredrag om framtidsstaten eller vad man skall kalla det.
Jag tror att det var ett utdrag ur någon bok av Lord
Birkenhead, den store politikern och juristen. Och det
var bara vackert alltsammans. Jag tror på det.

   —    Jo dä' just fina barnalärare å kantorer en får
 betala för nuförtiden! Dränkas skulle de — — —
 skrek Vesterblom. Allihop!

   —  Nå, men berätta, får jag höra!

   —  Jo, det är så vackert så man får nästan tårarna
 i ögonen. Allt skall förändras till det bättre. Hela
 äktenskapsinstitutionen skall förändras. Barn komma
 att framställas på kemisk väg i laboratorier — — —

   —    Jo, dä fina laboratorier! Dä väl inte någe nytt!
 Gick inte abbeteksdrängen borta i Kimbro abbetek å
 gjorde Sjögrens doter olyckli mä tvillingar, å hon
 var ändå diskerska eller va fan dä var i labbratoriet
 — — —

   —  Avbryt mig inte, Vesterblom! Ingen skall behöva
 arbeta mer än två timmar om dagen  — — —

   —    Ja, di gör inte ens dä, di latdrögarna,
nuförtiden, vrålade Vesterblom.

   —    Tyst, Vesterblom! Åkerbruket skall avskaffas,
 utom för nöjes skull, förstås. Alla ska bli 150 år
 gamla.

   —    Hör nu, mäster, skulle han villa att hans arga
 kärring skulle bli 150 år, ho mä? Ja, dä vore rätt
 åt ’an!

   —    Man skall kunna ändra geografien och
klimatena i världen. Kolgruveindustrien skall försvinna. En
 gång ska vi få en dag på 48 timmar på grund av
 jordens långsammare rotation.
  —     Den dumfaen, som har funni opp dä, han har
inte varit fiskare. En kan ha nog mä 12 timmars
arbete, som för exempel, när en har fått mycke
strömming eller stormen har fördärvat skötarna. Sicka
andurade dumtokar!

  —   Tyst, Vesterblom, han förstår inte det här!

  —     Förstår ja inte? Ja förstår att mäster har blivi
högfärdsgalen å den möckna läsningen.

  Vesterblom gälade så fort och ilsket att man knappt
såg fingrarna på honom. Fjällen stänkte oss i ansiktet.

  —     Och hemma i våra hus skola vi när vi vilja, se
och höra händelserna runt jorden. Är det inte skönt
och härligt?

  —     Å sånt där ska han sätta i våra oskyldiga barn!
Va säjer Engström om ’et?

  —     Å ja, vad oss gubbar beträffar, kan vi vara nog
så lugna. Det tar tid innan allt det där blir färdigt.
Var inte orolig, Vesterblom!

  —     Nej, orolig är jag inte — inte för mej själv
teminstingens, men ja ä orolig för de där oskyldiga
barna som ska fixas till i labbratorier, dom tycker ja
dä synd om.

  —     Farbror Vesterblom, jag tycker vi ska låta mäster
bli salig på sin tro. Nå, hur har farbror röstat nu vid
valet?

  —     Ja var så himlabefängt ilsken, så ja röstade
inte. För mej får dä gå i vilken böxa dä vill! Men
dä säjer ja, att om ja finge tag i den där tokdåren,
som sprider ut falska läror i skärgårn — ja finge ja
tag i’n just nu, skulle ja lägga’n här på bänken å
gäla’n — så här — aj som sju hälskota, nu skar ja
mej! Å dä den där falska profetens fel. Dä var ett
otäckt jack — ända in te benet. Men dä går an att
ja ä min egen doktare!

   Och Vesterblom strök av blodet på byxorna, gick in
i sjöboden efter ett stycke spindelväv, lade det på
såret — så på med en stadig pris snus, varefter han
rev en bit ur sin skjortas bakstycke och vecklade om
det hela.

   —     Bind nu om, mäster, här ä en bit märling. Lägg
om tre halvslag, så sitter det. Nähä si, dä kan han
inte! Å en sån ska undervisa skärgårdsbarn! Men han
kan ju va en bra kar mä all sin dumhet för dä! Om
nu herrarna följer mä in i stugan, så ska dä lukta
kaffe på momangen. Ska di behöva labbratorier för å
laga te kask också? Så dålit ska dä aldrig bli här i
krokarna, så länge gubben Vesterblom och hanses
efterkommande lever, dä svor både han å ja på. Gå an,
som engelsman säjer!


SÄSONG.

  Vad är säsong? Jag beklagade mig nyss för en
gammal kamrat därför att varje morgon ligga på
mitt nattduksbord många inbjudningar till middagar,
luncheons, orgier. Min vän svarade: — Tja — det
är ju säsongen! Du måste ju vara med.

  —   Måste?!!

  —   Tja! Om du vill bevara din ställning.

  Nu är det så, o läsare, att jag har ingen ställning
att bevara. Jag vill vara och är en fri man, så långt
samhället och min gamle vän Marx tillåta det. Jag är
en vilde med båge och pilar — ett »Spyttedyr» som
en Lama. Icke en av Sven Hedins tibetanska lamas
utan ett djur av kamelens ras och full av stolthet
Jag spottar.

  Jag sätter en ära i att vara analfabet, då jag läser
tidningarnas åsneaktiga utläggningar av
världssituationen just nu.

  Säg: Vem uppoffrar något för människornas väl?
Säg: Vem tar något av sin egen sparade slant eller
plötsligt förvärvade lottvinst och skänker, skänker
med ädelt sinne?

  Vid den Gud på vars tillvaro jag alltsedan
ungdomen tvivlat, men som nu på äldre dar intresserar
mig som ett mera teologiskt än filosofiskt problem,
svär jag, att jag, om jag plötsligt komme i
besittning av en kolossal förmögenhet, skulle skänka bort
till dig, min läsare, och andra lika fattiga figurer,
allt, dock först sedan jag klarat skivan åt min
familj och ordnat litet åt mig själv. Denna sista
inskränkning är ju ett uttryck av den lumpenhet, som
f. n. vanpryder alla människor och alltid skall vann
pryda denna quinta essentia av min längtan efter
skönhet, godhet, som är grundtanken i min själ.

   Säsong! Vilket ord! Vilken klang! För många år
sedan blev jag invald i en sammanslutning, som hette
Föreningen för Säsongrätter.

   Nå — men meningen var åt det hållet. Jag fann
företaget absolut fantastiskt, men anade något av
humor. Och jag befann mig plötsligt i ett sällskap av
gourmander, icke gourmeter. Vår uppgift skulle vara
att äta sparris i dess tid, ostron, krabbor, musslor i
deras tid, fasan och lärkor och tuppkammar och fan
och hans egen mor, född Lilith, i deras tid.

   Jag var med om en sparrisorgie. Sparrisen var
dålig. De gröna spetsarna innehöllo icke så mycket av
gift och bitterhet i dessa begrepps största potens som
jag hade hoppats. Nej — en sammanslutning av
matvrak får aldrig någon framtid åtminstone icke i
dessa spalter — — — såvida icke Hasse Z. 
bestämmer något annat, ty han är styvare än jag, då det
gäller det verkligt passande. Men han ser ut som en
asket. Säkert har han någon grotta, i all hemlighet
där han är eremit och sitter och svälter och väljer
raffinerade halsdukar och kragskyddare av
kringvandrande pilgrimer. Jag har försökt härma min kamrat
Hasse Z. i fråga om kläder, men han har alltid 
kommit med något så hemskt raffinerat, att jag börjat
tro på storstadens förmåga att överflygla min, den
enkle landsortsbons längtan efter skönhet.

   Dock — o, min älskade, skåda mig nu, när jag
skrider fram skön som Gösta Ekman och vild som
Johan Petterson — på Strandvägen, där jag går och
vittjar mina nät kort före lunchtid! Kom bara, och tro
bara på mig!

   Har du sett någon ädlare man? Någon skönare,
med vitare moustaches? Nej, min älskling! Hur kan
jag bevara min ungdom och förfärliga vitalitet så?

   Jo, mitt barn — just emedan jag är en
säsongmänniska.

   I natt, kort innan jag skrev detta privata
kärleksbrev till Dig, hade jag ätit Renmärg, hör noga på!
Renmärg!!! med renlever och salt och peppar och
kronbrännvin och dålig pilsner.

   Just nu skall man äta renmärg.

*

   För mig betyder begreppet säsong RENMÄRG med
RENLEVER, salt och peppar.

   Vart min själ tar vägen intresserar mig mindre, bara
jag får äta denna vilda rätt tills jag dör. Jag har läst
om mig själv, att vänliga kritiker ansett mig vara en
estet av en viss valör. Men de misstaga sig. Jag är
en gourmet av kolossal erfarenhet och kultur. Och
jag är i detta fall säsongarbetare.

Albert Engström.

P.S.

   Hasse Z. telefonerade och begärde ett kåseri. Vad
är ett kåseri? Oftast resultatet av andra tidningars
barnsligheter! Ty tidningarna leva på varandra, suga
musten ur varandra, förfölja varandra, stjäla av
varandra och lyckas stundom mörda varandra.

   Denna prestation är ett kåseri. Men jag har inte
haft någon hjälp vid författandet.

D.S.


KORPRAL STORK.

  Jag har varit informator i många hus och
undervisat pojkar av de mest skilda kvaliteter. Den värsta
av dem alla var en lång kraftigt växt gynnare, som
minst av allt låg åt lärdomshållet. Han hade varit
kvarsittare i fjärde klassen två år och skulle nu läsas
upp i femte och av hans fader, en hygglig men
ytterligt konservativ militär, hade jag fått carte
blanche på att använda alla medel för detta ändamål,
även stryk. Det blev stundom formliga bataljer oss
emellan och endast min högre krigskonst räddade
mig från nederlag. Kanske var det den smula taktik
och strategi jag kunnat tillägna mig i Caesars bok
om galliska kriget, som kom mig att segra, ty pojken
var mycket stark och ytterligt hänsynslös. Det
föreföll stundom som om han velat mörda mig. Och varje
gång då han blödande om nosen och med väldiga
svullnader i sitt hårda ansikte måst dra sig ur leken,
rymde han och var borta ett par dagar. Han var ett
gott soldatmaterial, men som vetenskapsman skulle
han icke ha gjort några landvinningar. När jag
äntligen lyckats få upp honom i femte, vägrade han
absolut att fortsätta skolan, gick till sjöss, kom efter
några år hem för att lyfta arv efter sin far, förslösade
detta, reste till Australien och drunknade.
Korpral Stork var en ståtlig gubbe.
Och nu var jag efter många år på resa i Småland
för att göra studier till ett arbete, stannade ett par
dar i den socken, där jag utkämpat mina hårda 
pedagogiska strider, och besökte även den gård som
varit kaptensboställe för min elevs far. Där bodde nu
bönder, som huggit ned de vackra träden i den gamla
parken och skövlat som vandaler. Ingen kom ihåg
kaptenen eller visste något om gamla tider.

  Men socknens kantor, en ung trevlig man, hade
hört talas om både honom och pojken.

  —     Och gubben Stork, korpralen, som pojken
brukade rymma till — han lever än och bor ensam i en
liten backstuga mitt i skogen en halvmil härifrån.

  —     Inte visste jag att ynglingen fick husrum hos
Storken! Honom kommer jag mycket väl ihåg. Han
var soldat på mitt kompani, då jag exercerade
beväring på Hultsfreds slätt. Den måste vi hälsa på. Men
hur skall jag komma dit?

  —     Vi kan ju ta min Ford, sade kantorn. Och då
skall professorn få se på vägar, riktiga
smålandsvägar, som de voro för 40, 50 år sen! En vanlig
stockholmare skulle inte kalla dem vägar. Men just
i sådan terräng är min lilla Ford utmärkt.

  Sagt och gjort! Och medan vi gjorde oss i
ordning för resan och skaffade litet godsaker till förning
åt gubben Stork, berättade kantorn:

  —     Stork var åtskilligt över 90 år och borde
egentligen vara i ålderdomshemmet, men det är omöjligt
att hålla honom kvar där. Han rymde ständigt, ty
han trivdes icke i de ordnade förhållandena och
gillade icke maten. Öron på skaft måtte han ha och
aningar om, när någon expedition gjordes för att
infånga honom, ty var gång vi kommit till stugan, har
där varit stängt och gubben har inte synts till. Men
fattigvården har varit mycket hygglig mot honom på
sista tiden och låtit honom vara i fred, fast han ju
kan ligga och dö där i sin ensamhet. Vad han lever
av, vet ingen. Somliga säger att han har litet pengar
gömda någonstans och själv säger han att han på 40
år levat uteslutande av kaffe och smörgås. 
Tjuvmjölkar väl korna, kan jag tro, om somrarna, och
snärjer fågel och hare, för bössa har han inte och
inte hund heller.

   »Vad lever Stork egentligen av? frågade
kommunalordföranden sista gången han blev infångad.

   »Av friheten», svarade Storken.

   »Men den kan väl inte fylla magen», sade
ordföranden.

   »Men en får inte ont i magen av den heller, som
av allt joks de subbar ihop i köket på fattighuset,
ursäkta — ålderdomshemmet», svarade Stork.

   Och en ståtlig gubbe är han, fortsatte kantorn.
Rak som ett torn är han och springer gör han som en
råbock. Men han har ju inte mycket fläsk att bära på
heller, för den delen, tillade han och såg ned på sin
lilla klockarmage.

   Det blev en väg! Men kantorn skötte sin Ford som
en hel karl. Dittills hade jag trott det omöjligt att
köra automobil över en skogbevuxen morän, men
nu vet jag att det går. Sakta gick det och stundom
for hjärtat upp i halsgropen, men det var i alla
händelser bekvämare att åka än att gå i detta vilda
landskap, där jättefurorna stodo kvar, emedan det skulle
bli för dyrt att forsla dem därifrån. Så sågo min
barndoms skogar ut, mossan lyste skönt och
ormbunkarna frodades i fukten. Men plötsligt blev vägen
hyggligare. Den vidgades och rätt som det var lyste
en glänta mellan stammarna. En liten grå stuga lutade
sig förtroligt mot ett stenblock.

   —    Nå, men tror inte gubben Stork att han skall
hämtas till ålderdomshemmet, när han hör bilen?
frågade jag.
   —    Mig är han inte rädd för, och jag är den enda
som åker här.

   Gläntan var en blommande hage. Solen lyste över
det hela, luften var varm och stilla och en tunn blå
rökstrimma steg rakt upp ur den bristfälliga
skor-stenspipan, som tycktes hota att ramla ned över
stugans grönskande torvtak.

   Vi stannade bilen och knackade på dörren. Ingen
svarade.

   —    Det är kantorn och en främmande herre! ropade
min körsven.

   —    Ja, att det var kantorn, såg jag genom fönstret,
men vem är den andre? Är det någon från
fattigvården? För i så fall öppnar jag inte.

   —    Öppna nu bara — det är en gammal bekant.
Och en nubbe har han med sig!

   Dörren öppnades på vid gavel och där stod gubben
Stork, reslig, rak och obruten.

   —  Stig in! Kaffet kokar strax.

   Vi slogo oss ned och jag började tala om gamla
tider.

   —    Ja, visst kommer jag ihåg honom, fast inte från
exisen. Men jag minns att han sprang med flicker på
vägarna och hade studentmössa, men att han orkade
klå kaptens pojke, det begriper jag inte, för han var
stark som en björn fast han bara var 18 år, när han
rymde hemifrån. Jag tyckte det var synd om honom,
när han skulle tvingas läsa. Han borde ha fått bli
vad han ville och det var bonde, för si friheten, den
höll han på. Och finns det någon friare än en bonde
på sin gård? Men kapten var för sträng. Därför gick
det också med pojken som det gick. De säger att han
blev buse i Australien. Långa tider fick han bo hos
mej när han rymde, för si friheten den begrep jag
då lika väl som nu. Kom ihåg det, herrn, si friheten,
den är bättre än pengar och mat och kläder.

   Gubben Stork slog ut med sin knotiga högra hand
och såg ut ungefär som Edelfelts teckning av fänrik
Stål. Vacker var han också, gamlingen, axelbred och
smärt som en pojke.

   —  Nå, men vem sköter om Stork här ute i skogen?

Stork kan ju bli sjuk och ligga och dö — rentav svälta
ihjäl — — — 

   —     Sköter om!! Sjuk!! Svälta ihjäl!! Dö!! Å nej,
nog kunde jag ha fått något fruntimmer, någon
gammal arg kärring som hade förbittrat livet på mig,
om jag velat, för fruntimmer har alltid svärmat
omkring mej som flugor kring en sockerbit. Nej, sen
min kärring dog för — ge mej si — 65 år sen, har
jag skött mig själv. Kom inte Fina på Udden hit
förra året och hade med sig ett halvt kilo kaffe och en
stor strut socker och började vänslas med mej och
talte så lent och tyckte att jag behövde någon som
såg om mej och höll rent omkring mej och sa att
fållbänken var så illa bäddad och började röra om i
trasorna — men jag sa: »Jag förstår nog vad du vill,
Fina! Men stick inte sta! Har du nån doterdoter, så
skicka hit den, men du är för gammal, Fina!» Men
nu fräser det i kokarn. Om herrarna exmerar en
kopp kaffe hos en gammal knekt så var så goda.
Och fängning har herrarna med sig — åck åck åck,
si konjak — det har jag inte smakt på många år!
Och så grant bröd sen! Det blir ju rent kalas — och
grädde — det smakar rentav nyfött i munnen, när
jag tänker på grädde. Men var så goda nu!
Kopparna är omaka förstås, men de är åtminstone ihåliga
och det är väl det viktigaste med en kaffekopp.

  —     Nå, men Stork, om Fina på Udden hade haft
konjak med sig, hade hon kanske fått stanna?

  —     Ja, men si det hade det gamla kärringskrället
inte förstånd till, hi hi hi! skrattade Stork.

  Vi drucko kask och hade det utmärkt. Rent och
fint var det i stugan. Fönsterrutorna voro rentvättade
och solen sken in på bordet. Fönsterrutorna, ja!
De voro av uråldrigt slag och lyste i alla regnbågens
färger inom blyinfattningen. De voro åtminstone 200
år gamla.

  —     Sådana där rutor skulle jag vilja ha i min stuga
på landet, sade jag. Åtminstone i ett fönster! För
sådana fanns i mitt barndomshem.

  —     Jaha, si sånt där hänger i, sade Stork. Nere på
ålderdomshemmet är rutorna så fina så en skäms titta
igenom dem. Men när jag sir genom de här, så ser
hagen ut som om den vore full med blomster, om det
så vore mitt i vintern. Det är rakt som ett sällskap,
när en sitter och kurar för sig själv.

  —   Nå, men läser inte Stork någon tidning?

  —     Tidningar!! Nej fy för den Dålige, det står
ju bara elände i dom! Jag har Undervisning för
infanteristen och min gamla psalmbok, men det blir
inte så mycket med läsningen, fast ögona är bra nog.
Och katekesen kan jag utantill än, så hedning är jag
inte, fast prästerna i socknen skyller mig för det. Jag
har slagit många präster på fingrarna, vill han tro
mig eller inte! Skål för resten! De säger att en inte
får köpa så mycket brännvin nu som när jag var ung
och så gott kan det vara — för såna som inte tål.
Jag minns när jag var rallare ett år oppe i Norrland
och vi reste hem 1,200 man och hade med oss 1,500
kannor brännvin — vi fick inte stanna i någon stad
och se oss om, det var stopp det, och det kanske var
klokt också, för det hade nog inte blivit mycket kvar
av de städerna.

— Ja, jag har hört att Stork varit en glad själ
i sin ungdom, sade kantorn.

— Å ja, och stark var jag också. Det fanns ingen på
regementet som kunde dra opp mig i fingerkrok eller
lägga mig i livtag, men nu är det väl si och så, fast
jag tycker att ungdomen sir klen och glåmig ut
nuförtiden. Så jag skulle kanske reda opp dom — — — 

— Å ja, när man fått en par kaskar, känner man
sig oherrans stark, sade jag. Och så kan man tala om
det också, tillade jag skämtande.

  —     Jaja, jag såg hur illa han gick, när han steg ur
åket, så var inte säker på gubben — — —

  —     Nej, jag vill inte börja bråk! Man blir så snäll,
när man tittar ut genom de där gamla rutörna. Jag
skulle vilja ha en sån där ruta. Men det finns
kanske nere i byn i någon gammal bod. Det kanske
kantorn kan hjälpa mig med?

  —   Säkert, sade kantorn.

  —     Efter han exerade, när jag gick på slätten,
kanske han kommer ihåg gamle gubben general
Hamiltong? Det var en karl det! Jag fick en hel
riksdaler av honom en gång när de hade fest hos
officerarna och jag fick lyfta löjtnant Freidenfeldt och
bära honom på ena armen som ett barn. Han vog lika
mycket som tre meniga. Han var mest mage, men det
var en hygglig karl. De var glada förstås efter all
punschen och all maten och var mest som kamrater
med oss, så simpla vi var. Ja, det var tider, det!
Och nu skall man sitta och vara rädd att mista sin
frihet och åka in på ålderdomshemmet! Men så länge
jag har ben och det finns skog, ska de inte få tag i
mig, det svor jag på! Hälsa dom det, kantorn!

  —     Det ordnar sig nog, skall Stork få se! Bara han
inte ligger och blir sjuk.

  —     Sjuk!! När en är frisk! Jag har aldrig haft ont i
kroppen sen jag var pojke och hade växtvärk. Och så
en gång när jag hade druckit femton flasker porter,
som fanjunkare Watz bjöd mig på. Men sen har jag
aldrig varit sjuk. Jo, en gång blev jag sjuk av ilska
och det var när prästen skällde ut mig på husförhöret.
Det glömmer jag aldrig. Jag gick ut och kräktes, så
arg var jag.
   —     Hur kunde prästen skälla ut Stork, som kan
hela katekesen?

   —     Jo, han hade tvungit mig att gå på husförhöret,
annars skulle han tvinga mig att flytta och stanna
kvar på ålderdomshemmet. Och jag gick förstås, min
dumbom. Och först skällde han på mig, för att jag
aldrig gick i kyrkan, och sen frågade han mig vem
som var den största personen i Gudomen. »Di kan väl
smälla lika högt», sade jag, »för kyrkherrn vill väl
inte påstå att någon är sämre än de andra.» — »Nu
ska inte Stork försöka göra sig lustig och häda i
allvarliga ting», sa han. »Nå vem är nu största personen
i Gudomen?» — »Dä la sonen, dä», sa jag. »Nej, det
är fadern», sa han. »Jaså, det är den gamle som står
för’et än?» sa jag. Och så mycket ovett som jag fick
då har jag väl inte fått sen den gången jag glömde
väcka löjtnant Palén som jag var kalfaktor åt. Det
var så det höll på att ta eld i tältgatan. Men ska
herrarna redan gå? Ja, det var riktigt snällt och
hedersamt att hälsa på gubben. Nä nä, va säjer I!
Får jag behålla hela flaskan? Och så mycket kaffe och
socker och skorpor och snus — ja säjer väl det! Nu
ska Engström få något som ersättning — vänta, ska
han få si.

   Och gubben gick ut i förstugan, där vi hörde honom
syssla med något. Han drog ut lådor och sökte tills
han äntligen fann det han ville och kom in med två
glasrutor just sådana jag önskat mig.

   —     Jag visste att jag skulle ha ett helt dussin gamla
rutor i skåpet där ute. Och de jag har hinner jag
inte titta sönder i min livstid. Håll till godo!

   —  Nej, dem tar jag inte emot till skänks! Om Stork
visste hur dyrbara de äro för mig! Här får Stork
20 kronor. Jag vet att de är värda mer än 10 kronor
stycket, men jag har inte råd att betala mer.

   Stork gapade av pur förvåning.

   —     Han måtte va rik som ett troll! Dä precis som
om jag fått ett amerikaarv. Så mycket pengar har
jag inte sett på många år. Bara han nu inte ångrar
sig, som bönder brukar göra, när de har förlorat en
tolvskilling på svinhandel. Då går de ut i vebon och
hänger sig i grimskaftet. Men han ä väl inte bonde
—   det kan jag förstå.


SKRATTET.

  Söndagseftermiddagens stilla frid låg över den lilla
byn utom där en gammal bro gick över den stilla ån
med dess svarta vatten. Ty på bron uppförde sotare
Brandenburg de vilda danser som ingingo i hans
vanor, då han icke arbetade. Han hade varit inne hos
smeden och druckit toddy och som han i vardagslag
var en ytterst nykter person, inverkade varje överdrift
störande på hans psyke. Hans ölsinne var emellertid
gott och han skulle ej ha kunnat göra en mask för
när. Han endast dansade för sig själv och under
tystnad, men högst passionerat. Han kunde för övrigt
vara alldeles nykter och dansa ändå. Somligt folk är
så beskaffat.

  Brandenburgs dans tillhörde ej den man får lära i
de moderna dansinstituten. Den var hans egen
uppfinning och utgjordes av de underbaraste pas de sans
façon som överhuvudtaget kunna utföras av
människor, ty han var mycket vig, vilket ju tillhörde
hans yrke.

  Nu nalkades tiden då Stockholmståget skulle komma
och på stationsperrongen samlades om
söndagskvällarna ortsbefolkningen för att betrakta detta trafikens
under. Helgdagsklädda människor drogo sig nedåt
stationen under stilla samspråk. Bland dem befunno
sig byns nye handlande, som fått besök av sin fästmö.
Båda voro högst eleganta, ja måhända något
överdrivet välekiperade. Handlanden var iklädd vit
flanellkostym, halmhatt, skär skjorta och röd halsduk. Hans
små mustascher voro farligt tillspetsade med ungersk
mustaschbalsam — ty den händelse jag går att
beskriva, tilldrog sig för ungefär 50 år sedan, då denna
toalettartikel från huvudstaden började sprida sig
över landsbygden.

   Fästmön var ett under av snörliv och turnyr,
beundrad och avundad av de andra kvinnorna. Ingen av
detta eleganta par kände till sotare Brandenburg,
varför de stannade och betraktade hans dans. Han
uppträdde i arbetskläder och var som vanligt
kolsvart, ty han hade icke tvättat sig på många år.

   De övriga promenerande ansågo att dansen var
Brandenburgs ensak, ty han förfördelade ingen. Han
var tvärtom ett glatt inslag i tråkigheten på
landsbygden, om vilken man för resten då för tiden icke
visste något. Nu är det visserligen sant att sotaren
denna söndagseftermiddag på grund av toddyn
betraktade bron som sin speciella dansbana och upptog
mycket av dess areal, men med litet god vilja och
taktik kunde man utan svårighet slippa förbi honom. Då
handlanden och hans fästmö en stund åsett
föreställningen, ämnade de fortsätta över bron och
fästmannen, som tydligen ville imponera på sin brud genom
ett manhaftigt och resolut uppträdande, fann
lämpligt att tilltala sotaren på följande oerhörda sätt:

   —    Hörru, ge plats här! Sir du inte att här kommer
herrskap?

   Men Brandenburg fortsatte att dansa.
   —    Hörde du inte, va ja sa, din lymmel? ropade
handlanden.

   Brandenburg tvärstannade mitt i ett vidunderligt
pas, stirrade med ytterlig förvåning på den ohövlige
och svarade:

   —    Jo dä gjorde ja, men räcker inte broa te för oss
bägge, så ska ja, jädringen slå larm visa dek en
breare väg!

   Och blixtsnabbt grep han handlanden i nacken
med fingrar av järn. Den anfallne försökte göra
motstånd, men detta resulterade endast i att hans
vita flanellkostym blev svart.

   —  Räcker inte broa te för dej, så räcker väl åa!

   Och han ledde handlanden bredvid bron
tvärsigenom den gyttjiga ån, som icke var farligt djup, ty
vattnet räckte båda bara till axlarna.

   Nu kommer jag till den så kallade moralen i
denna historia. Jag skrattade, alla skrattade, ja till
och med — o fasa och ve! — fästmön måste dra på
mun. Ty handlanden gjorde en så tragikomiskt löjlig
figur under sina vansinniga försök att befria sig från
sotaren, att man måste skratta — och detta var
naturligtvis orätt. Många gånger har jag sörjt över mitt
opassande uppträdande vid detta tillfälle.

   När Brandenburg lett handlanden över ån, gick
han drypande våt upp på bron igen och fortsatte
den avbrutna dansuppvisningen. Men utom sig av
vrede och skam, vrålade handlanden åt sin fästmö:

—   Å, du skrattade, du mä! Dä såg ja!

   Brandenburg upphörde åter med sin dans, såg
allvarligt förebrående på den eleganta damen, skakade
på huvudet och sade: — Jasså, du skrattade, du mä!
Dä va möe illa utå dek, möe illa, å däfför ska du
få gå samma väj som karen din!

   Och med järnhand grep han fästmön i nacken och
ledde henne genom ån. Jag kommer ännu ihåg, att
turnyren såg ut som en ponton — — — och som om
intet hade hänt började sotaren åter med sin pas de
sans façon.

   Alla skrattade — kanske jag skrattade mest, ty jag
var ung och mycket skrattlysten. Men fästmön såg
om möjligt löjligare ut än fästmannen. Hennes
toalett var allvarligt derangerad. Nu frågar jag — för det
fall att någon moralfilosof skulle komma att läsa
detta, naturligtvis av misstag: Var det rätt att jag
skrattade, att vi alla skrattade? Eller var det ett rått,
ofinkänsligt skratt?

   Jag har aldrig fått detta riktigt klart för mig. Det
vore bra att få veta just nu, då jag nått den ålder då
det kan vara lagom att skaffa sig en livsåskådning.
Emellertid flyttade handlanden mycket snart från
orten. Förlovningen blev uppslagen. Har jag
måhända bidragit till två människors olycka?

   Jag skall skriva till vår nye ecklesiastikminister och
fråga.


LEKTOR GRAN.

  Gubben Gran var en riktig skojare, en kriminell
figur, men han ägde ett slags galghumor, som man
inte kunde låta bli att tycka om. Han hade varit
lektor i engelska i en av rikets större städer, men
hans ställning där blev verkligt omöjlig ungefär
samtidigt med hans ingående i pensionsåldern, ty han
hade fortsatt studentårens hänsynslösa vigilans.

  I Uppsala kallades han Jupiter, »emedan han var
fruktansvärd genom sin vigg». Han fick ärva detta
gudomliga namn efter en åldrig teologikofilare, vars
växelmanipulationer på sin tid betraktades som
rekordmässiga. Han flyttade som emeritus till Stockholm och
bosatte sig i Klaratrakten, blev habitué på de mindre
krogarna, enligt egen utsago bortjagad ur hemmet av
sin uråldriga svärmor, som skulle vara en hel peruk
av Fan. Emellertid lyckades han på några år utnyttja
alla sina gamla bekanta, ty hans förmåga att se
hederlig ut och hans utläggning om de stora arbeten i
engelsk kulturhistoria han påstod sig hålla på med,
verkade absolut vederhäftiga. Dessutom var han döv
—  eller låtsade sig vara det, vilketdera blev aldrig
riktigt utrett. I varje fall måste han ha utbildat sig
till en stor labiolog eller människokännare — vilket
som helst, ty hans kunskap i duperingens konst var
djup och ingående. Intelligent var han — det måste
bli slutomdömet. Och när luften blev för het i
Klarakvarteret, flyttade han långt upp på Söder, ty i dess
prång och gamla näringsställen var lättare att dölja
sig än på Norrmalm. Där började han umgås med
konstnärer, för att hjälpa dem att sälja tavlor och
erbjöd sig skriva om dem i tidningarna. Ty han ville
uppträda som den farbroderlige välgöraren. Men ännu
har man icke hört berättas att någon konstnär fått
tillbaka sina tavlor, dem han behövde för att skriva en
verkligt sympatisk kritik. Och ännu mindre lyckades
någon ungdom trots ivrigt spanande upptäcka en rad
om sig själv av Gran i någon avisa. Konstnärer äro
vanligtvis opraktiska och lättrogna.

   Så var även jag. Jag hade gjort Grans
bekantskap hos en gemensam uppsalakamrat men icke hört
något om hans affärstransaktioner. Vördnadsvärd såg
han ut med sitt vita hår och skägg och vital verkade
han med sina djärvt uppvridna mustascher och sin till
petighet soignerade dress. Han gav med ett ord
intrycket av en verklig gentleman med engelsk touche.
Han blev »glad to see me» och frågade om han inte
fick skriva en artikel om mig i The Studio, vars
korrespondent han var. Fick han besöka mig och
välja ut några teckningar för reproduktion? Det var
på tiden att jag blev mera bekant i England. Jag
fick förlåta att han var mycket döv och att jag
måste besvära mig med att vråla i hans öra.
Nåväl — jag vrålade och försäkrade honom både att
jag aldrig sökt detta slags berömmelse och att engelsk
psyke icke skulle begripa mitt sätt att betrakta livet
och människorna, men han påstod motsatsen: — Jag

var som skapad för England. Vi skulle kunna resa
dit tillsammans och göra en skämttidning, som på
ett par år skulle ta livet av deras tråkiga
kvasihumoristiska publikationer.

   I detsamma ringde det på dörren. En man, även
den en gammal kamrat till mig och värden, steg in,
hajade till ett slag då han upptäckte Gran, men
bemannade sig, hälsade, grep lektorns näve och skrek
i hans öra:

   —  Du är en jävla skurk, Gran!

   Jag baxnade. Jag hade icke på många år hört en
dylik sällskapston användas och väntade ett utbrott
av den förolämpade:

   Men Gran log hjärtligt och svarade: — Jo tack,
hur mår du själv?

   Jag uppfattade det hela som ett skämt och kvällen
tillbragtes i största samförstånd.

   Dagen efter fick jag besök av Gran. Han ville
välja ut några teckningar till illustrationsmaterial
för sin artikel. Han valde 35 stycken »för att de
skulle få nog att välja ibland», och avlägsnade sig.

   Tiden gick, två år gingo. Jag hade med
verkligt konstnärligt lättsinne glömt både Gran och The
Studio, då jag en kväll kom in på källaren Pelikan
i sällskap med E. A. Karlfeldt. Där satt Gran med
en grogg av jättelika dimensioner framför sig. Erik
Axel kände Gran från Uppsala — jag berättade i hast
vårt mellanhavande och skalden var för en gångs
skull livad för att låta honom slå sig ned hos oss
för att få njuta av lektorns med verklig humor
serverade lögner från studietiden i England.

   —  Ja, dina teckningar, Albert! Det är en ganska
konstig historia med dom, min artikel är för länge
sedan färdig — jag skriver ideligen och frågar, när
den kommer, men dom jävlarna svarar inte. De är
naturligtvis överlupna av sådana saker. Jag skrev till
Phil May, min gamle vän och bad honom skynda på
dem. Och han svarade att artikeln kommer, bara jag
lugnar mig.

   —     Nå, Phil May, han är också min gamle vän,
sade jag. Kan du inte skriva att han åtminstone kan
inspirera The Studio att skicka tillbaka mina
teckningar, som väl böra vara reproducerade vid det här
laget, för jag behöver sälja, förstår du. För resten
kan jag själv skriva till Phil May — vrålade jag.

   —     Gör inte det, Albert, Phil May är mycket sjuk,
han har kräfta och ligger på sjukhus, stör honom inte.
Man måste ha hänsyn, förstår du.

   Jag hade och har fortfarande hänsyn, men jag
visste att Phil May, den utmärkte tecknaren i Punch,
som jag umgicks med i London 1895 och 1896,
verkligen var sjuk, fast inte i kräfta. Han började redan
då hosta och dog sedermera i tuberkulos.

   Karlfeldt, som möjligen kände Grans karaktärsfel,
log ironiskt och sade:

   —  Ser du hur besvärad Gran ser ut?

   En typ av de många, som på den tiden befolkade
Pelikan, nalkades vårt bord.

   —     Nu ska vi se avskräckande ut, föreslog Gran.
Den där är en sån där som lever på vigg och aldrig
betalar.

   —     Ursäkta, mina herrar, att jag stör, men vad ser
mitt tjusta öga!? Vi är ju kamrater, åtminstone
samtida. Låt mig slå mig ned hos er ett ögonblick eller
vill du vara så snäll och följa mig ut i tamburen,
Qran! Att börja med!

 —  Nehej! svarade Qran.

 —     Nå, låt mig då tala rent ut! Jag sitter fastlåst
 här, för en karl som är nära på lika lymmelaktig
 som Gran har smitit från mig. Hör du, Gran, vigga
 mig en femma, jag sitter som pant här! röt han
 med en röst, som skakade den gamla krogens
väggar och lampetter.

 —     Va sa du? frågade Gran. Ville du låna nåt? Hur
 mycke ville du låna?

 —  En tia! urtjöt den olycklige.

 —  En tia?! Hur mycke var det du sa först?

 —     Fy fan! sade mannen. Och såna där ska man
 vara bekant med!

 —     Joo tack, jag har blivit lite dövare, men annars
 mår jag bra. Hälsa din familj och alla gamla
kamrater. Joo tack, det tycker jag att du ska fortsätta
 med! Men du ska använda Sloanes liniment! Det har
 botat mej. Skål på dej, ursäkta, men vi har
sammanträde här och måste sitta för oss själva. Skriv nån
 gång!

 —  Lymmel! gnisslade mannen in i örat på Gran.

 — Jo, det är lätt att hitta! Jag har min gamla
adress på Klara Norra! Välkommen och tack för att
du stötte på mig!

Den nödlidande gick — visserligen på rätt
ostadiga ben — tillbaka till sin plats och beställde en ny
halva punsch. Men hans avskedsblick på Gran hade
utstrålat HAT.

Gran tände en ny cigarr och knackade på
bordets marmorskiva. Då uppasserskan kom, gjorde han
 ett mystiskt tecken, stödde vänstra handen mot
 skivans underkant och höjde den andra handen till
 jämnhöjd med ögonen. Flickan log och störtade i väg.

   —     Med detta tecken menar jag en stor grogg. Jag
dresserar betjäningen. 1 England behövdes inget annat
sätt att beställa. I Skottland behövde man aldrig
göra något tecken. Groggen kom automatiskt. Hade
jag gjort tecknet i Edinburgh eller Glasgow hade
jag fått en stor hink, a bucket, you know. Nu ser ni
att jag har appell på tjänsteandarna, för här kommer
groggen — men ska vi inte äta något? Jag är sugen.

   —  Ska vi inte gå? frågade Karlfeldt halvhögt.

   —     Nej! Du ska få höra hur rolig han kan vara
ibland.

   Gran tömde halva groggen i ett drag och frågade:

—   Vad sitter herrarna och viskar om? Kommer ni
inte ihåg att jag är döv? Men ska vi inte gå och
äta något — hör du, Albert, skulle du kunna avvara
en tia tills i morgon?

   —  Jag hör inte vad du säger!

   —     Jaså, hånar du min olycka? Jag vill låna en
tia!

   —  Sa du inte en femma först?

   —  Tala högre! Du vet ju att jag är stendöv!

   —     Var det en krona du ville låna? Eller bara
spår-vagnspengar?

   —     Hör nu, doktorn (till Karlfeldt), är det inte
svinaktigt att håna ett lyte? Och den här Albert har
jag ändå försökt att lansera i England, ja, ja, ja,
jag begär ingen tacksamhet. Men det är orättfärdigt
och grymt. Zorn var lika fräck, när jag skrev om
honom och försökte hjälpa honom, men skål i alla
fall!

   Han tömde återstoden av sin jättegrogg.

   —     Men, fortsatte han, ni som hör, sätter er på
era höga hästar mot oss döva, men ni må inte tro —
fan vad den här groggen var stark — inte tro att vi
döva har det trist. Skäl på dig, Albert, för resten
och skål, doktorn, jag är visst lite äldre, men som
bildade personer — ja, tack ska du ha, jag är ju
också estet, grånad, vitnad estet, tack ska du ha!
Men varför skålar du inte?

   Karlfeldt mörknade. Detta gick hans dalska ära
för nära.

   —     Nehej, vi döva har våra glädjeämnen, faen så
mycke styvare än era. Och jag har min särskilda
glädje — ge mej en grogg till, my lady, men
starkare än den där vasslan jag fick nyss! Därför att
jag är musikalisk. När jag sluter ögonen, hör jag
den underbaraste musik — för resten komponerar jag
själv. Jag har gjort en vaggvisa, mot vilken alla
Beethovens symfonier är rena lorten. Och den är en
riktig vaggvisa, för när jag sjunger den, somnar
åhörarna absolut ofelbart — nå, där kom groggen
äntligen efter många påstötningar, tack i alla fall —
och den låter så här:

   »Oa, ho-hick-waw, sleep my love, wawwaw,
buh-hick-love!»

   Då först förstod jag att han var något döv.
Karlfeldt blev allt mörkare. Ty Gran vrålade just på
dövas sätt då de icke kunna bedöma styrkan av sina
egna röster.
  Hela tiden fixerade han mig (med något
beslöjade ögon) och plötsligt skrek han:

  —     Nå, varför innerst i det glödröda somnar du
inte? Är inte vaggvisan vacker? Va? Va?!

  —   Jo visst är den vacker, svarade jag.

  —     Men du somnar inte! Jag ska ta om den igen!
Hör på noga och titta på mej!

  »A, who, waw, come to my bed, sleep, wawwaw,
sleep hick-child — hrrr-rrrr — — —»

  Naturligtvis hade jag av artighet mot den gamle
mannen bort hyckla sömn, fascinerad, hypnotiserad.
Men det är ju nog att en i sällskapet sover.

  Gran sov redan. Ute log vårnatten åt Karlfeldt
och mig och en droska passerade just. Den hyrde vi.

  Något år efteråt råkade jag berätta denna historia
för en mycket nära släkting, som blev verkligt
indignerad och ville åtaga sig att göra upp mitt
mellan-havande med Gran. Hur han bar sig åt, vet jag
icke, men han återlämnade 12 teckningar av de 35
jag anförtrott esteten. Inte ville jag skada Gran!
Jag lät udda vara jämnt — och det blev ju också
jämnt, ty 12 år är ett jämnt tal. Och för resten
hade ju Gran lyckats sälja 23 av mina teckningar,
vilka dessutom säkert voro dåliga. Jag ansåg att han
rentav räddat mig från misslyckande i England. Och
jag hoppades att han fått ordentligt betalt för mitt
arbete.

  Gran är död nu sedan många år. Jag mötte honom
på Drottninggatan ett par månader innan han
kvitterade det jordiska livet. Han kom elegant i en
underbar homespun, vit med svarta prickar och 
koketterade med sina små fötter. Han lyste upp, då han fick
se mig.

   —     Nå, men det var ju riktigt roligt! Vad har du för
planer för eftermiddan? Men det var en otrevlig
karl, du skickade upp till mig. Han tog ifrån mig
dina teckningar, fast jag berättade för honom att
just då skulle artikeln i The Studio komma in.
Naturligtvis blev redaktionen förbannad, för den fick ju på
det sättet inte tillräckligt material. Alltså kommer
ingen artikel — skyll dig själv!

   Jag vrålade i hans öra: — Du är en verklig skurk,
Gran!

   —     Ja, tycker du inte att vi ska gå dit?
Smörgåsbordet är förstklassigt. Men jag har lite ont om
pengar. Dom jävla förläggarna suger ut mej! Men
du kan möjligen låna mig en tia?

   —     Försök nu att se på mina läppar! Jag ville bara
säga att du är kriminell.

   —     Nå, jag går lika gärna på Oxtorgskällarn. Där
är maten utmärkt.

   Uttröttad viskade jag: — Jag ger mig, Gran! Jag
bjuder dig på middag på Stallmästargården. Just
därför att du är en renodlad långholmare! Men jag
antar att du är en trist, olycklig figur.

   —     Sa du kyckling? Men då måste vi ha bourgogne.
Jag följer dig, min Mæcenas!


LE VIEUX MARQUIS ET LA
JEUNE CHAMBRIÉRE.

Le vieux marquis
dit:
»pi, pi, pi,
ma jolie Sophie»,
mais la fille dans le lit
s’écrit:
»non, non, monsieur le marquis,
la marquise à son mari,
moi à mon ami
Henri!»
Le marquis fit sa sortie,
la fille riait, je ris!
Gustave.


Ovanstående halvt frivola och minst av allt
djupsinniga dikt, undertecknad »Gustave», är fabricerad
—   just fabricerad av Gustaf Fröding. Det roade
honom ofta att skriva på främmande språk, men
under hans penna blevo resultaten halvt karikatyriska,
ty ännu har väl ingen skald behärskat ett annat
levande språk än sitt eget så i botten, att han kunnat
producera fullt acceptabel poesi på det. Hans
modersmål är hindret.

   Semper aliquid hæret.

   Detta insåg Fröding naturligtvis själv och man
måste betrakta hans utsvävningar på detta område
som mer än till hälften självironiska.

   Dock låg bakom hans försök längtan efter ett
slags glad konst, efter en lustig lek med det
främmande språket, kongruent med hans stundom
akrobatiskt skickliga lek med hans eget.

   Erik Axel Karlfeldt och jag voro väl de sista som
kände och följde honom på hans väg mot döden. Han,
denne ensittare och filosof (dock icke praktisk), tog
alltid emot oss med rörande vänskap och något som
var besläktat med begreppet glädje. Han lyste upp
och log lustigt i sitt vitnande patriarkskägg. Glas
kommo fram på hans bord och vi hade med oss
förnämt material för glömska och minnen. Om en kort
stund lyckades vi framkalla hans studentkänsla, denna
oöversättliga vildhet — och i nästa ögonblick var han
vår man och kamrat. Vi kände i våra själar en
sportsligt-poetisk längtan efter ordkonst och han följde
oss. Han skaldade barnsligt lustigt, han och Erik
Axel tävlade om rimmens fyndiga överraskningar och
de stundom dystert fladdrande tankarnas fjärilsflykt,
den svartvingade eller den hemskt gyllne! Eller den
solgula!

   Gustaf Fröding kunde stundom försjunka i egna
tankar och tyckas sova, men plötsligt höjde han
ögonlocken och log och sade: — Ja, jag är en dålig poet,
men är nu poesi något att stå efter? Jag undrar om
inte vetenskap och konjak ä bättre — — —, fröken
(hans hushållerska) — tag in konjak!

   Men det fanns alltid så litet kvar. Gustaf 
resignerade och övergick till skaldskapet. Generöst skänkte
han och Karlfeldt en följd av år i mitt sällskap åt den
eviga glömskan lustiga ting, dystra galdrar,
konstnärlig rimlek och icke sällan förnäma idéer.

   Fröding var verklig généreux. För honom var en
rik man, som icke skänkte sina pengar åt de fattiga,
en löjlig person. Och den som tog emot pengar, var
en högst kufisk figur. Fröding hade ingen aning om
ekonomi. Han var en hjälplös man, en skald. Dessa
båda begrepp äro identiska.

   —     Albert, jag har hört att du har dåligt med
pengar. Men om du vill va vänlig nog att behålla
honoraret för mina dikter, som jag kanske skall
skriva åt din tidning, så skulle jag tycka om det.

   —  Dra åt Gehenna! sade jag.

   —     Nej, dit kommer varken du eller jag — — —
för resten var det bara ett enkelt förslag. Glöm’et!

   Men jag glömde det icke.

   Nåväl! En dag fick jag ett brev, ett kuvert med
Frödings hackiga, högst egenartade stil. Denna
försändelse innehöll hans franska dikt. Han skrev:

   »Du tycker kanske att det är löjligt att jag skriver
franska, men jag är så glad i språk. Passar dikten
inte för din tidning, så behåll den för dig själv och
gör med den vad du vill.»



LYCKOSLANTEN.

  Två nätter hade jag gått brandvakt i Stockholm och
började bli både trött och hungrig. Uppsala låg
bakom mig och jag skulle bli konstnär och erövra
världen. Vårnätternas bleka stjärnor tycktes så nära —
det var bara att plocka ned dem — och om dagarna
sken solen, varför jag icke behövde min gula överrock
med pärlemoknapparna. Den satt säkert hos en
gammal snäll farbror vid en bakgata i Klara. Men skorna
började bli dåliga av det myckna gåendet. Ovanlädret

var oklanderligt, men sulorna hade hål, genom vilka
jag kände gatstenarnas hårdhet och min egen
fattigdom — — — som naturligtvis var tillfällig, kanske
rentav bara illusorisk, om jag riktigt kände efter, ty
det var ju vår och studentmössan satt ännu kvar
på mitt idérika kranium, där vackra flickor och fula
gubbar trängdes och ville ut i solen.

  Men min lyckoslant spådde otur sedan några dagar
och för tillfället var den mitt enda mynt. När jag
nu på gamla dar tänker på denna egendomliga
penning, förvånar det mig att jag icke försökt sälja den i
nödens tider, ty den var måhända och ganska säkert
en dyrbarhet. Den hade en historia, kanske högst
romantisk och spännande:

  Lantbrevbäraren som gick med posten från min
fars lilla station, hade i uppdrag att samla gamla
mynt åt mig och jag hade länge haft en rätt stor
kollektion med åtskilliga dyrgripar ihopletade i
stugorna som lågo gömda i de väldiga skogarna. Flera
hade enligt uppgift tillhört en gammal sjökapten och
kapare som efter många äventyr slagit sig ned på ett
litet gods i närheten. Nu var han död sedan ett par
människoåldrar och hans mystiska — och kanske
mytiska — rikedomar skingrade för alla vindar. Min
myntsamling hade nyligen gått samma väg —
lyckoslanten var den enda relikten. Den var av brons och
stor som en specieriksdaler. På båda sidorna hade
den ett antikt kvinnohuvud, det ena leende och det
andra med ansiktet förvridet till ett diaboliskt grin.
Bilderna föreställde Fortuna, ödet, ty under det
vackra huvudet stod: DOMINO SECUNDA, gynnsam
för ägaren, och under det fula: ADUERSARIO
ADUERSA, avog mot motspelaren. Så småningom
hade jag börjat tro på slantens magiska egenskaper.
Jag hade vunnit många tvåöringar av mina 
skolkamrater i det förfärliga hasardspelet gubbe och pil. Men
nu spelade jag aldrig om pengar. När jag skulle
företaga något av vikt, kastade jag slanten i enrum
och var van att få upp den vackra sidan. Den hade
avgjort det farliga steget in på konstnärsbanan. Men


sista dagen i Uppsala kom alldeles oväntat den fula
uppåt.

   En flicka hade lovat att komma ned till Fyris Ettan
med en blomma vid min avresa med denna för min
studentgeneration välkända båt. Jag stod med ögon
på skaft och stirrade uppåt kajen, men hon kom inte.
I sista ögonblicket lät jag min slant falla på däcket,
den grinande gudinnan kom uppåt, landgången drogs
in och visslan ljöd. Jag hade väntat att hon, försenad
efter kvinnors sed, skulle komma springande och
andfådd och kasta in blomman till mig. Men hon svek
mig. Och ändå hade jag tillägnat henne en dikt,
som gjort henne till vax. Jag har nog omnämnt den
dikten en gång förut, men jag måste upprepa den
nu, första och sista stroferna:

          »Jag virkar mig en väv så fin,
          mer fin än Fröjas brudelin,
          av tankar, som på Dig jag tänkt,
          av minnen, Du mig skänkt.
 —  — — — — — — —
 —  — — — — — — —
 —  — — — — — — —
          Och komma mörka tankar på,
          Din blick skall ge mig styrka då —
          Du vet ju, att jag tyda vet
          Ditt ögas hemlighet.»

   Ruben Liljefors hade satt musik till den och hjärtan
smälte, när hon sjöng den. Inte ens mina egna ögon
kunde hålla sig torra både på grund av skaldens
egenkärlek och den älskades konst att lägga sin rena
mösjäl i tonerna —  — — men jag hade ju, idiotiskt
nog, skrivit av den åt minst två flickor till och hon
hade kanske fått nys om detta om sällsynt
flyktighet och djävulsk otrohet vittnande handlingssätt. Nu
fick jag mitt straff!

  Men kanske hon också skulle få sitt! Tyngd av
lagrar och dignande under andra utmärkelser skulle
jag en gång återkomma till Uppsala som
Akademiprofessor och bräcka henne — just bräcka henne,
där hon satt på sin kammare, åldrande och ogift.
Åter kastade jag lyckoslanten i däck, men den
grinande Fortuna visade sig åter. Vad skulle det bli av
mig?

  —   Har du fått ärve? Pängera dröser ju öm dej!

  Jag vände mig om. Där stod min gamle vän
naturvetaren och överliggaren Esse Holmgren,
värmlänningen.

  —   Nej, men jag är förbannad?

  —   Ästu förbannad? På mej? Anners hadde ja tänkt
att vi skulle äte ihop å drecke nôt — — —

  Och med ens stod Fyris Ettans trevna matsalong,
platsen för tusen studentorgier, särskilt under
kräft-tiden, som en fyrbåk för mitt sorgsna öga — de
blixtrande karafferna med Renat och Falu och
smörgåsbordet komponerat av en Luculli ättling i rakt
nedstigande led, men styvare än stamfadern.
Naturligtvis skulle vi äta frukost tillsammans och jag skulle
för alltid undvika kvinnorna. Ensam skulle jag möta
mitt öde — icke med bitterhet utan med filosofens
upphöjda lugn. Man måste hjälpa sig själv — det
var ju för resten den gamle Esses recept. Hans färd
bland Islandsgubbarna i Fyrisåns islossning var ännu
i färskt minne.

   Något övertung efter en frukost på Fenix
betraktade Esse med några likasinnade isflakens vilda 
framfart i den upprörda ån, då han plötsligt tog
överbalans och trillade i. Snabbt fördes han med
strömmen ur de häpna kamraternas synkrets tills situationen
kom dem att nyktra till. De började springa nedåt
stranden och trodde Esse redan vara drunknad, då
han linkande, något sönderslagen och våt som en
simpa men glad i hågen kom dem till mötes.

   —    Nu sir du, Esse, att dä finns i alle fulle fall e
högre makt, som hjälper i nöa! ropade en fyllig
teolog.

   Men Esse, som åter befann sig i vetenskapens klara
luft och föraktade sentimentalitet i alla former,
svarade lugnt:

   —  Nää, jag hjälpte mej självständit!

   Esse och jag åto vår frukost och minnet av den
falska kvinnan började få otydliga konturer för att till
sist upplösas i intet, ty sådan var jag, ung och nu glad
av mat och glädje. Vi gingo upp på däck och rökte
svarta cigarrer, icke utan kaffe och konfonium. Vi
hade många medresande, uteslutande brackor och
bönder och jag tog fram min skissbok, som jag redan
på den tiden alltid bar i fickan.

   —    Si där borte har du en konkurrent, sade Esse och
fäste min uppmärksamhet på en underlig figur längst
borta på akterdäck. Han föreföll något dragen och
talade högljutt medan en liten sax blixtrade i hans
högra hand. Den vänstra höll ett svart papper. Han
klippte silhuetter och var just i färd med porträttet
av en fet bonde i rättarkrans. Jag tecknade av artisten
och modellen. Klipparen var iförd en fantastisk
slokhatt, hade röda kinder, spetsigt artistskägg och stort
knollrigt rött hår. Han gjorde silhuetter för 25 öre
stycket. För varje inhåvad slant försvann han ner till
matsalongen och återkom varje gång allt rödare i
hyn. Han drack lageröl.


   Under avjagandet av terrängen kom han så
småningom till oss och uppfordrade Esse att sitta modell.

   —     Näe tack, sade Esse, jag ä redan klippt. Ty
Esse var verkligen nyklippt och fin som en fästman i
håret.

   —  Men mig kan ni få klippa, sade jag, men då
byter vi porträtt. Och jag rev ut min enkla skiss ur
boken och presenterade konkurrenten, vars ansikte
drog sig till ett brett leende.

   —     Ja, inte ä dä förskönat, dä ska fan veta, sade
han, men kör te — å så bjuder ja på öl, om harrarna
vell. Ja har tjänat en bra slant på môran, tillade
han på utpräglad knalledoniska. Mitt namn ä
silhuettklippare Larsson, föreställde han sig. Annars ä ja
från Nasko (Falköping), men nu ska ja te
Stockholm, för där har ja fått arbete.

   På ett par minuter var mitt porträtt färdigt, inte
dåligt alls, men vi avböjde ölet. Larsson återtog sitt
vällovliga näringsfång. Hans svada var lustig och
övertygande och hans vandringar till matsalongen
regelbundna.

   Och så glömde vi snart Larsson.

*

   När vi kommo till Stockholm, voro mina pengar
slut. Jag hade hoppats träffa ett par bekanta i stan
för att skaffa mig respengar till Småland. Men min
lyckoslant spådde fortfarande otur. Med ungdomlig
fatalism började jag flanera på de stora stråkvägarna,
men utan resultat. Jag gick och gick, sov i
Humlegården på en bänk en hel natt utan att bli störd.
När jag vaknade och jag singlat min slant mot den
ljusa morgonhimlen, kom äntligen Fortuna secunda
upp. Några timmar efteråt mötte jag min vän Ignaz
Boerecz, den ungerske musikern som ett par år glatt
oss med sitt kapell i Gästis i Uppsala. Hos honom
bodde jag någon vecka i hans lya ute vid Värtan.
Han delade sitt fattiga bröd med mig. Han var
också målare och vi arbetade på hans fristunder och
drömde framtidsdrömmar tillsammans.

  Men så där kunde det ju inte gå i längden. Boerecz
fick engagemang någonstans och jag började flanera
igen.

  Att gå brandvakt är egentligen intet nöje. Men jag
arbetade också. Med solen gick jag upp från de
bänkar i parkerna, där jag satt och tänkte på min
framtid medan natten skred. Jag vandrade långt upp
till Södermalms utkanter och tecknade väl ett
hundratal gamla kåkar, som nu för länge sedan ersatts av
hyreskaserner. Jag tecknade »busar» — ty på den
tiden fanns det sådana. Underjordiska existenser
smögo omkring eller vegeterade bland kålgårdar och
stenbrott. Berglärkor drucko öl bakom trasiga plank
utåt Erstavägen och omkring Fåfängan — men jag
vill knappt minnas denna tid, ty nu började den bli
hemsk. Ett par nätter låg jag ombord på en skonare
från Oskarshamn, ty styrmannen hade varit min
kamrat i folkskolan i Basebo. Då blev det fest ett par
dagar. Men skonaren gick och jag var åter flanören.
Min kostym började se litet ruggig ut och
studentmössan hade jag för kårens anseendes skull utbytt
mot en slokhatt, som mera motsvarade mitt nuvarande
stånd och villkor. Söder var fortfarande mitt 
förlovade land med motiv i oändlighet och en
galg-humor, som frodades i gränderna och fullkomligt gick
i stil med min sinnesstämning.

   En morgon kom ödesmyntets glada sida upp. Nu
litade jag helt och hållet på dess magi och bara
väntade på den lyckliga händelsen. Framemot kvällen
befann jag mig i närheten av Hornstull, då en röst
bakom mig hejdade mina steg.

   —  Harren! Hörnu harren!

   Jag vände mig om. Där stod silhuettklippare
Larsson.

   —    Ursäkta, harren, men vi känner ju varandra.
Har harren te ett glas öl? Ja ä torsti som fan!

   Jag förklarade min situation för den besvikne
konstnären.

   Nå — det var ju egentligen inte så farligt med
honom — han hade fast anställning vid ett gyckel som
höll till i ett tält inne på en gård vid Hornstull. Det
var skjutbana och vaxkabinett och trolleri och Den
Feta Qvinnan. Som extra attraktion satt Larsson i en
skrubb och klippte silhuetter för 10 öre stycket,
fast direktören, som också var trollkarl och akrobat
och dansk, tog 25 öre av publiken. Men husrum och
mat fick man, fast utan öl. Livat var det för rexten
och mycket folk ibland. Där förevisades också en
dvärg från Småland under namn av General Colibri.
Dessutom sjöng en annan smålänning bondvisor. Han
hette Bondeson. Det var med ett ord en
gammal-Fröjd, som det kallades på den tiden och ambulerade
mellan de större marknaderna i landet, fast den nu
försökte sin lycka i Stockholm. Han Larsson, han
förstod mig så väl, han hade själv varit mycket värre
däran än jag — å, hundratals gånger — men vaffan
gör det, bara en inte tappar sugen utan håller jämn
eld på rökcegaren. Och nog kunde jag få kinesa ett
par nätter i gungstolen, för det fanns en sådan i

rummet, där Larsson, Bondeson och General Colibri
bodde och mat hämtades från ett kafé mittemot —
vi artister måste hjälpa varandra — vem skulle annars
göra det? Nog skulle jag få äta mig mätt på fläsk
och potatis och svagdricka alltid! Se, just nu hade
Larsson inga pengar, för han hade förstört några
dars förskott och dansken var snål, men jag kunde ju
få rita porträtt av publiken, det skulle dra, bara jag
inte gjorde dom för fula, di dumbommarna, inte
förstår di sej på sånt, inte! Om en timme börjar
föreställningen — nej ingen fara, å nej Larsson släpper
di inte, de vet nog vad di har, men inte va di kan
få — jag säjer bara ett ord åt fru Sörensen, det är
den feta kvinnan, för henne har jag tumme med och
mot henne törs inte deriktörn knysta ett halvt franskt
bröd, för då tar kärleken slut med en levandes gång
—   å för rexten åker han ut ledigt som en
attanskelling, för den delen. Nu ska Engström si på
föreställningen å sen går vi hem, kvarteret ä i samma gård.
Här vilar inga lessamheter, kom mä bara!

   Jag höll på att falla Larsson om halsen.

   Hur var det min vän styrmannen hade sagt, när
jag såg dyster ut:

   »Häng inte huvet, man, inga baroner ombord å
inga präster i bramsalningen!» Jag var räddad.

   Larsson hade givit mig en andraplatsbiljett, ridån
gick upp och Direktören började trolla vid tonerna
från ett väsande positiv. Han gjorde kortkonster och
drog enriksdalrar ur näsorna på förstaplatsmatadorer
som kallats upp på den knakande scenen. Han
stoppade in en cigarr i näsan och drog ut den genom örat.
Han jonglerade med en stol, en käpp och ett ägg —
bra nummer för rexten. Han satte sig på sitt eget
huvud och applåder skakade tältet. Han var underbar.
Efter honom kom Den Feta Qvinnan med ett
häpnadsväckande décolletage, armar som magar och en
eld i ögonen som fördunklade rampljusen. Medaljerna
på hennes bröst lågo nästan horisontalt. Hon lade ett
bräde över sina behag och två behjärtade man av
publiken fingo sitta på var sin ända av brädet utan
att hennes andhämtning förlorade sitt lugn. Hon var
fenomenal. Slutligen vinkade hon utåt kulissen och
General Colibri inträdde på scenen, iklädd en lysande
uniform med glänsande epåletter, kraschaner och
värja. Hon lyfte upp Generalen på brädet, han drog
sin värja, saluterade och ropade med gnällande röst:
Leve Stockholm!, varpå hon satte ned dvärgen, neg
graciöst och avtågade avfyrande slängkyssar och
bedåriska leenden.

  Men tydligen var General Colibri föreställningens
största attraktion. Jag har verkligen aldrig sett en
mindre dvärg. Endast det karga Småland skulle ha
kunnat alstra ett så litet monstrum. Han steg fram
till rampen och höll ett längre anförande, som
mottogs först med allvar och sedan med obarmhärtiga
skrattsalvor. Jag fick sedan veta att det var
komponerat åt honom av en suspenderad präst i hans
hemsocken. Det löd ungefär så här:

  —   Mina damer och herrar!

  Jag är världens minsta människa och har haft
äran att få uppträda inför de flesta av Europas
suveräner. Min uniform är danska generalstabens, min
höga titel har förlänats mig av Hans Majestät
Konung Christian IX av Danmark. Mina 
ordensdekorationer äro gåvor av Hans Majestät Kejsaren
och Tsaren av Ryssland, Hans Majestät Kejsaren av
Tyskland, Deras Högheter Storhertigen av
Hessen-Cassel, Anhalt och Luxembourg. Min värja är en
gåva av Hans Majestät Konung Umberto av Italien.

  Jag tillhör en lysande ätt, en stolt ätt. Vi äro
bastarder av kongligt blod och hundra skalder ha
sjungit vår konglige stamfaders lov. Hederns lagar
blevo mig förestavade redan i vaggan och jag är
begåvad med denna övernaturliga tapperhet, som
tilldelas hjältarna i våra forntida sägner och sagor — —

  (Här brast publiken ut i våldsamt skratt.)

  —     Vad?! Du skrattar, pöbel! Ve dig! Ty en skymf
är dubbelt kännbar för den som blivit uppfostrad till
ädel stolthet!

  (Här vrålade åhörarna.)

  —     Haven I, vanbördingar, icke mera aktning för
mitt lysande namn?

  (Generalen rörde hotfullt om i luften med sin
leksaksvärja medan hans tal drunknade i gapflin.)

  —   Men jag skall veta att hämnas etc. etc.

  Talet var utmärkt skrivet och de eventuella
avbrotten väl beräknade. Slutligen drog han en
knallpulver-pistol och lossade ett skott mot någon hädare på
första plats, gjorde stolt helt om och försvann i
kulissen. Inropningar! Jubel!

  Efter honom kom vissångaren Bondeson. I
gardistuniform och skor med träbottnar marscherade han
in, gjorde ett helvetiskt ställningssteg som kom
etablissemanget att gunga, lade in en näve
matsnus och uppstämde en beväringsvisa med lätt touche
av skabrositet. Han sjöng utmärkt och mycket, med
naturljud och drillar i det oändliga. De korta
pauserna utfyllde han med dånande marscher och
vändningar. Hans långsamma marsch gjordes med
underbar skicklighet. Jag beundrade honom.

   Föreställningen var slut och publiken hänvisades
 till vaxkabinettet. Under tiden klippte Larsson
silhuetter, medan hungern började rasa i mina inälvor.
Kabinettets rysligheter intresserade mig ej för tillfället.


   Äntligen avtroppade de besökande, jag föreställdes
 för Den Feta Qvinnan och för Direktören som glodde
 litet lömskt på min obetydlighet. General Colibri kom
 fram och hälsade och blev glad, då jag upplyste att
 jag var från samma trakt som han. Han räckte mig
 knappt till knäna nu när hans plymagerade hatt var
 hängd på hyllan.

   I andra våningen av ett gammalt hus inne på
 gården var vårt rum. Vi bodde vägg om vägg med
 Den Feta och Direktören. Vårt kvällsmål bars in i en
 mathämtare av gammal stil och jag började äta —  —  
 —   Det var biffstek med lök, biffstek, O du milde

Gud, tack ska Du ha! Och en tvåkannkruka med
svagdricka. Jag åt tills jag inte orkade mera, ögonen
ville falla ihop, jag satte mig i gungstolen och
somnade  — — —

   Jag vaknade vid ett buller. Den feta kvinnan tågade
in och höll några ölbuteljer mellan de knubbiga
fingrarna.

   —     Uff — hvor han er avskyelig, det Asen! Vaagne
lidt, lille Dreng! ropade hon till mig. Her har Du
Øl, hvis du kender den slags Drik!

   Hon placerade flaskorna på bordet med eftertryck
och tog mig under hakan. — Kom her, du lille!
Sikken en pæn Dreng! Men den Halunk der inde,
føj for Fanden!

   —     Låt Engström va i fre, fru Sörensen! Han
behöver sova, stackarn. Han har varken sovet eller
ätet på nåra dar och nu har han stoppat magen full
mä mat. Han är artist, han kan dra folk, bara han
får vila ut lite. Han gör porträtt, han som ja. Han ä
jävlit styv på blyhartspänne, dä har ja sitt!

   —     Stakkels Fyr! sade fru Sörensen. Ja, lad ham
sove!

   Vad som hände under natten, vet jag inte. Jag
vaknade vid Larssons vänliga ruskningar. Maten stod
på bordet. I sin miniatyrbädd i hörnet vid dörren
låg Generalen och sov. — Han ble liksom lite lurvi
i natt, förklarade Bondeson. Den stackarn tål inte
ett fullt glas öl. Han stod vid min säng å grät i natt,
kröpplingen! Dä synd om tocka där i alla fall!

   Inne i rummet bredvid väsnades och svor
direktören. Han skulle avskeda den feta kvinnan, det
skulle han — vid avgrunden! — Hon eder og drikker
maj av huset, det Skarn!

   —    Ja, å så ä han nog lite förbannad för att vi har
haft logerare i natt, så dä bäst att Engström går,
när han har spisat! Jaja, ingen brådska, sitt lugn,
för den delen!

   Jag åt och lade in fläsk med löksås, härlig mat.
Plötsligt dillade fru Sörensen in rödgråten och arg.
Hon hade säkert tagit ett par dragnaglar på
morgonkulan och ville dra fingerkrok med Bondeson för att
få ett avlopp för sin sorg och sin vrede. När hon
besegrat honom några gånger, gungade hon in till
sin direktör igen — — —

   Jag tryckte mina vänliga värdars händer och gick
ut i världen. På trottoaren kastade jag lyckoslanten
igen. Den vackra sidan kom upp. Vad skulle nu
hända?

*

   På Götgatan mötte jag farbror Max Hultin, son
till »Den gamle knekten», Runebergs vän och bror
till »Måns Mästerkatt», Måns Hultin, den glade
medicinaren och skalden, som drunknade för länge sedan.
Farbror Max, som hajade till vid åsynen av min
något sjaskiga kostym och mitt groende helskägg,
gav mig respengar till mitt hem i Småland. Den
förlorade sonen möttes av sin far på natten i Linköpings
stations väntsal, ty tåget stannade några timmar i
denna metropol. Fadershjärtat var på väg till
Uppsala för att söka den försvunne. Det blev inga scener,
bara en öppen famn.
   En månad därefter var jag välbeställd informator i
prästgården i Mörlunda och kunde själv förtjäna
pengar till en akvarellåda och härligt, härligt papper,
som kändes ljuvt under fingrarna.

   Men var lyckoslanten är nu, vet jag inte, och jag
är icke längre vidskeplig.


TILL EN FEMTIOÅRING.

  När det gäller att celebrera en femtioårig kraftkarl,
sportsman och jägare torde det icke vara ur vägen
att skryta litet med egna kraftprov. Sådant senteras
i de kretsarna. Men vid 50 år bör man kunna skilja
på sanning och »Jägerlatein».

  Jag vill alltså tala om mig själv, den enda karl jag
känner verkligt intimt med begränsningar och
förtjänster.

  Det fanns en tid då jag var absolut gripen av
jaktens tjusning. Jag levde under jaktens insegel, var
märkt av livet i skog och mark och på havet. Jag
försummade allvarliga plikter för denna längtan att bli
ett med den s. k. naturen — och jag njöt!! Hela mitt
liv var den tiden en tillfredsställd längtan, ty jag
gjorde hänsynslöst det jag ville. Det är först efter
50 år man begriper begreppet plikt — skulle jag
tro. Fast jag gunås ännu har stora möjligheter att
försumma den. Man kan inte lägga en tum till sin
längd utan förblir hela sitt liv densamme.
Åtminstone jag, ehuru jag stundom lägger en stilla och
mjuk sordin på min livshunger. Men under detta
ytliga lugn lurar vilden och jag kan plötsligt trots
mina 58 år bli högröd i ansiktet av ilska, då jag ser
att någon är osann. Ty lögn är synd. Allt annat är
tillåtet.

   Alltnog! Jag var vilde och bosatte mig i
Grisslehamn. Jag hade raffinerat räknat ut — med hjälp av
Generalstabens karta — att den platsen skulle passa
mig. Utanför låg havet och innanför en skärgård.
Jag hade rest dit, på måfå och sökte en fiskare vars
namn jag händelsevis hörde i ett samtal mellan andra
ångbåtspassagerare. Jag störtade till hans hem. Han
var ute på sjön. Jag störtade till sjön — till det berg,
vid vilket han hade sin sjöbod. En stig ledde genom
mossig skog, furor susade, solen sken och jag kom
upp på ett berg från vilket jag såg hela Ålands, hav
gå för en sjungande sunnan mörkblått med brott på
varje sjö. Längst borta hägrade Åland. Här är min
plats, ropade jag till mig själv — men det är
underbart att jag aldrig sedan känt den stämningen från
det berget. Två gudingar slogo ned i ett litet lä norr
om en liten kobbe och i nästa ögonblick kom en
åda och jag minns ännu det rosenfärgade skum som
slog upp framför hennes bröst då hon tog vatten. Jag
minns det purpurfärgade havet och den strålande
majsolen. Jag andades in Ålands havs underbara friskhet
och tog lungorna fulla av hälsa.

   Jag kom till Grisslehamn och hyrde en kåk, en
stuga, som alla vindar traverserade, där berggrundens
kyla steg upp genom golvet, där mina bössor rostade
och min silversnusdosa blev svart. Vintrarna då voro
fruktansvärda. Drivorna täckte och skyddade, men
stormen susade genom huset — tyckte jag — och
det hjälpte knappt med brasor. Snön yrde in i rummen
genom skorstenarna. Men vi, jag och min hustru,
voro unga då och tänkte antagligen att det skulle
vara så.
Jag är vilde

   I alla händelser var jag den egocentriske figuren i
detta menage. Jag hade hundar och jagade. Jag
lärde bönderna att jaga räv och hare, gav dem
bakladdare i stället för deras uråldriga mynningsladdare
och försökte bli deras kamrat.

   Men detta var dumt. Om jag gav en bonde en
Huskvarnabössa i stället för hans gamla livsfarliga
svinrygg, skrattade han åt främlingen som var så
dum att han gav bort något. Ingen fiskare eller
bonde i Grisslehamn hade skjutit en räv innan jag

kom dit. Och dock funnos en mängd effektiva pass.
Så småningom lärde jag upp några gubbar som med
tiden blevo mycket bättre jägare än jag — ty jag är
nog ingen jägare! Min jakt är mera konstruktion än
levande intresse. Men på den tiden trodde jag att
jakten var min livsuppgift, och jag hade haft verkligt
goda lärare i detta sätt att studera livet.

   Men så kom min första vår i Grisslehamn. Något
av det skönaste jag upplevat. Tänk er en vår vid
havet! Och på havet!

   Jag hade en kamrat, en fiskare vid namn Edvin,
jämnårig med mig och fylld av längtan att ha med
sig kött ur havet, när han kom hem från en jakt.
Under fyra år jagade vi sjöfågel tillsammans och
upplevde nog så märkvärdiga ting. Vi ha sett Ålands
hav i alla väder och ha många gånger arbetat för livet
för att komma undan en storm. Vi voro lika starka och
sega! Man ger sig inte i första taget! Hur många
gånger ha vi icke arbetat med tunga skötbåtar snett
mot en nordlig storm — timtals — för att komma i
i lä under en skyddande udde. Vi ha bytt om ibland.
Den ene öste, den andre rodde tvärsigenom gröna
sjöar, där skummet förblindade oss och vattnet rann
ur håret ned över ansiktet och vi skådade in i något
biåsvart och vitt och grönt. — Lugn, Engström! sade
Edvin. — Lugn, Edvin! sade jag. Och vi gjorde
varandra lugna och höggo i för många riksdaler.

   —    Inte faen ska vi dö i dag, sade Edvin. När vi
har brännvin hemma! Hugg i för sjuälva jävlar!

   Och vi höggo i.

   Vi brukade under vårjakten träffas klockan 1 på
morgnarna. Edvin hämtade mig vanligen, ty han visste
att han alltid fick en kaffekask hos mig. Å, denna
kaffekask, hur bedårande är den icke en
aprilmorgon ett par timmar före soluppgången! Man tar
den och går ut i den svarta natten. Denna lukt av
vår och detta innehållsrika mörker som just på 
trappan möter jägaren, är något att tro på och hålla
fast vid. Detta mörkblå dunkel, som tyckes
innehålla kyligt avmätta dofter — och tallarnas knappt
märkbara silhuetter — och det rasslande ljudet av
ljung och kottar, som man trampar på och i — denna
mer kända än skönjbara skönhet griper ens själ
allvarligt skönt — och man vill i ett andedrag suga
in i sig all mörkrets mystik och skogens hälsa! Nu
vet jag inte om Edvin kände det så. Men jag vill
hoppas det. Ty han sade ett par gånger: — Dä
precis som om en skulle gå te flecker!



   Hans tanke var djupt filosofisk — för att icke säga
biologisk. Han var för resten rödhårig, fräknig, senig
utan något fett, en man att räkna med! Och full av
fan i sina sjöblåa ögon — bleu celeste är kanske
bättre uttryck. Ty när han tittade allvarsamt på
Grisslehamnsflickorna med de ögonen, ramlade de
som skjutna. Och han talade icke mycket — han
handlade.

   Efter denna till synes långa inledning kommer jag
äntligen till den berättelse jag tänkte på från början.

   Edvin kom en aprilmorgon och hämtade mig.
Klockan var 12 och jag väcktes mitt i min ljuvaste
sömn. Jag plockade på mig jaktgrejorna och dök ut i
natten. Edvin sade: — De andra skyttarna lägger
sej inåt land, men det ser ut som om vi skulle få
sydosten och då blir det fint på Dagen och Lejet.
Vi ror dit!

   Dagen och Lejet äro två kobbar öster om
Grisslehamn. Alla skeppare som segla i Östersjön känna
till dem, särskilt därför att sydost om Lejet ligger
Storbrottet, ett farligt undervattensgrund som på den
tiden icke var betecknat med någon prick. (Kanske
icke nu heller.)

   —    Vädret är vackert, sade Edvin. Han håller på
att gå runt åt riktiga hållet och vi får sydosten före
soluppgången. Då blir det fint lä för oss både på
Dagen och Lejet vid 4-tiden. Men vi ror inte
tillsammans utan vi tar var sin båt.

   —  Allrikt, sade jag.

   Vi togo vättarna ombord, jag två ejdervättar och
tre alfågelsvättar. Edvin tog enligt gammal
tradition med sig material till en skåre, träskärmar, ett
par trasmattor och ett dussin vättar av olika slag,
trots mina predikningar om förenkling i detta
hänseende. Men ingen man av kvinna född kan
inverka på en rospigg, även med användande av logik.
När vi kommit i båt, skildes vi åt sedan vi
överenskommit om tecken och under för det fall något skulle
hända. Edvin skulle sitta på Dagen, jag på Lejet.

   Det var svart natt, ty ännu hade icke solen sprutat
upp något ljus över österhorisonten. Jag anade mera
än kände min kurs. Men jag var ju hemma och
visste ungefär. Min båt var en gammal skötbåt, som
annars behövde två man för sin skötsel. Efter en
timmes allvarligt målmedveten rodd var jag framme
vid Lejet, lade ut mina vättar i läets blänka, hoppade
i land och drog upp den tunga båten så långt jag
kunde i en lämplig skåra, som jag kände till förut.
Jag tog draggen med mig i land, men jag visste att
det inte fanns något enda ställe på kobben, där man
kunde göra den fast. Jag sprang upp på kobbens krön
för att överblicka situationen. Och Gud var med mig!
En planka av ordentliga dimensioner låg och
guppade i den svaga sjön på andra sidan kobben. Jag
hoppade tillbaka till min båt, tog båtshaken, en
gammaldags dito med en spik på och högg den i
plankan, en uråldrig relik, som kanske åratal igenom
legat och nött sina sidor mot alla kobbar i
Östersjön. Jag drog upp plankan, sprang tillbaka till
min båt, najade fast draggen vid plankan med
ändan. Alltså tvärsöver kobben! Nu ville jag se den
makt som kunde hindra mig i min jaktiver. Skulle
det bli sjö och något hända, hade jag ju alltid 
antingen båten eller plankan. Jag behärskade
situationen.

  O, ungdomligt lättsinniga tankar!

  Jag satte mig till rätta i en bergskreva. Jag var
tillräckligt hemma i kunskapen om fågelskytte för
att veta att man måste sitta absolut stilla. Natten var
dystert gråmörk men just nu började den östra
horisonten färgas av något som liknade blod. Och
plötsligt sprang solen upp, hoppade upp ur havet. Endast
den som sett solen gå upp ur havet begriper denna
underliga hastighet. Men luften var beslöjad. Det
stod regn i molnen. Snett till höger om mig hade jag
min båt. Jag hade icke orkat dra upp den mer än
till hälften. Morgonbrisens vackert kluckande vågor
började växa och leka med skötekans akter. Båtens
bord gnisslade mot graniten och med långa suckar
började en gammal dyning lyfta och sänka det av
ekan som låg i vattnet.

  Solen var uppe. Jag kände den värma min
vadmalsrygg. Jag vred mig långsamt och försiktigt åt vänster,
ty söder ifrån skulle fågeln komma. Och plötsligt
kom ett band av ejder. Det såg ut som en böljande
linje av damm, växte, kom närmare, kom över mig
och jag sköt. Bom! Lovad vare Herren! Detta säger
jag nu. Men då, i ungdomens vår, ville jag ha
villebråd med mig hem och kände en viss stolthet inför
min hustru att vräka en mansbörda av fågel i köket
och verka som en ordentlig pamp, en skinnstrumpa, en
fruktansvärt maskulin företeelse.

  Luften var tämligen ogenomskinlig. Ingen fågel
syntes och jag började fundera över möjligheten att
resa hem. Havet var tomt. Några lommar drogo norr
över men intet matnyttigt uppenbarade sig inom
skotthåll. Det hela började bli tråkigt.

   Nu hör det till historien att på detta skär, detta
Lejet, finns en bassäng med ett litet utlopp åt österu
Mitt i denna bassäng sticker en sten upp. Det hela
representerar kanske 50 kvadratmeters yta.


   Just då jag kommit överens med mig själv att ro
hem och reste mig upp för att lossa min dragg från
plankan, skingrades molnen och solen började stråla
så som den endast kan stråla i början av april.
Jag satte mig ned för att åtminstone få njuta av
värme och vår.

   Då hände det!

   En skrak kom flygande på snabba vingar och jag
sköt honom. Han ramlade ned i den bassäng jag
nyss talade om. Men han var icke död. Han var

skadskjuten och försökte komma ut ur bassängen.
Vild av jaktlust hoppade jag ut på stenen, som jag
beskrivit och hoppade fel. Jag halkade i samma
ögonblick jag fick tag i skraken. Vi döko båda, ty det
var djupt runtomkring stenen. Jag fick en kallsup
och simmade i land med skraken i ena handen.

   Solen strålade ut värme, men det var ett par
grader kallt. Jag tänkte: »Nu förkyler jag mig och får
möjligen lunginflammation. Jag måste ro hem med
min skrak.»

   Men då jag såg söder ut, var luften full av fågel.
Ejder, alfågel, skrak, änder! Och jag satte mig till
rätta i min bergskreva medan min islandströja frös till
pansar omkring mig.

   Den morgonen sköt jag 18 fåglar av olika slag.
Jag satt mer än två timmar i min skåre och mitt
intresse för jakten var så intensivt att det skötte
kroppsvärmen. Jag skakade av köld ibland men för
var gång ett fågelband drog över mig, blev jag het
av iver.

   Morgonen steg med ljus och värmande sol. Luften
var full av fågel. Men plötsligt började jag skaka
och det högg till i ryggen. Och jag försökte bli
klok: »Nej, det här är vansinne! Jag ror hem.»

   Under tiden hade himlen blivit alldeles ren och
blå, men jag hade icke märkt att vinden gått runt.
Jag var så trött efter att ha satt min båt i sjön och
dragit upp den igen att jag bara längtade efter vila.
Efter varje lyckat skott måste jag ju sköta om
förbindelsen med draggen och plankan. Det ångade om
min kropp innanför de våta kläderna. Jag begriper
ännu icke, hur en människa i två graders köld kan
sitta åtskilliga timmar på en kobbe i havet. Men jag
var nog nära döden, ty jag kände en ljuv trötthet
smyga sig in i min kropp och min själ — och jag
blev plötsligt klok. Jag sade för mig själv: — Nej,nu
jä... nu ror jag hem.

   Men då jag reste mig upp, var min båt försvunnen. 
Ändan hade legat och nötts sönder mot en vass
kant i berget och när jag såg närmare efter, flöto
plankan och båten med god fart söder ut. Då blev jag
verkligen rädd. Jag hade icke märkt att det
började blåsa nordlig.

   Jag tänkte: »Gud hjälpe mig arma barn! Och låt
inte Edvin ha rott hem!»

   Jag sprang upp på Lejets krön. Jag frös, tänderna
hackade, jag trodde att jag stod inför döden. Men
just då, just då, dök Edvins båt fram ur läet vid
Dagen. Sjön började växa, solen sken och vita brott
livade upp det mörkblåa vattnet. Edvin vinkade, böjde
sig ned och rodde. Och om en kvarts timme var han
framme hos mig.

   —     Vaffaen, Engström har skickat bort sin båt!
Men han ä ju våt som en simpa! Har han fågel?

   —     18 stycken, Edvin! Men har Edvin någon sprit
ombord? Mitt brännvin är på väg till Söderarm.

   —  Jag har, Engström!

   Och han höjde en halvdrucken liter ur akterlådan.
I den jäsande sjön, gungande och vild, drack jag min
hälsa. — Det här överlever inte Engström,
förklarade Edvin.
   Det lät lovande.

   —  Åjo, nog överlever jag det här och mer till.

   —    Jaja, men en kan så lätt få lungflammation.
Men synd var det med båten. Det var vår styvaste
skötbåt. Det här blir en dyr historia för Engström.
30 kronor kostar båten, å så får han ro mej hem för
å behålla värmen. Jag såg väl hur han bar sej åt! Inte
faen kan en dra en ända över kobben och låta’n
ligga och nöta i sjösättningen. Dä går åt hälskota,
förstår han. Dä står inte länge på förrän kardelerna
förstörs. Men hur har han kunnat få 18 fåglar, när
han inte har haft båten ute en enda gång?

   —    Därför att jag skjuter bara på en fågel i taget.
Och jag låg så till och sträcket var sådant att alla
föll ned på skäret.

   —    Många lögner har jag hört i mitt liv, sade
Edvin. Men dom säjer att Engström är en sån där
tidningsmurvel eller poet, di kallar, och såna tror
jag inte på. Dä såna där jävlar som skriver annonser
om margarin och sånt där, och säjer att det är smör.
Men nu är det väl bäst att vi ror, för annars dör
han!

   Vi foro och jag rodde. Några dagar efteråt hittades
skötekan mittemot Arholma, något skamfilad efter
att ha legat och huggit i stränderna och förflyttats
alltefter vindarna. En rospigg tog den på släp till
Vaxholm och där ligger den än, om någon är
spekulant. Den kostar 30 kronor. Annars är den billigare
om den blivit alldeles nedruttnad.

   Med allt detta vill jag säja att det är lättare att
spela curling och jaga på land och segla än att efter
en dykning i havet sitta på en kobbe, genomvåt i
åtskilliga graders kyla, levande endast på sin energi
och på grund av ett varmt hjärta som slår för allt
starkt i denna underliga värld.

 Erik Åkerlund är en stark man.





KLERIKAL BELASTNING.

  Nathan Söderblom älskade att kalla mig klerikalt
belastad, emedan både min farfar och min morfar
varit präster. Kanske hade han rätt, emedan semper
aliquid hæret. Men jag tror knappast ändå, ty jag
hade från mycket tidiga år varit ovanligt radikalt
betonad och min far hade allvarligt sökt underblåsa
min böjelse för logik i alla livets förhållanden. Redan
då jag var mycket ung skolpojke hade han långa
samtal med mig om den konsekvens som obönhörligt
präglar allt i naturen och framhöll att slump finnes
icke. Förstå vi icke företeelsernas sammanhang, beror
detta på bristande eftertanke eller rentav på dumhet.

  Kanske mot sin vilja gjorde han mig genom dylikt
resonemang till argt röd radikal. Han var vilde till sin
innersta mening och ansåg att ingen människa och
således aldrig mänskligheten någonsin hinner
mognad. Men impulsiv som han var, het, passionerad
under en vanligen lugn yta, kunde han ofta begå
inkonsekvenser även mot sina kardinalsanningar. Han
ångrade sig dock genast och brukade säga att han
aldrig varit generad för att be om tillgift för en
överilning. Han sade sig till och med känna behag i
själva bönen om förlåtelse. Jag inbillar mig att detta
är gentlemanlike tänkt. Jag vet att jag åtminstone
Skräddaren, husaren Palmér, jag och min nattvardskostym.

försökt likna honom i detta hänseende. Långsinthet
är en psykisk defekt, en verklig dumhet, och
långvarig animositet mot en person är rena perversiteten
från min synpunkt. Jag har längesedan upphört att
hata — om jag någonsin gjort det. Inte kan man
hata dumma människor! Vad veta vi om de makter
som bragt människorna till deras dumhet? Dock anser
jag att man kan använda humor som vapen mot all
illogik. Ty verklig humor kan aldrig såra, emedan
den utstrålar från en karaktär, som älskar allt på
jorden och ser liv även i förruttnelsen och döden. Den
som blir sårad av humor är en beklagansvärd varelse,
som egentligen borde avlivas smärtfritt, ty han kan
icke fylla någon plats på denna jord värdigt, emedan
han är en galning, och galningar kunna vara farliga.
Jag är nog självmedveten att tro, att detta
resonemang något så när håller måttet som logik, åtminstone
inför människor med humor, och andra bryr jag mig
mycket litet om.

   Nå, tillämpandet av logik förde mig mycket tidigt i
konflikt med andra, särskilt mina lärare och icke
minst med läraren i logik och antropologi, en
gammal uv som bland övriga osympatiska egenskaper hade
den att icke tåla att man såg på honom, där han
tronade i katedern, fast en pedagog väl borde längta
efter att lärjungarnas uppmärksamhet satt som
klistrad på de läppar, från vilka vishetens ord klungo
ut över skolrummet. Men så snart man fixerade detta
underbara original, fick man en hemsk tjurblick från
hans grumliga ögon och han röt på sitt skånska
idiom: — Ta borrrt blicken därrr!

Jag undrar verkligen om det finns sådana stofiler
nuförtiden. Men jag tror det knappt. Emellertid hade
jag långt innan jag kom. så långt i vishet och skola,
att jag befunnits värdig att studera logikens
grundregler, kommit på spänd fot med min 
kristendomslärare, emedan jag fullkomligt bona fide kritiserat
katekesens förklaring av gudsbegreppet. Där stod:
»Gud haver omsorg om allt vad han skapat,
synnerligen vårdar han sig om människorna och
synnerligast om dem som förtrösta på honom.»

”Kyrkfolk” ur en av författarens tidigaste skissböcker.

   Detta var ju en diskvalifikation av Gud! Var det
inte helt enkelt upprörande?!

   Jag kände det så och sade det en dag i fjärde
klassen — nå, kanske jag missminner mig — det var

måhända senare, då jag blivit tillräckligt mogen för
att bli delaktig av Norbecks förfärliga teologi.

   Jag sade — fullkomligt logiskt — att det ser ut
som om Gud skulle slarva med en del av sina skapade
varelser. Jag tycker att han borde ägna sig mera åt
dem som icke förtrösta på honom. Han har ju skapat
allt. Varför har han inte gjort hela bunten troende och
förtröstande, ty det skulle jag ha gjort, om jag varit
Gud. Då hade det ju inte funnits synd och nöd och
elände. Varför skall han ägna sig mest åt dem som
förtrösta på honom?

   Läraren stirrade på mig som om jag varit från
någon främmande planet. Han tycktes först icke fatta
det avgrundsdjupa i min hädelse, men så småningom
öppnade sig hans mun och han stammade:

   —     Gud sla... slarvar! Sa du slarvar? Säg om det
du sa, pojke!

   Jag upprepade min s. k. hädelse i medvetandet om
att jag ville upprätta Guds anseende inte bara i
klassen, där det gunås så visst inte stod i särdeles hög
kurs, utan inför hela den evangelisk-lutherska
världen. Hade inte mamma, för vilken jag uttryckt mitt
tvivel om katekesens vederhäftighet i detta fall, sagt,
att »den som skrivit det där har nog menat väl, men
det är nog så att Gud tycker lika mycket om och
vårdar sig lika mycket om 'minsta kräk i kärr och
syra’, som Bellman säger, som om människorna. Ty
Guds kärlek har inga grader eller gränser!»

   —     Gå ut, Engström! Detta är förfärligt.
Ordningsman, skriv upp en anmärkning i oskick för Engström.

   —     Ja, men magistern, det står ju tydligt att han
inte vårdar sig så mycket om det övriga han skapat
som om dem, som förtrösta på honom. Alltså slarvar
han ju med dem som inte förtrösta på honom — — —

   Magistern gapade på mig som på ett sällsynt och
farligt djur. Han blev eldröd i ansiktet och skrek:
—   Gå ut, din oxmickel!

”Kyrkfolk” ur en av författarens tidigaste skissböcker.

   Oxmickel var hans favoritskällsord och jag hade
flera gånger i bild sökt framställa denna säkerligen
nu utdöda hybridform, dock utan att mina teckningar
tillfredsställde mig vetenskapligt, knappast
karikatyriskt.

   Jag gick ut i korridoren, nöjd med att slippa
lektionen, men fylld av fasa för anmärkningen, som ju
måste vara orättvis, då jag endast uttalat min
övertygelse och läraren icke ens gjort ett försök att sprida
en stråle ljus i mitt andliga mörker.

  Det var en mycket indignerad smålandspojke, som
gick av och an utanför klassdörrarna. Äntligen ringde
klockan och pojkarna strömmade ut. Jag gick direkt
på magistern: — Kan jag få tala med magistern?

  —     Ja, det får du, Engström! Kom in med mig i
klassen igen!

  Förvånad över hans vänliga ton följde jag honom.
Han stängde dörrarna och vi voro ensamma.

  —     Ser Engström, hm, hm, harskade han sig,
Engström skall slippa anmärkningen. Ser du, pojke, allt
mänskligt är ofullkomligt och ofullkomligast är
säkerligen det som är skrivet om Gud. Men jag trodde att
du var en fräck lymmel, då du yttrade dig så där.
Sedan du gått ut, kom jag att tänka på att du inte
såg fräck ut och att du verkligen menade det du sa.
Var har du fått sådana där funderingar ifrån?

  —     Jo, dem har jag fått alldeles av mig själv och
jag har talat med både far och mor om dem och de
ha sagt att jag nog har rätt, men att jag skulle tänka
på att den, som skrivit de där dumheterna, nog menat
väl i alla fall.

  Gubben Svensson log och klappade mig på axeln.

  —     Ja, nu glömmer vi den här lilla tråkigheten. Ja,
dina föräldrar hade nog rätt. Och du skall
hädanefter tänka över noga, innan du säger något. Skulle
du ha velat se dina ord om Guds slarv i katekesen?
Nej, där ser du själv! Adjö med dig, min gosse!

  På äldre dar fick jag veta att det gamla originalet
Svensson varit en mycket lärd man med hebreiska
som specialitet. Hans doktorsavhandling var en
ny översättning av den något omtvistade profeten
Habakuk. Min gamle skolkamrat, den framstående
teologen Samuel Fries, präst i Stockholm, älskade
hans minne och vördade honom både som lärd och
människa,

Muffa-Lotta.

  Och med honom hade vi skämtat ohyggligt på
pojkars grymma sätt. Men han var en verklig filosof
och hans förnämliga sinnelag torde framgå ganska
tydligt av hans samtal med mig.

— — —

   Jag skulle konfirmeras i Norrköping, men skrev till
min far och vägrade gå med, »emedan jag inte trodde
på sådant. Och om man gick med otrogen, skulle
evig förtappelse i helvetets eld bli ens straff.» Min
far svarade att han skulle hälsa på mig och tala med
mig om saken. Jag minns att jag kände mig mycket
obehaglig till mods, innan han kom, men när jag
utvecklat mina skäl, stod han på min sida.

   Men mamma skulle bli ledsen. Detta var jag
förberedd på.

   —     Men inte vill väl mamma att jag skall komma
till helvetet. Jag tror inte på helvetet och sådant där,
så att risken är ju inte vidare stor, men vi ha ju alltid
talat om att man alltid skall vara sann, och det är
jag ju inte, om jag går med. Men om pappa tror att
mamma skulle bli mycket sjuk och orolig för mig,
om jag vägrar, så går jag naturligtvis med.

   Min far tog mig i famn och sade: — Det där
överlämnar jag helt och hållet åt ditt eget omdöme.

   —     Vad tror pappa själv om saken? Hur skulle
pappa göra i det här fallet?

   —     Ja, vet du Albert, jag tror att jag skulle gå
med för mammas skull.

   —  Nå, då går jag med.

   —     Jag skall hälsa mamma och berätta det. Hon blir
nog glad.

   —     Men tycker pappa, att hon egentligen har någon
anledning att vara glad? Jag tycker alldeles tvärtom.

   —     Ja, käre Albert, du förstår nog den här saken
själv. Inte kan man resonera om sådant! Du tycks
vara gammal nog att reda dig — men vi ska inte tala
mera om det. Du går med alltså?
 -Ja!

Jag och min bäste vän i skolan hade kommit till
resultatet att det gjorde inte ett skvatt om man gick
till nattvarden eller ej. Men egentligen var man ett
ömkligt mähä, som handlade mot sin egen
övertygelse. Han ville själv gå fram för sin mors skull,
men det skulle bli sista gången.
En fryntlig småländska.

Gott om tid hade vi för resten, om vi ville
överlägga vidare, ty vi närmade oss julferierna. Vi skulle
korrespondera med varandra. På latin, som vanligt!

Å, käre gamle vän! Nyss gick jag förbi din grav
på Uppsala kyrkogård och jag påminde mig ditt sista

brev — fortfarande på latin, fast ditt latin blev allt
förnämare, medan mitt beredde mig allt större möda,
ju mer jag dök in i konstens förgårdar med bohemeri
och struggle for life.

   Nåväl, jag kom hem och skulle ha en
nattvardskostym. Sockenskräddaren, husaren Palmér,
tillkallades och tog mått. Materialet var en av min fars gamla
långrockar, sliten av strider och även den en création
av en sockenskräddare i Högsby. Aldrig har väl
funnits en skräddare med större självmedvetenhet än
Palmér. Han sydde så att kostymen satt spänd som
ett korvskinn på min magra lekamen. Jag reagerade,
men han påstod att han hade lärt sista modet i Eksjö,
ty han red på Ränneslätt. Och när konstverket fått
sista retuschen och jag kippande efter luft vände mig
ett par varv inför hans beundrande blickar, sade han
stolt till min far: — Jaha, spektorn, dä kan inte
göras bättre.

   Resultatet vart emellertid fantastiskt. På grund av
vissa defekter i materialet hade Palmér måst anbringa
åtskilliga skarvar på ställen, där mig veterligt sådana
aldrig brukade förekomma. Två bakfickor funnos och
i en av dem skulle min konfirmationsnäsduk förvaras.
Han stoppade på försök in en vit trasa i fickan, gick
runt mig ett slag till och sade: — Just så skall det
vara! Precis som på en vuxen människa. Ja, vet
spektorn, det var inte mycket att göra av, men allt
som kunde göras är gjort — det kan inte vara bättre!

   Halvgråtande såg jag mig i spegeln och önskade
mig fri från alla jordiska bojor. Hellre ville jag vara
död än gå till skrift med detta monstrum till kostym.
Jag tänkte på mina rikare kamraters eleganta, 
stadssydda kavajer och på min kamrat och elev Adelswärds
frack. Kunde jag överleva min dräkts nesa och
smälek och de övriga läsbarnens obarmhärtiga drift med
min löjlighet, så skulle det vara sista gången jag
bar detta fruktansvärda plagg. Byxornas bakdel
hängde ned under de långa skörten och ökade min
skam.
Prästen.

  Men jag visste ju att far inte hade pengar till en
bättre dräkt och lyckades resignera.

   Jag återvände till Norrköping och på våren
försiggick konfirmationen. Själva ceremoniens mystik
förbigick mig alldeles. Upplyftad kände jag mig ej.
Kamraterna vid min sida gräto men jag var stel av blygsel
över att ha givit efter för påtryckningarna och lånat
mig åt en så gränslös dumhet.

   Var jag för övrigt inte medelpunkten för allas
intresse, målet för alla hånfulla blickar? En sådan
kostym som min måste ju dra uppmärksamheten till
sig. Och en större blygsel har jag aldrig senare
känt än den som de minuterna fyllde min själ. Ändå
hade jag svarat rätt på kyrkoherde Fogelqvists — min
kamrat Torstens far — frågor och hade anledning
att vara stolt. Men golvet var av sten och omöjligt
att sjunka igenom.

   Jag hade bett att ingen av mina föräldrar skulle
närvara vid högtidligheten, ty jag ville bespara dem
mina kamraters gyckel. Det kanske låter otroligt,
men då vi sedermera kommit ut på kyrkogården, slet
en av mina nya medkristna sönder min rock med ett
energiskt ryck i det ena skörtet. Skjortan lyste fram
ur springan i ryggen.

   Jag sprang hem och förbannade livet.

   Dagen därpå anföll jag kamraten med en tigers
raseri, med avsikt att döda — men fick ohyggligt
med stryk, ty han var en storvuxen, nästan atletisk
lymmel. Än kan jag höra hans råa hånskratt, då han
givit mig den sista ohyggliga sparken, där jag låg
på skolgården och vred mig i kval. Måtte det ha
gått honom väl i livet!
En av prästens församlingsbor. 
 
Men tiden läker alla sår. Jag blev student, fick en
frack som redan vid inköpet var styv av punsch och
behandlades medelst utsugning av mitt älskliga,
buttra, moderliga gamla städ. I sitt slag var den
lika monstruös som min läsrock, men av helt andra
orsaker. Ett par studentgenerationers härjningar
kunde av den sakkunnige avläsas på dess nötta men
gedigna tyg. Och när den hängt obegagnad ett par
veckor verkade en beröring med nageln kritstreck. Då
min bror, sedermera läkare, blev student, hittade han
det vördnadsbjudande plagget i min garderob i 

Stockholm och använde det på recentiorzwücken, men
fordringarna hade stegrats och skruden såg efter en
stund ut som en vitmenad grift. Det dugde inte. Jag
måste skaffa honom en ny frack, elegantare till och
med än min egen.

   Jag lämnade Uppsala för att bli artist, men hade
inga pengar. Ordet artist var på den tiden föga
förtroendeväckande. Med artist menade man — eller
kom åtminstone närmast att tänka på — en figur som
gör konster med bollar på en matta på en bakgård,
en jonglör eller på sin höjd en akrobat, en
konstmakare. Jag hade lämnat mitt latin och min grekiska
och skurit av navelsträngen. Jag bodde hemma hos
mina undrande föräldrar. Jag arbetade som en slav
—   tecknade, målade, läste litteratur så gott sig göra
lät. Å — detta år med få ljuspunkter i allt det svarta,
det vill jag inte ha ogjort. Det var ekluten. Jag blev
skeptiker och logiker, trodde på intet annat än på
något som hette konst, något som drog sig undan
som vattnet undan Tantalus, så snart jag tyckte mig
närma mig det med törstiga läppar. Jag blev
enstö-ring, grubblade, skrev, målade, såg och lärde —
men pengarna, som behövdes, var funnos de? Jag
hjälpte min far med arbetet i hans expedition och
skulle ha varit kapabel att sköta en station.

   Söndagarna voro mina helveten. För att göra det
lättare för min far satt jag i expeditionen och passade
på telegrafen — gick in i våningen endast de få
stunder som kunde ägnas åt vila.

   Söndagarna voro heliga på något sätt. Både min
far och min mor voro glada människor med utpräglat
sinne för humor och få ha haft ett så harmoniskt hem
som jag.

  Sed aliquid hæsit!

En av prästens församlingsbor.

De voro båda prästbarn och söndagen skulle
helgas. Jag läste Wallins predikningar högt för dem,
som jag varit van från barndomen — fast jag måste
medge att jag då snart lärde mig knepet att vända
några blad på en gång för att göra pinan kortare.
Wallin var min mors idol, ty hennes far hade hört
honom i Stockholm och tjusats av hans underbara
stämma. Nu läste jag dem från början till slut och
gick in på expeditionen igen.

   Å — denna söndagstystnad med klockans ticktack
och den tröstlösa skogen utanför fönstren och min
ovissa framtid! Förtvivlans frön grodde i min själ —
ingen att tala med om konsten, detta mysterium av
liv och skönhet! Och inga pengar! Jag skrev ju i
Eksjötidningen och Oskarshamnstidningen och fick
1:50 per berättelse, sentimentala lögnhistorier eller
lovsånger till naturen, uppstyltade och gråtmilda.
Jag skrev begravningsvers. Men jag skrev fortfarande
latin till min käre vän i Uppsala som läste på graden
och skulle ha blivit ett klart lysande ljus bland våra
språkmän, om han inte redan burit dödens frö i sitt
bröst. Och kär var jag och vild ibland — jag bara
väntade att guldet skulle falla ned från himmelen.
Jag arbetade, tecknade, sprang till skogs, gick miltals
och kom hem dödstrött med skissböckerna fyllda —
men inte kom det några pengar!

   En lördagskväll kom min far in till mig på
expeditionen och sade:

   —    Hör du, Albert, mor och jag hade tänkt att gå
till skrift i morgon. Jag hoppas att du följer med.

   —    Pappa, låt mig svara på det om en stund, men
säg ingenting åt mamma!

   Han gick.

   Nu är att märka att prästen i församlingen, en
högt begåvad man, var en oförbätterlig alkoholist.
Han hade kommit så långt att han minst en gång i
veckan hämtade en kappsäck full av
eau-de-Cologne-flaskor från apoteket i Eksjö. Han söp med klockaren,
som även var ett misslyckat geni, och dessa båda
gamla libertiner firade sina orgier ute i markerna, då
deras hustrur kört ut dem. Men prästens hustru dog
—  utpinad, eländig, trött på antagligen fruktansvärda
brutaliteter. Min far hade varit gymnasistkamrat med
prästen, men hade upprepade gånger måst köra ut
honom från stationsområdet, då han kom full hem
från stan. Men de hade en gång varit vänner och
kamratskap var för min far en hög och helig känsla.
Jag såg min far först rasande av helig vrede kasta ut
prästen och sedan komma in med tårarna i ögonen och
anklaga sig själv för att ha varit alltför häftig. Jag
åtog mig att kasta ut lymmeln, nästa gång, så slapp
far. Ty det gick dunkla rykten i socknen.

Sergeant Carlsson.

   Kyrkoherden hade arrenderat ut prästgården åt sin
bror, en bonde från Östergötland, en stilla, inbunden
man, som led av broderns allt hänsynslösare
utsvävningar. Efter fruns   död  hade  prästen kastat ögonen
på sin svägerska och efter allt att döma vunnit
hennes gamla hjärtas bevågenhet. Det sades att
brodern överraskat dem i ladugården. Några dar efteråt
hängde brodern sig i ett bås. Det hela var en stor
skandal — men bönderna i socknen ville icke anmäla
sin kyrkoherde för hans vilda liv, ty då hade de fått
honom på fattigvården och sådant var dyrt. Alltså

fick det hela vara. Prästen fortsatte med sin kärlek
och sin sprit, klockaren och han raglade omkring på
skogsvägarna, vrålade extatiska sånger och sovo i
ladorna — det var ett liv.

   Men om söndagarna var prästen nykter. Han liksom
satte en ära i att sköta sin kyrkotjänst. Han var en
stor talare, eller åtminstone ämne till en stor sådan.
Och under talets lopp rördes han till tårar över sin
egen olyckliga böjelse för alla slags laster, vilka han
fördömde så gripande, att bönderna och kärringarna
smälte, flöto bort i gråt. Vanligtvis slutade han med
en innerlig bön till Gud att han själv skulle få bli
en verkligt god människa och präst och då han före
amen bad församlingen om förlåtelse för att han var
en svag, usel, eländig människa, den eländigaste av
alla i kyrkan, en trasa, som endast genom de älskade
åhörarnas innerliga förböner skulle kunna räddas —
ja, då stormtjöt auditoriet av verklig rörelse.

   Och sen spelade klockaren, full som en alika, men
musikalisk, läggen märke till det, de mest ogudaktiga
och livade utgångsmarscher.
   Ja, man visste till slut inte, om man skulle gråta
eller skratta. Jag hade sett ett par sådana
gudstjänster och en söndag, då jag hade ett ärende till
prästen och sökte honom i sakristian, sedan
församlingen avlägsnat sig, funnit honom och klockaren
där inne med var sin vinbutelj för munnen. De ville
bjuda mig på ett glas, men jag vägrade.
Skeptikern.

   —     Nej, hör du, Albert, har studenterna blivit såna
smulgråtar nuförtiden? Akta dej, gosse! På min tid i

 Uppsala var det tjo och hej och klang och botten opp
 hela tiden! Far din var en glad själ förr i världen,
 men nu kör han ut sin själasörjare, när det faller
 honom in. Hälsa honom och säg att han inte är någon
 rätt israelit! Skål, klockare! Vad var det nu herr
 kandidaten önskade anföra till sitt försvar?

 —     Det har jag glömt, svarade jag i ungdomligt
 övermod och kanske rättmätig ilska — men farbror
 är ett förbannat svin, adjö!

 Jag gick och prästens och klockarens hånskratt
 kommo kyrkväggarna att skaka.

 Det torde vara lätt begripligt att min synpunkt på
 präster icke stadfästes till deras fördel. Och av denne
 präst skulle jag alltså i morgon emottaga
nådemedlen, som jag inte trodde på! Nej, vid Zevs!

 Efter några minuter kom min far in igen.

 —  Nå, kommer du med i morgon?

 —     Nej, det kan jag verkligen inte och pappa förstår
 nog varför. Ju mer jag tänker på farbror kyrkoherden,
 desto vidrigare blir han för mig.

 —     Nå ja — jag förstår dig och du är nog gammal
 att sköta dig själv, min kära gosse!

 Han gick.

 Men om en halvtimme kom han tillbaka till synes
 mycket uppskakad.

 —     Hör du, Albert, du måste gå in till mamma —
 ja, jag ber dig, gå genast!

 Jag gick in. På en soffa låg min mor skakande av
 gråt och såg genom tårarna på mig med ögon i vilka
 förtvivlan brann.

 Jag störtade fram och omfamnade henne.
   —    Mamma, sade jag, skulle mamma bli bra igen,
om jag lovar att gå med till skrift i morgon?

   —    Å, min älskade gosse, vill du verkligen göra det
för din gamla mammas skull.

Filosofen.

  —     Ja, det vill jag! Men nu skall mamma försöka
sova litet. Det hela var bara obetänksamhet av mig.
Visst skall jag följa med!

  Skakningarna upphörde. Jag svepte filten tätare om
henne och om några minuter kom sömnen läkande
hjärtats sår. Så intensivt satt traditionen fast hos
henne att hon icke längre tänkte på innebörden av
begreppet nattvard, utan mest, ja kanske uteslutande,

fäste sig vid vad folk skulle säga, om äldste sonen
saknades då föräldrarna gingo till Herrans bord.
Det skulle viskas i socknen att sonen till så bra och
aktade föräldrar blivit »fritänkare», som det kallades
på den tiden, en förlorad individ, som gick sin
undergång till mötes och nu för resten till på köpet
skulle bli artist, artist, en sån där skojare, som målar
tavlor eller trollar och bär sig åt som en dåre, en
sån där marknadsgycklare, som inte vill förtjäna sitt
bröd på hederligt sätt utan går omkring och säljer
tavlor, sån där smörja, som man kan få köpa för
några öre mycket billigare och bättre i bokhandeln i
Eksjö.

   Och ändå hade min mor verklig humor, en fin och
god och lustig uppfattning om livet. Men det tjänar
väl ingenting till att forska i dylika ting. Själv tänkte
jag bara på obehaget att höra prästen prata sina
dumheter och sluta med gråt — och det som var
ännu värre — att dricka ur samma pokal som dessa
förskräckliga gubbar som tuggade jönköpingssnus och
dreglade långa skäggtömmar ur mungiporna, och
allra värst var tanken på Muffa-Lotta med hennes
munsår och sadelnäsa, för att nu inte tala om de
andra gamla marknadshetärerna i fattigstugan.

   Men lyckligtvis fingo herrskaperna gå fram i första
omgången och jag skulle nog passa att jag kom allra
först längst framme till höger. Då hade jag klarat
mig fint.

   Jag klarade mig. I högtidlig takt och med allvarliga
miner gingo vi till kyrkan. Och i det psykologiska
ögonblicket lyckades jag tränga mig in mellan
sergeant Carlsson och väggen. Sergeanten var 
visserligen herrskap, men han hade en infernalisk
andedräkt. Jag begick felet att icke knäböja bredvid mina
föräldrar, som skick och sed fordrade. Men min mor
gav mig inga egentliga förebråelser för detta felsteg.
Hon sade bara efteråt: — Jag undrade vart du tog
vägen. Jag såg att du gick med oss, men så förstod
jag att jag gått fel i trängseln. Och så fick jag se
dig längst framme och jag blev så glad. Varför
knä-föll du inte bredvid pappa?

   —    Nej, för att då hade jag kommit närmast efter
sergeant Carlsson och mamma har ju alltid sagt att
han är en mycket osnygg karl. Han tuggar ju
cigarrstumpar. Och jag tycker inte om tuggade
cigarrstumpar! Särskilt då andra har tuggat dem.

   Och leende genom lyckotårar fattade min mor det
drastiska i situationen och sade: — Albert, vad jag är
glad i dag! Men du är då en oförbätterlig skämtare!

   Familjens ära var emellertid räddad. Och mitt eget
anseende upphörde att sjunka. En artist, som följer
sin familj till Herrans bord, har dock möjligheter
att kunna hålla sig uppe i detta farliga liv.

   Jag kom ut i världen och slapp flera frestelser i
samma stil. Prästen söp ihjäl sig, socknen blev full
av läsare med olika kapell alltefter bekännelserna.
Kyrkobesök blevo ovanliga många år framåt.

   Först när min mor närmade sig 70-åren kunde jag
tala med henne om vår gemensamma nattvardsgång.
Gumman var vid strålande humör och en gång vågade
jag fråga: — Nå, säg nu, mamma — var det
verkligen av sant kristliga orsaker jag tvangs att gå med
den där gången? Skulle mamma vilja att jag ginge
med till exempel om söndag? Nu har jag ju visat att
jag inte bryr mig om vad folk säger — och säg
uppriktigt — inte bryr mamma sig om folks prat
numera? Men det gjorde mamma då.

 —     Jag bryr mig inte ett dyft om vad människor
 pratar, ty de äro nästan alla elaka och dumma. Men
 när skall du sluta att driva med din gamla mor?

 Hon log så vackert emot mig.

 —     Ja, ser du, det kan du inte svara på. Nu tror
 jag att gumman satte sin pojke på det hala!





EN SOMMARDAG.

  Nu börjar den vackra tiden i den här delen av 
Roslagen just då man snart skall in till jobbet i stan!
Ty här är allt en månad senare än omkring det 
subtropiska Stockholm. Ännu glöder »Svenska Soldaten»
på vägrenarna i sin uniform av gult och blått och den
sista vildrosen plockade jag i går på min tomt. Men
inne i skogen är marken röd och blå av blåbär och
kröson (chiasm) och kråkbären sitta som täta
hagelskott på sina gracila kvistar. Och bredvid kärret
utanför min gärdsgård är terrängen bara parnassia. Litet
högre upp på sluttningen blomma jätteexemplar av
pulmonaria bland gigantiska flugsvampar.

        Och havet ligger sommarblått under sommarsol.

  I går stod jag vid utkiken och insög all höstens
härlighet genom ögonen, då tassande steg slafsade i
den våta mossan. Det var gubben Jan Petters Mats,
den gamle fiskaren och seglaren, en av de sista på
skansen.

  —    Ja fick rakt lov å gå opp å titta ett slag, ja mä,
sade gubben. Nu har vi sommarn här, inte en dag
för tidigt! Dä faen va havet ä grant ändå! Men inte
ett segel syns, inte en gång en ångbåt — — —

  Jag studerade horisonten.
 —     Å jo farbror — titta där i sydost! Just där ja
 — se sån en stor båt där kommer.

 —     Ja visst — å dä va mej ett åbäke, ja tror mäst
 dä ä Gripsholm eller Kungsholm.

 —     Å nej, det är det inte, men tänk så vacker han
 skulle vara om det vore segel på’en!

 —     Ja, ja har sett fotografipoträtt utå Kungsholm.
 Den skulle ja villa sätta duk på — dä skulle bli
 nånting.

 —     Ja, det bleve nånting för farbror att segla in
 öskaret i som förr i världen.

 —     Öskare? Å nej faen, ja skulle segla in
Sandhamns Express, för kapten Bredenberg bjur alltid på
 grogg, när han har nån! Dä hans tag!

 —   Får jag hälsa kapten Bredenberg det?

 —   Jaha, å säj att just sådana var mina ord!

 Nu har jag gjort det.


VACKRA MIDSOMMARTANKAR.

Ur Söndagsnisse-Strix.


  I midsommarens tecken, sol, spirande liv i alla
tuvor, svala brisar över blått hav, färg i blomster
och hjärtan, hälsar jag denna tidnings läsare hjärtligt
välkomna i den lustgård av glädje och vishet jag
lyckats förvärva och bevara som min egendom.

  Min kamrat Hasse Z. som är en sträng och förnäm
person har givit mig ett varnande brev: Rita icke om
sprit! Spriten är icke aktuell. Och bör icke vara det.

  Nej, den är icke aktuell och jag avskyr den. Jag har
skaffat mig en vit ko som serverar mjölk, om man
manipulerar med dess underbara juver. Till denna
kos sida lutar jag mitt trötta huvud och betraktar
omgivningen medan jag lyssnar till syrsornas
jassmelodier och lärkornas fladdrande musik.

  För mig har meningen med denna tidningen varit
att dess läsare skulle njuta och nästan skratta sig
fördärvade åt Hasses och mina stundom seriösa och
ibland bocksprångartade fantasier. Men för att
underhålla dessa fantasier behövs material i form av dumma
historier, insända av svenska folket. Dessa historier
förvandla vi till kvicka med hjälp av den säregna
begåvning vi båda i lika hög grad besitta, åtminstone
Hasse, som är något yngre och skönare än jag och
således har något längre till min ännu med en viss
värdighet uppburna senilitet.

   De flesta historier vi få röra sig om sprit. Åhh!
vad jag avskyr dessa djävulsdrycker, svenska folkets
förbannelse. Jag hatar tersen och kvarten, jag lider
då jag måste teckna ädla svenskar med blåa näsor
och mörkröda, av alkohol svällande nackar. Jag är en
nykter person och vill bli ansedd som en sådan. Jag
delar Hasses ädla synpunkter och säkerligen
fruktansvärt djupt kända motvilja mot annat än källans klara
friska vatten (H20).

*

   Nyss flög en gul fjäril förbi mitt fönster. Jag skall
minnas den länge och gömma dess vackra vingslags
hastiga linjer i mitt gamla hjärta.

   Och just nu kom solen över Hagaparken som en ny
vacker vårklänning plötsligt skänkt av en ung älskare
åt hans första kärlek. Det blixtrade blått ur
Brunnsviken, ett rött tak blev ännu rödare och en
fruktansvärt berusad buse undgick med nöd att bli överkörd
av en lastbil.

   Gud vakar över de sina!

*

   Nyss skrev en kvinna om ett besök i skärgården
och trodde sig kunna bestämma att mina
skärgårdsberättelser egentligen äro humbug. Hon frågade en
gammal fiskare om han inte hade rundat Kap Horn —
eller något liknande. Hon ville med all säkerhet
framställa mig som en lögnare. Fiskaren svarade henne
inte. Han ville vara i fred.
   Nu är det så att mina gamla modeller och vänner
sedan länge äro drunknade eller ligga i sina enkla
kistor och vänta på en tämligen tvivelaktig
uppståndelse: Kanske kommer någon söndag en hustru eller
dotter och sätter en blomma i en ansjovisburk eller
krattar litet för att det hela skall se vårdat ut. Men
nästa generation hittar inte till graven och om något
år ligger en ny fiskare där och hans hustru tittar till
graven ett slag, innan hon gifter sig med nästa
fiskare — sådant är livet — och det bör vara så. Ty
en sorg i oändlighet är ju omöjlig och dum.

*

   Men den där unga kvinnan som skrev om mig och
intervjuade fiskaren, hon var mycket oerfaren och
pratade således, som oerfarna glin göra, bara
dumheter. Hon påstod att de gubbar jag skrivit om
överhuvudtaget aldrig existerat.

   Men — unga Kvinna! — hör nu en äldre erfaren
skärgårdsbos ord! Du kan ge dig fan på att de
existera. Men de älska icke unga tidningsskriverskor
som fråga ut dem.

   När ett sånt där litet nummer kommer ut till en
gammal skärgårdsbo och börjar fråga ut honom, tittar
han som karl på flickan och värderar henne. Inom en
tusendels sekund har han värderat henne efter sin
markegångstaxa: Hon duger väl inte till fortplantning,
nåja, men det blir bara buspojkar eller herrskap efter
henne, hon kan inte laga mat och kan inte gäla
strömming. Den säljer vi billigt!

   Och de säljas billigt. Det roar mig just nu att tala
litet om mitt arbete i skärgården och om mina 
iakttagelser där. Jag bosatte mig i skärgården år 1893
och har sedan med få avbrott hållit mig kvar där
tills nu. Jag lärde mig fiska, segla och umgås med
människorna där ute, ty jag talade alltid sanning,
var icke herre, utan bara kamrat.

  Om dessa människor, vilka voro fulla av humor och
kunskap om sitt land, började jag skriva ända tills de
dogo. Mina gamla gubbar sova sedan lång tid
tillbaka under gräs som susar sorgligt. Men jag flyttade
längre ut i havsbandet och där hittade jag nya gamla
modeller och ju äldre jag blir, desto längre styr jag
ut mot det yttersta havet. Där finnas de ännu —
sjutti-, åttiåringar fulla av glädje, styrka och
farlighet, som unga skrivande stockholmskor böra akta
sig för. Ty det kan hända att dessa målade,
shinglade, bobbade, och högt begåvade jassflickor efter en
sejour längst ute i skärgården komma hem till
Strandvägen med en vild längtan efter någon suspekt fru på
Söder som kan hjälpa dem ut ur all farlighet, döda
deras drömmar och förvandla dem till damer från
unga ljuva flickor: Tänk att jag är så gammal och
fin att jag inte längre tycker om unga flickor. Dem
vill jag önska åt unga karlbergare och löjtnanter och
studenter. Men själv sitter jag lugn längst inne i mitt
gryt och väntar besök av min ungdoms vilda och
blyga bekantskaper. De äro nu omkring 60 år.


TVÅ HISTORIER.

  Den schweiziska tidningen Nebelspalter, som jag
under åtskilliga år haft mycket nöje av på grund av
dess humor, satir och oväld, har förbjudits i
Tyskland. Denna diktatoriska åtgärd förefaller åtminstone
mig ganska misslyckad. Ty den regering som icke
tål humor och satir tyckes tvivla på sig själv och
statsbyggnadens hållbarhet. Våld åstadkommer i
längden endast hat, stundom maskerat under servilism.
Och den som icke tål och ej kan bemöta skämt, ja till
och med drift, har ett betänkligt minus i sin psyke.

  Om detta talades för några dagar sedan långt nere
i Småland i ett sällskap, som försökte se saker och
ting allsidigt. Vi kommo självfallet in på
närliggande frågor och den tyska antisemitismen dök
naturligtvis upp med anledning av den Hitlerska
släktforskningen i Sverige, vilken enligt någons utsago
verkar, som då en människa petar sig i näsan »allt
intill tredje och fjärde led». Eller rättare petar någon
annan i näsan. Förlåt mig denna naturalistiska, men
i föreliggande fall rätt målande bild.

  En gammal herre satt med sin grogg, cigarr och
glimt i ögat. Han hade egentligen bara avlyssnat
samtalet, icke deltagit i det. Men plötsligt begärde
han ordet.
   —     Jag undrar hur Hitler ställer sig till
judehistorier. Vore han konsekvent, skulle han låta sina
servila skämttidningar fyllas av sådana. Men i sådant
fall är det synd att judarna landsförvisas, ty ingen
berättar så bra judehistorier som judarna själva.
Oftast dra de hänsynslöst fram det som anses vara
rasens egenart och tåla mera satir än arierna.
Åtminstone visa de sig från den sidan, om deras hjärtan
också blöda. Men århundraden ha satt dem i
försvarstillstånd. Låt mig berätta två historier som jag
hört av en vän till mig, en tvättäkta semit.

   Alltså! En man kom till Oslo och träffade där en
herre, en matematiker av rang. Han var för övrigt
redaktör och utgivare av Den Norska
Multiplikationstabellen, en publikation som gick utmärkt och
fullkomligt motsvarade alla moderna fordringar på
området — — —.

   —     Norska multiplikationstabellen!? Nu skämtar
doktorn!

   —  Nej. Jag försäkrar!

   Vi skrattade alla.

   —     Jo, det är bokstavligt sant. Han var en mycket
rolig herre. Emellertid fick han ärva en stor
förmögenhet, som han var nog lättsinnig att lägga ner i
en industri. Men priserna dumpades genast av några
judiska affärsmän och mannen blev fullständigt
ruinerad. Han beslöt att hämnas, sökte en blygsam
lärarbefattning i matematik vid judiska gosskolan i Oslo
och fick den naturligtvis på grund av sin lärdom. Där
lärde han de stackars judiska barnen
multiplikationstabellen fel. Bara förra året inträffade 56
fallissemanger inom den judiska affärsvärlden i Norge. Det
var alltså en hämnd på lång sikt, raffinerad och
effektiv.

   Alla skrattade. Jag sade: — Nå ja, historien kan
ju vara lustig nog, men den är för chargerad och
förlorar på sin överdrift.

   —     Kanske, sade doktorn, men nu skall jag dra
den andra, som vid Gud inte är överdriven, utan
blodigt allvarsam. Den tilldrog sig för kort tid sedan
i domkyrkan i Münster. Riksbiskop Mūller skulle
predika. När han stigit upp på predikstolen, fick han
ögonen på en kyrkobesökare, som föreföll honom
icke vara av ren arisk härkomst.

   Med befallande röst ropade han: »Alla som icke
äro arier torde genast lämna kyrkan!»

   Ingen rörde sig. Ännu högre skallade biskopens
stämma: »Alla som ej äro av arisk ras lämna
ögonblickligen domkyrkan!»

   Ändå rörde sig ingen. Men när biskopen ropade
för tredje gången, steg Kristus ned från korset, tog
sin moder Maria vid handen, gick rakt på mannen
som var orsaken till biskopens motvilja och sade:
»Kom du, lille Meyer, vi tre, vi gå härifrån.»

   Och de tre gingo ut ur domkyrkan.

   Det blev tystnad efter denna historia, ty skratt
passade icke just då — icke på grund av religiösa
hänsyn utan på grund av det fruktansvärda barbari
som ligger i rashatet och den allvarliga fara som
ligger i dess konsekvenser.

   Den sista historien är bra.


CARL CEDERSTRÖM OCH BULLERÖLAGET.

  Det blev så underligt tyst i vårt lag, då Carl
Ceder-ström gick bort. Det var som om han plötsligt helt
brutalt blivit avbruten mitt i en av dessa historier som
han kunde berätta som ingen annan — och vem ville
avbryta Carl Cederström? Få ha som han ägt humorns
goda gåva och ännu färre ha haft förmågan att i
samma grad som han omsätta den i ord och handling
till sina vänners glädje. Ty endast i vännernas lag
levde han helt, och där kommo hans goda egenskaper
till sin fulla rätt. Där var han outtröttlig. Under
årens lopp hade han vuxit ihop med oss och blivit en
nödvändighet så självklar, att väl ingen av oss räknat
med möjligheten av hans frånvaro. Av gammal vana
och ganska oreflekterat levde vi i den atmosfär av
glädje han spred omkring sig som i ett sanatorium,
där den hälsobringande luften är vänskap, humor,
hjärtliga skratt. Det var som det skulle vara, helt
enkelt.

  Det finns en gammal historia om en ångvissla i
Baku som ljudit dygnet om i 30 år, tills den en natt
tystnade på grund av något fel i maskineriet. Då
vaknade alla människor i staden.
  Bilden haltar kanske litet, ty Carl Cederström var
icke av samma slag som den där skådespelerskan,
som på grund av sin pratsjuka nämndes ångtrut —
tvärtom, och däri låg en av hans många förtjänster.
Han var också en god och förstående åhörare, då
någon annan talade kvicka eller visa ord — men vi,
hans vänner, vaknade när han tystnade, ungefär på
samma sätt som de goda Bakuiterna. Och det skall
dröja länge innan vi hunnit vänja oss vid tystnaden
efter honom. Ty han är oersättlig.

  En ovanligt stark individualitet präglade både hans
ord och hans gärningar och han generade sig sällan
för att visa både sympatier och antipatier. Som få
var han replikens man, den blixtsnabba paradens och
den osvikliga träffsäkerhetens, och den som gav sig i
ordbyte med honom fick skylla sig själv i den ojämna
striden. Oftast gav sig motståndaren genast förvånad
över att ha blivit träffad i sin svagaste punkt. Och
Cederström förstod också att utnyttja sin triumf.
Vanligen gjorde han en historia av den, utsmyckade den
med sin frodiga fantasi, förbättrade den för varje
gång, ändrade och lade till, och så småningom
närmade den sig fullkomligheten. Ty hans historier levde.
Han berättade aldrig en sak två gånger på samma
sätt. Det finns historier av honom, vilkas utveckling
vi noga följt från deras första ursprung tills de
mognat till verkliga konstverk. Den historiska sanningen
spelade ingen roll utan de voro resultaten av en
kaleidoskopisk serie infall och nycker födda av
tillfälliga situationer. De kulminerade oftast i en
explosion — pang! — ftsch! — samtidigt med att
åhörarna exploderade. Ty Carl Cederström hade stor
skådespelartalang och ett utpräglat sinne för
effekten. Oftast var han själv hjälten i berättelserna, men
icke alltid den segrande. Med klok ekonomi gjorde
han också sig själv till föremål för andras bluff och
drog kortaste strået, men med lysande skrattsuccé.
Det var något amerikanskt över hans humor, men
framför allt Carl Cederströmskt. Hans historier kunna
icke skrivas, ty de tåla ej typernas tvång. Varje
särskild anekdot skulle kräva volymer, ty dess charm
låg just i dess liv och utveckling. Och framför allt
måste den berättas av honom själv — och han var
oefterhärmlig, verkligt originell.

*

   Vad en sådan man betyder för ett lag jaktkamrater
isolerat på en ö ute i havsbandet, säger sig självt.
När våren kom med oro i blodet och längtan ut till
kobbar och sträckfågel, började Calle Cederström
först av alla mobilisera. Då levde han att börja med
från morgon till kväll i telefon, om möjligt
intensivare än annars. Det var gissningar och undranden
och spörjanden om isförhållande och utsikter för
vårjakten. Det var utrustningsfrågor och val av
jaktkamrater och diskussioner om lämpligheten av den eller
den, ty ingen fluga fick komma i vår kål. Och när allt
äntligen var klappat och klart och kärror lastade med
säckar och bössfodral och proviantlådor började
skramla ned till Nybrokajen, där Bruno Liljefors
mötte med sin motorbåt eller en bogserbåt låg med
ångan uppe på bestämd timme, då tyckte vi alla
att livet började bli verkligt värt att leva.
                
 Men när vi välkomnats av jaktherren och började           
 räkna in varandra, saknades regelbundet Calle 
Cederström, ty det var oförenligt med hans vanor att inte      
komma sist.                                               

— Har någon sett till Calle? fråga Liljefors och     
 Stiernswärd och Tägtström och Krokstedt och 
Möllersvärd och Kaba och Hamilton varandra med en skymt         
 av oro i blicken. 
                  
— Nej, men han har telefonerat att han kommer!       

—  Hans grejor är inte nere än!                       

 — Jäkla Calle, som aldrig kan passa på!     
         
 Och vi spana oroligt åt alla håll, fast vi veta att       
 Calle hellre skulle försumma sin eviga salighet än        
 Bulleröjakten.
                                        
 Äntligen kommer en fullastad automobil och ur             
 massan av bagage vinkar den saknade. Calle hoppar         
 smärt, spänstig och målmedveten ned på kajen. 
Naturligtvis har det hänt honom någonting. Han är alltid
ute för äventyr. Och medan han trycker våra händer        
drar han en underbar berättelse om orsaken till sin       
försenade ankomst.                                        

— Trodde ni verkligen att jag inte skulle komma,     
 pojkar? Å nej — ni hade nog väntat och för resten       
 visste Albert att jag har hans nubbe i min packning       
 — så jag var säker! 
    
 Och med ens äro vi mitt inne i Bulleröstämningen,         
 vilken varar tills vi efter välförrättat värv åter ligga  
 vid Nybrokajen.     
                                    
 Vad Bulleröstämningen betydde för Calle 
Cederström kan uttryckas med det enkla ordet allt. För         
den slängde han saker som eljest ingen annan makt         
kunnat hålla honom borta ifrån — och han var 
                                                           

intensiv i sin vitalitet, uthållig som få och energisk, när
det verkligen gällde. Men hans energi kulminerade
i och omkring Bulleröstämningen.

  Och finnes det strängt taget något härligare för
mogna män än att samlas så där som vi på neutral
mark, med vänskap och gemensamma sympatier som
underlag, fjärran från dagens slit och släp, fjärran
från den banaliserande vardagskulturen med dess
telefoner och andra helvetesmaskiner, fjärran från avund
och skvaller och intriger, från allt smått med ett ord,
och leva några dagar bara för att njuta av tillvaron,
antingen med vättarna ute i kobbarnas lä under
ljusnande morgonskyar, med havets sälta i näsan och
aprilsolens värme på vadmalsryggarna, eller bänkade
vid långbordet under skratt och muntra historier eller
framför stockvedsbrasan vid gitarrens och
handklaverets ackompanjemang till glada visor medan stormen
ryter och havet dunkar mot klipporna? Det kallar
jag att dra kvadratroten ur livet och den tacksamhet
vi känna för att vi fått vara delaktiga av allt detta är
stor och oföränderlig. Den tacksamheten gjorde Calle
Cederström mer än något annat vek om hjärtat och
vild på samma gång. När Bruno Liljefors kallade,
var han alltid färdig och full av entusiasm och det var
som om han skulle ha tränat sitt humör särskilt för
dagarna där ute. Då njöt han och vi fingo opåtalt
skämta med hans många små svagheter som jägare
och den naiva egoism som han gärna medgav vara ett
av grundelementen i hans karaktär. Ty han var en
stor sybarit, vår vän Carl, och förstod att inrätta det
bekvämt åt sig i alla situationer. Skottlusten, längtan
efter att få skjuta, som hos de flesta jägare avtar med
åren, snarare tilltog hos honom, och som han genom
mångårig övning utbildat sig till mycket skicklig skytt,
växte hans skottlista och var ganska imposant när vi
sist lämnade Bullerön. Hans intentioner i fråga om
jakten delades intensivt av Carl Gustaf Krokstedt. I
det fallet voro de båda kumpanerna lika unga och
trivdes också bäst i samma båt och skåre.

*

   Det är nu 20 år sedan Carl Cederström och jag
började jaga sjöfågel tillsammans med Bruno
Liljefors — en avsevärd del av ett människoliv. Vår första
jaktresa företogs till Hårsten — en mil öster om
Sandhamn — under Louis de Geers presidium, och
där gjorde vi våra första erfarenheter inte endast i
fråga om sättet att jaga, utan om nödvändigheten att
utrusta sig ordentligt för en jaktfärd. Gud så vi
fröso! Vi bodde i en gammal fiskarstuga, där man
såg luften mellan väggstockarna och där blåsten
pinade och sjöng. Det var stundom flera grader kallt
och huttrande av köld kröpo vi ihop i britsarna fullt
påklädda med pälsar och höstoppade bandskor. Där
lärde vi oss att man kan vara gentleman utan att
tvätta sig. Nansen och Johansen tvättade sig inte när
de krupit ur sovsäcken om morgnarna i polarisen. De
Geer försökte i början, men jag tror att han avstod
tämligen snart.

   Där fingo vi vårt elddop, men på samma gång
blodad tand. Calle och jag höllo ihop i skårarna, och
där lärde jag känna vilken fond av
oförbrännelighet han satt inne med. Hjärtfrysande och med 
nagelspräcken i stelnade fingrar hukade vi bakom vår
skjutbarriär av trasmattor över en gammal åra och
väntade att en ejderflock skulle slå ned bland våra
gungande vättar eller att ett moln alfågel skulle
stryka förbi, och Calle deklamerade Rikard II eller
Mefistofeles, ty han hade just då teaterflugan. Eller
också planlade han skämtsamma attentat mot folk
som var honom osympatiskt. Eller berättade han
historier från sitt liv i Amerika, där hans fantasi
gjorde honom till cowboy med revolvern färdig i
hölstret, väldiga spanska sporrar, oräkneliga
fårahjordar och åtskilliga »roses of the prairie» som på
det mest romantiska sätt korsat hans bana.

   Tills fågel fällde och det gällde att kröka våra
styva pekfingrar om trycket.

   Nå — jag kände ju Calle förut sedan ett par år,
fast ej från jaktstigen. Vi hade tillsammans gjort en
segling till Mariehamn och Helsingfors med hans
brors koster Beata och Calle Knorrings skonare Clary.
Man försäkrar ännu i Finland att även om man
medräknar sista kriget och rödgardisternas framfart,
intet sådant härjningståg företagits till det landet
sedan Erik den heliges korståg — och det vill inte
säga litet. Men den expeditionen överlåter jag åt
kommande historieforskare att skildra. Det är en
historia om ungdomligt överdåd och galna upptåg
och mycket champagne.

   Sedan Bruno Liljefors tagit Bulleröarkipelagen i
besittning, ställdes våra årliga jaktfärder dit. Den är
belägen ytterst i havsbandet, en mil söder om
Sandhamn, och består enligt gammal skärgårdsräkning av
365 öar, holmar och skär. Kanske man då också måste
ta grunden med i räkningen, åtminstone dem det
bryter på. I varje fall är den en ståtlig samling öar och
skär med rika jaktmöjligheter och typisk
skärgårds-flora. Hartillgången där ute kan vissa år vara mycket
god, så god att stammen måste decimeras. I dessa
jakter har utom Cederström Zorn varit flitig och
lyckosam deltagare.

   Men det är sjöfågeljakten på vårarna det nu gäller!

   När vi, ofta efter nog så besvärlig isforcering,
tagit oss ut till ön och övertygat oss om att de små
trevliga stugorna befinna sig i samma skick som då
vi sist lämnade dem, när båtkarlarna lämpat våra
grejor i land och Sundberg, Liljefors’ faktotum i
arkipelagen, skaffat fram dem till den trevna
jaktstugan där vi ha våra sängar och där en ordentlig
vedhög ligger i ordning för kvällsbrasan, när vi bänkat
oss vid matbordet i »restaurangen» och Calle hämtat
in sin speciella flaska med Aalborgs akvavit, som han
omsorgsfullt och i god tid lagt på is eller snö — då
börjas det och nu är Calle i tagen. Hans ögon spela
och han börjar orientera sig bland de närvarande.
Han slår först ned    på  mig, ty vårt gnabb  är
obligatoriskt och mångårigt, men i all vänskap. Han drar
en historia om vårt sista sammanträffande i staden,
där jag spelat en högst löjlig figur. Han breder på,
han härmar mig, han framställer situationen så
trovärdigt att jag slutligen börjar tro på den själv och
kamraterna vänta att jag skall försvara mig. Men
jag vet att det inte  hjälper. Jag resignerar och yrkar
högljutt på att just  nu skall supen tas.

   Den tas. Men Calle tar sin efter sin egen ritual.
Han sväljer den och ögonblickligen förvandlas hans
hy. Det är som om världens starkaste sprit eller
världens farligaste gift passerat hans strupe. Han
stirrar tankfullt med inåtvänd blick framför sig. Han
hostar hjälplöst solm om supen ville studsa tillbaka
i glaset. Varje hans anletsdrag, hans förtvivlade
ögon, hans smärtsamt förvridna mun tala sitt tysta
men uttrycksfulla språk om fruktansvärda kroppsliga
kval och hemska själsstrider. Men plötsligt fattar
han min hand och ser mig rakt in i ögonen som om
hjälpen låge endast där. Han har resignerat, men
så småningom börjar innerst inne i hans blick skimra
en stråle av hopp. Han kramar konvulsiviskt min
hand och skakar den och ett uttryck av den djupaste
tacksamhet lyser upp hans ansikte. Krisen är över,
supen är på rätt plats, Calle är räddad.

   —     Tack!! säger han matt. Med en energisk rörelse
på axlarna skakar han av sig minnet av det
genomgångna och lagar sig en smörgås till. Han är åter i
sina gängor.

   Detta är introduktionen, upprepad hundratals
gånger, men alltid med nya variationer, nya uttryck
för de avgrunder av kval som kunna rymmas i en
människosjäl.

   Och måltiden fortgår under stigande stämning. Det
är sorl och skratt. Calle är oförliknelig. Var och en
får sin släng av sleven — icke ens Bruno, som har
sin plats vid kortändan mittemot Calle, går fri. Den
ena historien avlöser den andra. Även om vi hört
dem många gånger förut ha de för varje gång
nyhetens behag, ty de äro faktiskt nya med nya poänger
och överraskande tillägg födda av stunden och
framförda med en elegans och en bravur som bär 
konstnärskåpets prägel. Calle är improvisatören par préférence
—   honom skulle Bellman ha förstått! Det skulle ha
blivit en ögonblicklig och historisk brorskål!

   Det hade blivit flera sånger, epistlar och
riddarkapitel!

   Men det börjar bli sent och vi måste njuta av
kvällsbrasan uppe i jaktstugan en stund innan vi gå
till sängs, ty vi böra sitta på våra skjutplatser före
soluppgången. I alla väder ha vi letat oss fram till
den stugan. Vi ha krupit delvis, när snöstormen var
så stark att vi icke kunde gå upprätt. Vi ha pulsat
oss fram genom dalgången i meterdjup snö och vadat
i töväder. Vi ha trevat oss fram när mörkret stått
kolsvart omkring oss. Och jag, som är nattblind, tror
att jag, om det verkligen behövdes, skulle kunna
gå vägen med förbundna ögon.

   Där uppe sprakar redan brasan och snart fladdra
våra skuggor fantastiskt på de omålade furuväggarna.
Bruno stämmer gitarren och Calle börjar sjunga sina
sjömansvisor. Eller drar han en niggersång eller
Karlfeldts »Se, svarta Rudolf dansar!» eller en visa av eget
fabrikat om en flygares fröjder uppe i det blå. Och
Bruno stämmer och Calle sjunger omigen. Kanske
sjunger Tägtström visan om fröken Agnes eller någon
timmerhuggarsång från Norrland. Och själv måste jag
dra min till äckel omtröskade »Goodtemplarnas
paradmarsch». Men det gör detsamma — det är som det
skall vara. Frid och fröjd och endräkt bor i stugan
och i morgon tidigt ro vi ut på havet under stjärnorna
om inte gudarna besluta annat och skicka oss en
vårstorm på halsen så att vi tvingas hålla oss inne.
Aprilväder är ostadigt som kvinnolynnet.
   Vi gå till sängs. Men jag har ett drygt arbete
innan jag riktigt övertygat mig om att inte Calle
Cederström gjort något rackartyg åt mig, ty jag är
sedan tidernas begynnelse föremål för hans särskilda
omvårdnad i den vägen. Antingen är järnsängen
uppgillrad på något lömskt sätt så att jag ramlar i golvet,
när jag sätter mig i den, eller också väntar han tills
jag lagt mig och gör något trick så att jag plötsligt
ligger med huvudet ned och fötterna upp. Alltid
har han hittat på något, och alltid något överraskande
och raffinerat, varför jag med tiden vant mig att vänta
med att gå till sängs tills jag övertygat mig om att
Calle sover, och det gör han icke i den stora
gemensamma lyan utan i ett litet rum på andra sidan
förstun, där han kan få vara i fred för mig. Sedan många
år ha vi hållit på att vänta ut varandra, och nu på
äldre dar går jag alltid och lägger mig sist sedan jag
lagt upp en hög vedträn vid min säng att använda som
projektiler, om Calle skulle visa sig i dörren, ty då
vet jag att han planlägger ett attentat mot mig, och
jag slungar mitt vedträ ogenerat och så kraftigt jag
kan, så snart han tar i dörren — det vet han. Och
kamraterna veta det också. Det är obligatoriskt och
ingår i ritualen. De bli inte överraskade alls av en
skräll så att huset skakar. Ty vårt rum är den så
kallade snarkofagen, och där är man van vid
prestationer av de mest tränade konstsnarkare. Där
exekveras alla slags snarkningar, från duvsuckar till åskslag.
Allt tolereras.

   Emellertid ha Calle och jag på sista åren kommit
så långt att Calle själv lägger upp en hög
projektilved vid min säng var kväll. Längre kan han inte gå
i välvilja och natten tilländalöper oftast i fred, om
också väpnad. Vi sova alltså och väggarna vibrera
av våra snarkningar. Av dessa väggar skall man en
gång kunna göra fioler liksom av de italienska
klockstaplarna, ty trämask trivs inte i dem. Vi hålla den
borta.

   Vi väckas av Sundberg, som eventuellt förkunnar
att vädret är det lämpligaste, fara i kläderna och tåga
ut i den friska kylan. Morgonkaffet väntar nere i
matstugan, Bruno väljer skjutplatser åt oss, de
vättlastade båtarna ligga färdiga vid iskanten med sina
roddare och morgonen är händelsediger. Vi veta alla
att Calle Cederström vill ut till Kalken, ett högt och
kalt skär en kvarts mil ostligt ut till havs med
lämpliga skårar för sydlig vind. Vi se hur han brinner av
otålighet att få Kalken på sin lott, ty där har han
största utsikten att få se och skjuta sträckfågel,
framför allt ejder, och det är hans fågel. Han darrar
av iver som en terrier — låt oss säga att han får
Kalken — att han och Carl Gustaf Krokstedt få
den tillsammans. Calle är lycklig som en ung gud och
inom kort försvinner hans båt med snabba årslag i
mörkret.

   Så småningom äro vi alla placerade.

   Dagen bryter in, solen stiger ur havet. Från
Kalken ha vi hört livligt bombardemang. Det började
redan före soluppgången och jag säger till min
kamrat i skåren: — Tänk vad Calle skall må nu!

   Och var lugn för att han mår. Han har fått fäll
på fäll, både ejder och alfågel, och de skjutna
fåglarna ligga vackert uppradade i båten. De skadskjutna
har Carl Gustaf pepprat med repeterstudsaren, hans
specialitet. Morgonen har varit lyckosam och Calles
humör är strålande. Han vill hoppa över de små
husen, när han kommer i land till frukosten. Allting
leker för honom. De olika skotten demonstreras,
Carl Gustaf kritiseras och får en grundlig duvning
för vissa förlorade tillfällen till skott, försvarar sig,
men nedklubbas ögonblickligen med ett par dräpande
repliker. Men nu skall frukostnubben tas.

   Och Calle genomlider ånyo sina outsägliga marter
med om möjligt stegrad dramatisk effekt. Svettpärlor
tränga fram på hans panna, tårarna rinna nedför
kinderna, Getsemane är en lustgård emot hans själs
dunkla pinomättade skräckkammare. Jag räddar honom
igen och han är åter vår och mänsklighetens.

   Efter frukosten samlas vi i jaktstugan för att sova
ut och hämta krafter till eftermiddagssträcket. Vi äro
trötta av sol och frisk luft och jag längtar att
slockna. Men just då jag står på gränsen till
Nirvana kommer naturligtvis Calle med gitarren för att
sjunga en av sina vilda sånger för mig. Inte skall jag
sova, inte. Jag skall upp och njuta, ögonblickligen.
Inte duger det att slöa till och förfäas!

   Jag söker efter vedhögen under sängen, men den
är försiktigtvis undanskaffad av Calle.

   —     Seså, lille Albert, nu ska du inte vara
ogemytlig! Hör på nu — men vänta — jag måste stämma
först — Bruno sover och jag vill inte besvära honom!

   Jag riktar ett fruktansvärt slag mot Calle men
hugger naturligtvis i tomma luften. Calle har med ett
elastiskt hopp förflyttat sig utom räckhåll.

   —     Snälla Calle, låt mig sova! Jag är verkligen
dödstrött!
   —    Visst ska du få sova, lille Albert, men först
måste du höra på det här! Tycker du gitarrn är
stämd nu? Nå, då börjar vi!

   —  Låt mig sova i Jössu namn!

   —    Ja visst ska du få sova! Sov nu, lille Albert!
Jag skall stoppa om dig. Men du skall inte dricka
så mycket om kvällarna, lille Albert! Då blir man så
där slö och förfäad!

   Och Calle går in i sin kammare och befinner sig
i nästa ögonblick i sitt eget Nirvana.

*

   Ja, nu är Carl Cederström borta i det verkliga
Nirvana, men hans ande svävar över Bullerön. Vi voro
där nu i höstas på harjakten och luften var tung av
minnen efter honom, honom och Krokstedt. Men
minnena voro icke sorgliga, ty den glädje han beredde
sina vänner i livet räcker än och skall räcka så länge
vi finnas till.

   Samvaron med honom blev allt hjärtligare och
allt gladare för varje vår vi samlades där ute och vi
tycka alla att sista gången var den gladaste. Vi äro
inga duvungar längre. Vi veta varför vi känna sympati
och det står allt klarare för oss att Carl Cederström
var glädjebringaren framför andra och en verkligt
imponerande gestalt genom sin underbara vitalitet, ur
vilken han öste och gav med fulla händer. För oss
som stodo honom nära, erkände han sina
begränsningar utan förbehåll. Han hade alldeles för gott
huvud för att vilja synas för mer än vad han var. Men
det han var, var alldeles tillräckligt. En så utpräglat
originell karaktär är en dyrbar sällsynthet och tarvar
respekt. En sådan respekt fick han av oss under
vänskapens insegel. Han utkrävde den aldrig, varken
av oss eller utomstående.

*

   Ännu en gång: Det är skada att hans lysande
berättartalang ej kan illustreras med exempel. De
flesta historier som sättas i samband med hans namn
äro antingen oriktiga eller förstörda av pietetslösa
andrahandsberättare. För att återge hans verkligt goda
historier kräves en humor av minst samma valör som
hans egen och försöket skulle ändå icke bli
tillfredsställande. Det påstås också att Bellman var
oefterhärmlig, då han sjöng sig själv, och att ingen kunnat
ta upp manteln efter honom. Men hans sångkonst
lever i traditionen liksom Carl Cederströms
berättarkonst skall göra det. Och icke endast hans
berättarkonst utan hela hans gestalt. Han var icke en figur
i Münchhausens eller Ulspegels stil, som beskrev sin
väg genom livet med narrstreck och otroliga äventyr
utan en verklig, utövande humorist och dessutom en
föregångsman av högst betydande art som satte in
sitt liv för sin idé. Detta betonar jag för att bemöta
vissa underklassare, som, innan hans stoft knappt
hunnit kallna, haft panna att söka slå mynt av
»Cederströmiana». De Cederströmiana vi som verkligen kände
honom älska att minnas äro pärlor av mycket hög
karat. Det var sådana han slösade på oss, på
Bullerölaget.

*

 
  Jag anser det betecknande för hans starka
individualitet att jag, då jag minns någon historia
berättad av honom, något infall eller en kvick replik,
alltid sätter den i andra hand efter hans sätt att göra
den. Oftast undanskymmes historien till slut helt och
hållet av personligheten, jag ser tydligt hans ansikte,
minspel och gester och hör hans stämma, hör den
oundvikliga explosionen, medan själva saken blir
overklig och försvinner.

   Något som jag skulle ha velat vara vittne till är
hans utterjakt. Han och Krokstedt voro på hemväg
från morgonjakten, då Calle plötsligt fick se tre
uttrar i sjön. Sundberg, som rodde, har berättat
historien och var och en som känt Calle och har sett hans
jägarblod i svallning kan förstå hur han reagerade
för en sådan syn. Han höll formligen på att krevera
av nervositet. De ville flyga i flintor båda två. Det
var inte trevligt att vara utter i det ögonblicket, men
det var inte mycket roligare att vara roddare. De
började skjuta som vansinniga, och Sundberg hade all
möda att lugna dem, i synnerhet Calle. De lyckades
såtillvida att två av uttrarna blevo deras byte. Den
tredje kom undan. Hemvägen tillryggalades under de
mest fruktansvärda förebråelser av Calle mot alla
i båten, framför andra naturligtvis Krokstedt.

   Jag mötte dem då de lade till vid bryggan. Calle
var onaturligt lugn. Jag såg att något hade hänt, men
ville inte forska.

   —  Har ni fått något?

   —     Åja — några alfåglar! Det var dåligt i dag.
De ville inte fälla.

   Jag gick tillbaka till stugan, medan de lämpade
grejorna i land. Men de dröjde, maten väntade och
jag gick ut igen. De stodo vid sjöboden.

 —   Uttrar ä bra vackra djur, sade Calle.

 —   Ja, men hur så?

 —   Ser du inte?

 Två uttrar lågo på berget.

 —   Jag gratulerar, sade jag.

 —     Ja, det är verkligen ganska sällsynt att få skjuta
 två stycken.

 —   Vem har skjutit dem? Har du?

 —   Carl Gustaf och jag ha hjälpts åt — vi hade
 kunnat få en till, men — — —

 Nu först observerade jag att Calle Cederström
 skalv som ett asplöv.

 Vid middagen fingo vi ej ur honom ett dyft om
 utterskyttet. Ty det hade varit för mycket även för
 hans dramatiska begåvning. Han vågade inte röra vid
 ämnet. Men han darrade i hela kroppen, var ovanligt
 tyst och gick tidigt till sängs.

 De som känt Calle förstå hans känslor. Först
 dagen efter tog glädjen ut sin rätt. Han överträffade
 sig själv, han sjöng och spelade och var glad som
 endast han kunde det. Men uttrarna voro fortfarande
 tabu. Ty han var rädd att explodera.

*

 En av vårt lag som på min rekommendation fick
 vara med om en vårjakt skrev till mig efteråt och
försäkrade, att de dagarna voro de roligaste han
upplevat. Jag berättade detta för Bruno Liljefors och han
 svarade; — Så skall det låta!
 Till tjänst för kommande senfödda forskare i Carl
 Cederströms och det med hans minne oskiljaktigt
 förenade Bullerölagets historia meddelas härmed en
 förteckning på dess vid sista jakten, 1918, vår
oförgätlige väns allra sista, närvarande medlemmar:

 
                Bruno Liljefors,
                  Carl Cederström †,
                  Carl Gustaf Krokstedt †,
                  Bertil Tägtström,
                  Carl Stiernswärd,
                  John Möllerswärd †,
                  Hugo Brundin,
                  Lennart Reuterskiöld,
                  Percy Hamilton,
                  Ernst Malmberg och
                  Albert Engström.



NÅGOT AV TIDENS ANSIKTE.

  Panem et circenses! Bröd och skådespel! Att
människorna behöva bröd torde vara odiskutabelt och det
ser ut som om även skådespel vore ett livsvillkor.
Men då mänskligheten höjer ett skri — icke precis
ett av livslust »rungande böl» — efter bröd och
skådespel på en gång, är det något galet med
balansen i världen. Slår man upp en tidning dominerar
kravet på skådespel där mera än brödbehovet —
åtminstone ser det ut så.

  Teatern kämpar en kamp för sin tillvaro, medan
filmen triumferar och det är möjligt att den passar
vår tid bättre än teatern. Film och sport är parollen.

  I mina öron låter det som den gamla sentensen:
Låtom oss äta och dricka, ty i morgon skola vi dö!
Det ligger något av förtvivlan i denna längtan efter
förströelse, så som den nu tar sig uttryck.

  Men teatern tycks verkligen vara på retur. Man
försöker idissla gammal klassisk repertoar — emedan
ingenting nytt av verkligt värde göres. Undantagen
bekräfta regeln. Men vad nytt av verkligt värde
göres i filmen? Man vill ha brott och revolverskott
och bedrägerier på duk och scen, alldeles som om
vi icke hade tillräckligt av sådant i levande livet 
omkring oss. Möjligen ser jag för dystert på saken just
nu i detta ögonblick, men det är trist och grått ute
och taken glänsa av regn, eljest är jag till min
läggning optimist. Men stundom tyckes mig hela
mänskligheten just nu vara på en rasande biltävling, där
chaufförerna äro berusade och dödsfällor vänta i vart
hörn.

   I min ungdom gick jag rätt mycket på teatern, fast
jag egentligen icke gillade denna form av nöje. Dess
uppfostrande betydelse, vilken ju framhålles så ofta
det är frågan om statsanslag, har aldrig varit
övertygande för mig. Jag gick dit för att ha trevligt, för
att få skratta och det lyckades stundom, men oftast
blev det desillusion, emedan jag kände skådespelarna
personligen och saknade förmåga att eliminera deras
från krogar och promenader kända drag. Jag hade
svårt att tänka mig en skrävlande, egocentrisk,
löjligt egenkär figur bara genom smink och scenvana
förvandlad till en ädel, upphöjd personlighet eller en
bov av Kains eller Kreugers dimensioner. De bästa av
skådespelarna träffade jag helst privatim, d. v. s.
dem som någon gång kunde glömma att spela teater.
Men detta var ytterst sällsynt. Och ännu sällsyntare
var att träffa någon som icke skällde ut sina
kamrater. De som kunde vara sig själva, voro verkliga
raræ aves. Och det är ju rätt naturligt att en man
som lever för att framställa andra karaktärer än sin
egen så småningom förlorar sin egenart, sin
originalitet. Jag skrev många gånger i Strix att teater icke är
konst och grälade med Frippe och Bæckström och
Hillberg om detta utan att bli besegrad med skäl.
Men dessa voro i sig själva mycket intressanta
personligheter och jag glömde ibland att de voro
skådespelare.

  Första gången jag var på någon teater var jag 8
år gammal (tror jag). Det var i Linköping och jag
var med mina föräldrar inbjuden att se en pjäs som
gått för fulla hus överallt i landsorten. Av styckets
handling kommer jag nu inte ihåg mycket mera än en
scen, där en man skulle arkebuseras. Delinkventen
stod framför en mur och 6 soldater hade just på
kommando av en officer lagt an på honom, då en
statist kom viftande med en benådningslapp.

  Jag var så ung att jag trodde att allt som hände
på scenen var riktigt sant, att jag verkligen upplevde
alltsammans. När karlen skulle arkebuseras och jag
väntade på skotten, gömde jag i förfäran mitt ansikte
vid min mors barm. Men då hon viskade att jag inte
skulle vara rädd, att det hela var bara spel och
osanning och ingenting att vara rädd för — och då i
samma ögonblick benådningen kom, brast något i min
själ. Jag tyckte att jag var skamligt bedragen.

  Och detta sitter i mig än.

  Många år senare, då jag en kväll varit på en
jättebankett med några skådespelare, vart en av dem
fruktansvärt berusad. Hans kamrater brydde sig inte om
honom — de tycktes vara vana vid fallet. Men jag
kände verkligt medlidande och åtog mig att föra hem
den överlastade histrionen. Med möda fick jag på
honom hans eleganta päls och bar honom in i den
beställda droskan. Med ännu större möda tog jag
honom ur åkdonet och med alldeles obeskrivlig möda
bar jag honom två trappor upp till hans bostad. Men
när jag lade honom ifrån mig ett slag för att öppna
hans dörr, fann jag att jag endast lagt från mig hans
päls. Själv var han försvunnen. Jag stod antagligen
och gapade av förvåning. Och det befanns att han
glidit ur pälsen utan att jag märkt det, ty banketterna
voro grundliga på den tiden. Nå — jag hade tappat
honom en trappa ner och icke känt det ringaste.

  Men han var icke och blev aldrig någon verkligt
stor skådespelare. Pälsen var det dyrbaraste av hela
ekipaget. Detta förklarar i någon mån saken.



 TAG SEDEN DIT DU KOMMER!

   Hälsning, de åtbörder och ordalag, varmed man vid
 möte, besök och avskedstagande uttrycker aktning,
 vänskap, vördnad o. dyl.

   Så påstår åtminstone Nordisk Familjebok. Men alla
 folkslag ha icke samma sätt att hälsa. Tibetanerna
 räcka ut tungan, visa tänderna och krafsa sig i
öronen. Tyskarna sträcka upp högra armen och ropa
 Heil Hitler! Jag säger Hej eller också ingenting. Men
 i senare fallet tar jag av mig hatten med mer eller
 mindre uppriktig vördnad eller avsky.

   Sven Hedin och andra, som berest Tibet ha icke
 rönt något obehag om de icke räckt ut tungan som
 svar på infödingarnas hälsningar — fast jag medger
 att det ligger något i att taga seden dit man
kommer. De ha åtminstone icke kastats i fängelse. Jag
 själv har haft uteslutande nöje av mina
sammanträffanden med Lappar och eskimåer, fast jag icke gnidit
 min näsa mot deras vid presentationen. Men jag
 vill råda tysklandsfarare att ständigt höja högra
handen och vråla Heil Hitler. Annars kan det gå dem
 illa. Ja, det vore klokt att genom någon mekanisk

anordning, som spännes fast strax före landstigningen
i Lyckolandet, hålla armen lyft mot skyn och medelst
en väl dold grammofon med högtalare ideligen vråla
Heil Hitler. Då först är man på den säkra sidan.
Och slipper bli hes.

   Nyss fick jag besök av en ung sjöman i en svensk
skuta, som kom från Danmark till Hamburg eller
någon annan stad i Tyskland för att lasta salt eller
vad det var. Han berättade ungefär så här:

   —    Vi kom på en söndag och när tullen varit
ombord, törna vi opp i stan förstås, för att titta på'n,
jag och två grabbar till. Vi kom opp på en stor strit
och där var en jädrans massa folk. Ingen av oss
hade varit i Tyskland förut, så vi var väldans nyfikna.
Där stog massor av folk utefter hela gatan och rätt
som det var hördes det musik på avstånd och så kom
en fanborg med hakkorsflaggor och gubbar som red
och marscherade. Folket hurra och skrek och hoppa
och var alldeles som tokiga och tjöt Heil Hitler. Vi
tre från våran skuta stog där med händerna i
byxfickorna förstås och begrep inte ett dyft va faen det
var fråga om. Så börja dom titta på oss och såg
väldans arga ut och så kom där en polis och en
till och sa: »Warum grussen Si nix? Warum sträcken
Si nix opp kardorna in Luften unt sagen Heil Hitler?»
Ja, vad skulle vi säga? För något vidare tyska kunde
vi inte, bara lite engelska.

   Då tog de oss i armarna och förde oss till en
polisbil. Vi trodde först att vi skulle få åka i väg till ett
koncentrationsläger med en levande gång, men det
blev bara till en polisstation. Och där var en massa
folk som skrek och såg arga ut, alldeles som om det
var vi som hade tuttat på riksdagshuset i Berlin. Vi
blev förhörda, antar jag, fast vi begrep ingenting.
Men till slut kom en fram som kunde litet svenska
och han förstod så småningom att vi var svenskar och
då blev vi släppta.

   Ett par dar efteråt kom det polis ombord och
gjorde razzia efter kommunistisk litteratur, kan jag
förstå. Sådan hade vi ingen förstås, men dom
beslagtog alla exemplar av Sjömannen, svenska
sjöfolksförbundets tidning. Det hade dom välan ingen
rättighet till, va? Gubben blev arg som ett bi och sa att
han skulle anmäla dom för svenska konsuln, men inte
vet jag om han gjorde det. Han tordes kanske inte,
för obehagets skull. Men ett svenskt däck är väl för
fadren detsamma som svenska landet, är det inte det?

   Dom säger att det är strängt förbjudet för var tysk
att tigga, men så snart det blev mörkt om kvällarna
sprang där folk i massor och tiggde vid båtarna,
gubbar och grabbar och flickor. När någon tullare
eller polis kom i närheten, gnodde de sin väg
förstås, men igen kom de, när faran var över. De skriver
och skränar att allt är oherrans bra där nere, därför
att det måste vara bra. Men vi alla ombord tyckte
att allt var tråkigt och osäkert och misstänksamt.
Frågade man någon hur det stod till, svarade han
inte, för då hade väl tyskarnas faen eller Teufel
eller vad han heter, tagit dem.

   Själv vill jag inte yttra mig om allt detta, men en
tanke tränger sig oemotståndligt på mig. Den är
kanske bisarr, men torde dock äga sitt berättigande.

   Antag att en tibetansk lama, som hört talas om
entusiasmen och ordningen i det nya Tyskland, skulle
göra en resa dit för att studera och möjligen
tilllämpa dess régime i sitt land. Antag att denne helige
och förnäme man skulle komma i samma situation
som de tre svenska sjömännen och plötsligt se en
hakkorsflaggheilhitlerprocession under musik och rop
tåga genom Unter den Linden. Och antag att han
full av beundran och rörelse skulle hälsa denna
procession på det för honom värdigaste sättet: genom
tungans utsträckande, tändernas visande och öronens
urkratsande — vad skulle hans öde bli? Min fantasi
svindlar vid tanken.

   Eller antag att en utlänning på väg söder ut till
soligare nejder framför den bank där han skall hämta
sina respengar, infångas av polisen några minuter
före bankens stängningstid bara därför att han icke
gjort honnör för något som han ej har med att göra
—   hans resa blir fördröjd, en viktig och glänsande
affär går honom ur händerna eller hans älskade
enleveras av en annan vid tåget! Jag undrar om
han skulle få full ersättning för förlorade pengar eller
krossad lycka.


VÅLDET OCH VÅREN.

  Den våg av barbari som just nu sköljer över
Tyskland och vars vidrigaste beståndsdel är rashatet,
antisemitismen, har med ens flyttat landet tillbaka
kulturellt så långt att man kan vänta sig vilka övergrepp
som helst av ledningen. Forskningen, konsten,
litteraturen är allvarligt hotad av det de styrande kalla
upprensning, borttagande av allt »otyskt». Men hur
mycket rent tyskt blod finns det egentligen? Ganska
litet.

  Men så där går det alltid, då halvsnygga personer
sätta sig i spetsen för en rörelse. Uttrycket är
ledsamt nog icke mitt eget, men jag önskar att jag
uppfunnit det.

  Rysslands ande råder i det gamla Germania, samma
ofrihet, samma oupplysta despotism.

  Och att studenter, studenter kunna låna sig åt
något sådant som husundersökningar och offentligt
brännande av för diktaturen misshaglig litteratur — det
är rena medeltiden! Tro vederbörande att litteratur
kan tillintetgöras genom eld, misstaga de sig. Det
värdefulla, geniernas landvinningar, kan icke
förstöras ens genom de råaste ingrepp. Till och med
Attilas hunner tvungos till sist att vända tillbaka till
sina snuskiga lyor. Och samma öde väntar det nya
våldet.

*

   Våren kunde icke heller hindras att göra sitt intåg.
Jag var för icke länge sedan på landet och såg
blommor och gröna vretar och mitt hjärta gladdes trots
allt. Vi kommo ett par stycken i bil och plötsligt
skredo två älgar helt orädda icke trettio meter ifrån
oss över en nyråg. Spovar hälsade oss och vipor.
Änder flögo och i en vik låg ett svanpar.

   Till och med i staden, utanför mina fönster, har
det kommit ljusgrönt i det svarta. Hagaparkens
kontur blir allt mindre skarp och den lilla flik av
Brunnsviken jag ser mellan trädstammarna, glänser under
vårmoln. Stallmästargården verkar riktigt inbjudande,
men som jag numera är en stadgad man och icke
säsongrättätare, stannar jag väl hemma. Haga
tingshus ser ut som en gammal herrgård — men det är
möjligt att de som just nu befolka den, sakna en
herrgårds behagligheter där inne.

   Just nu kom posten. Från Tyskland fick jag ett
brev om våren där nere och i Tyrolen. »Jag har
nyss varit inne i Tyrolerbergen och vandrat på
gentianablåa sätervallar och njutit av Erica carneas
purpurröda hängen. Under de just utspruckna lärkträden
var marken helt enfärgad av blåsippor — om också
inte fullt så blåa som de äro under alarna i
Grisslehamn. Och sitter man sedan vid en god och kraftig
Tiroler Special, kan färgspelet hålla sig till långt in
på nätterna.»
   Inte ett ord om politik! Klokt nog.

   Men en fransk, mycket temperamentsfull vän, som
fått taga del av Torsten Fogelqvists utmärkta artiklar
om tysk politik i D. N., tar bladet från munnen och
skriker ut:

   »Chassez la canaille et mettez les juifs à la tête
de la république!»

   Ändå är han icke jude, men en stor och våldsam
entusiast. Nånå — en sådan kan kosta på sig
överdrifter. Och något sådant ha judarna aldrig begärt
eller drömt, trots deras fienders fanatiska angrepp,
som tyda på motsatsen.

   Jag önskar Er alla frid!


Fröken Sidolin

FRÖKEN SIDOLIN.

  Gamla fröken Sidolin ägde ett litet hus i staden
mellan broarna, skötte sina affärer själv och var ett
resolut fruntimmer, fast hon började bli litet matt
efter fyllda sextio — det var rematisten som ansatte
henne. Var hon fått den ifrån, kunde hon inte begripa,
ty hon hade varit försiktigheten själv och aldrig
öppnat något fönster i sin trerumsvåning. En gumma i


samma förstuga passade upp henne och lagade hennes
mat, som mest bestod av kaffe. Så småningom hade
de båda gamla blivit oskiljaktiga, fast ett brett svalg
var befäst mellan dem, bördens. Ty fröken Sidolins
far, efter vilken hon ärvt huset, hade varit fanjunkare
med löjtnants avsked, medan fru Druvas man hade
varit fiskköpare och rett sig gott, för all del, men man
bör inte släppa underklassen för nära inpå sig.

   Ingen av dem gick ut annat än om söndagarna, då
de tillsammans avlyssnade predikan i Storkyrkan. De
nödvändiga matinköpen gjordes av fru Druvas dotter,
vilken efter ett kort äktenskap med en hamnschåare,
som fått en talja i skallen under lossning av en båt
nere i Stadsgården och avlidit till allas glädje,
försörjde sig med städning och skurning.

   Rematisten höll i sig och ökade vid dåligt väder.
Fröken Sidolin hade två läkarböcker som hon snart
kunde från pärm till pärm och när hon nu kommit så
långt att hon icke mera trodde sig vara besatt av alla
de sjukdomar hon läst om, använde hon böckerna
uteslutande till förströelseläsning. Stundom läste hon
högt ur dem för fru Druva, som egentligen icke var
krasslig alls, men vid åhörandet tyckte sig känna
igen symtomen på de flesta, även de hemskaste. En
gång hade hon verkligen i skrämsel gått till en klinik
på Söder för att låta sig undersökas.

   —    Nå, vad är det som fattas lilla gumman? frågade
en ung kandidat. Gumman ville uttrycka sig fint och
bildat och svarade:

   —  Å, jag har så mycket avkommor, så — — —

   —    Nå, det mår ni väl inte illa av — och så brast
han i skratt och om en stund skrattade hela kliniken.
Fru Druva frisknade till av rättmätig ilska och
uppgav all tro på den svenska läkekonsten. Hon snodde
i väg, men först sedan hon sagt sanningen och det
tog tid. Hon hade skällt ut dem så att de icke blevo
värda två ruttna lingon — »ja, inte ett», berättade
hon för fröken Sidolin vid hemkomsten.
Frans

  Men fröken påpekade att man skall tänka sig för
och veta vad man säger. — Avkomma, det betyder
barn — åkomma heter det. Många säger ryggmatist,
men det heter rematist, det står i böckerna, om också
eländet sätter sig i ryggen. Men doktorn kunde väl för
fanken ha begripit att fru Druva menade åkomma.


   Hon svor litet, den goda fröken. Det hade hon lärt
av sin far, löjtnanten, som försäkrat att de enda
medlen att få fram folk emot fienden voro svordomar och
brännvin. Han hade varit en barsk karl och en rolig
karl, sade fröken. Innan han köpte huset i Gamla
stan hade han bott några år i en enslig
smålandssocken, där de enda herrskapen voro prästen, en
kapten och en patron. En dag fick löjtnanten besök
av kaptenen, som behövde fjärde man i priffe och
frågade om löjtnanten spelade kort. — Nej, svarade
löjtnanten. — Men löjtnanten röker väl, fortfor
kaptenen och tog fram cigarrfodralet. — Nej, sa
löjtnanten. — Nå, vad tusan djävlar fördriver löjtnanten
de lediga stunderna med? — Jag super, svarade
löjtnanten. Sådan var han, kvick och ogenerad inför hög
och låg. Och så farligt hade det inte varit med spriten
heller, för han tog bara en finkelsup om söndagarna.

   Jag sade nyss att fröken Sidolin skötte sina affärer
själv. Men det kunde ju hända ibland att någon
hyresgäst slarvade eller att något annat »klimpade sig»,
som hon älskade uttrycka det. Då vände hon sig till
en avlägsen släkting, en handlande i Vasastan, en
klipsk karl, som alltid givit henne goda råd.

   Och en dag kom denne med ett mycket allvarligt
råd som några dagar satte myror i huvudet på fröken.
Det hus, där släktingen hade sin handel, var till salu
och det skulle bli en mycket god affär att köpa det.
Det var lagom stort och inte dyrt och gav dubbelt så
goda hyror som hennes gammalmodiga näste i Gamla
stan. Och där funnos alla moderna bekvämligheter,
utom hiss, förstås, men hon gick ju aldrig ut på
vardagarna och vägen till kyrkan var ännu kortare och
bättre för hennes reumatiska ben. Och en våning fanns
där med utsikt över en park och där fanns plats
för fru Druva och hennes dotter också, som skulle
förtjäna mera pengar på städning och skurning än
hon behövde. Hade han nånsin rått henne till någon
dumhet? Var han inte af färskarl? Nå, då så! Lotta
Sidolin skulle begå en stor dumhet, ja rentav en
synd, om hon inte skaffade sig lite bättre och tingligare
och bekvämare på gamla dar. Och en läkare bodde i
huset — han var specialist på reumatiska sjukdomar,
allt var ju som klippt och skuret för henne. Och så
mycket förstod hon sig ju på skrivna papper, att hon
skulle inse att han, släktingen, inte ville lura henne.
Hade han haft pengar, skulle han ha köpt huset
själv, men tiderna voro onda ...

   Fröken Charlotta Sidolin köpte huset och flyttade
sina mobilier till Vasastan.

   Ja, visst var det vackert att se lite grönt och visst
voro rummen bra och bekväma och man slapp springa
upp på vinden ett par gånger om dan. Men om någon
tid började hon känna, att hon saknade sin gamla
bostad och den djupa brunn som dittills varit hennes
gård, den bruna patinan som låg som en hinna över
allt och den instängda luften. Nej, det var säkert för
mycket luft i Vasastan och inte heller kunde de
moderna fönstren stängas så hermetiskt som hennes
gamla igenklistrade. Hon tyckte att hon frös jämt om
hon också satt med knäna mot värmeledningen och
började anlägga flere plagg, så att hon som
egentligen var rätt mager, verkade fet och slutligen
närmade sig oformlighet. Efter varje nytt frysningsanfall
måste fru Druva sätta på henne en ny tröja eller en
schal till.

   Inte ville hon heller vända sig till doktorn i huset
—    å nej, hon visste nog vad hon gjorde!
Hyresgästerna skulle ha respekt för värdinnan, det var
hon van vid och inte ville hon, att han skulle få
snoka i hennes papper, inte — det skulle förstås
bli så att han ordinerade sjukhus, och sjukhusena var
rena mordanstalter, för alla som kom dit förkylde sig
och dog — hade hon inte haft en egenhändig syster
som gick till läkare och den fanken påstod att hon
hade astma, visst andades hon lite tungt, det gjorde
hon, men inte dör man av sådant! Doktorn hade
ordinerat rökpulver eller vad det hette och hon tog in
rökpulver ett par veckors tid, så magen vart alldeles
fördärvad och så kom hon på sjukhus förstås — de
hade naturligtvis kommit överens om att hon skulle
dödas långsamt för att få skrapa henne ren från
pengar, Och hon hade ju litet pengar, tvåtusen kronor
lämnade hon efter sig och hon var ändå bara änka
efter en flaggstyrman vid flottan, så nån nöd led hon
ju inte. Fröken Sidolin hade varit på sjukhuset och
hälsat på henne och där stod alla fönstren öppna i
sjuksalen för att patienterna skulle få frisk luft,
sade sköterskan, men fröken Sidolin kallade huset en
mördarkula och sade: — Sanna mina ord, hon lever
inte en vecka till och det är erat fel, mörderska! sa
hon, för hon var riktigt upprörd. Ja, naturligtvis dog
systern efter en vecka och det var mänskligt att
döma i förtid, ty hon hade ju 2,000 kronor på
banken och de kunde ha räckt många år tillsammans med
hennes pension. Nej, på sjukhus kommer jag aldrig
och aldrig går jag till läkare. De är så vana att se
död och elände omkring sig, så ett människoliv är
inte värt så mycket som en pris snus för dem. För
resten har jag mina läkarböcker och mer kan inte
läkarna, för den delen!
Löjtnant Sidolin

   Ja, där satt fröken Sidolin och såg dystert ut genom
de stora fönsterrutorna. Till slut tyckte hon att parken
såg ut som en kyrkogård, fast utan gravar och kors
och solen, som hon aldrig kunnat se från förra


våningen, bara gjorde ont i ögonen. Hon vantrivdes
och frös. Reumatismen började härja i fötter och
knän. I böckerna stod att värme var bästa medlet
mot den åkomman. Nå, då var det väl bäst att ta på
sig mera kläder. Fru Druva suckade ofta då hon
hjälpte sin fröken med på- och avklädningen, ty det
var ett verkligt arbete med alla lindningar och tröjor
och kattskinn och Allcocks plåster.

  Fröken Sidolin började använda käpp, när hon
förflyttade sig i våningen och med kyrkgången blev det
si och så, fast det var ju tungt att behöva försaka ett
Herrans ord om söndagarna. Visserligen hade det
blivit något livligare hos henne, ty handlanden kom
upp till henne och fick sin aftontoddy och berättade
om skandaler och konkurser och stölder och mord
mycket bättre än de som skrevo i
Stockholms-Tidningen. Han var för resten en rolig karl och god
säljare. En handlande måste vara kvick och
underhållande och inte se surmulen ut, ty då försvinna
kunderna så småningom. Fröken Sidolin satte värde
på litet mustiga historier och när han fått ett par
toddar — vilka förmenades honom av frun för vilken
han måste spela litet gudlig för husfridens skull —
berättade han saker som fröken måste gapskratta åt.
Hon till och med glömde reumatismen ibland. Och
när han en dag upplyste henne om, att det rentav lät
som om hans hustru började bli svartsjuk på
Charlotta på grund av de täta kvällsbesöken, vaknade
gamla minnen i frökens nästan förtorkade hjärta och
hon kände en underlig, ja ibland infernalisk
tillfredsställelse över att det verkligen fanns någon som kunde
vara svartsjuk på henne.
  
 —     Slå i och drick, för fanken, kära Frans! Tänk om
jag skulle börja bli svartsjuk också på gamla dar!
På Franses Augusta förstås. Jaja, man vet aldrig!

   —     Ja, vi två kanske borde ha gift oss, hi hi, sade
Frans. För vi passar för varandra, det känner väl
Lotta själv! Nej, hemma är det bara gräl och sirap
och postilla de få stunder jag är hemma på dagarna,
och det beror väl på att vi aldrig haft några barn
och felet är inte mitt, det kan jag försäkra Lotta,
hi hi! Si en får inte blanda in för mycket Guds ord i
kärleken, då liksom förkvävs han — men nu är
ingenting att göra åt’et, nu är vi gamla båda två, men jag
känner mej som en pojke, så ofta jag får sitta och
prata med Lotta, riktigt tokig känner jag mej! Ta av
sej några schalar, ska vi gå en polkett ihop — hon
borde röra på sej, Lotta, annars styvnar lederna!

   —     Frans ä då för stollig — tänka sej mej gå
polketten, mej gamla skrälle! Men hjärtat, det är nog
så ungt, dit har inte rematisten hunnit än. Ta för sej
och drick — ska vi inte värma lite mer vatten?

   Så där sutto gamlingarna och tokades ibland. Det
var riktigt uppfriskande. Det var nästan som att
leka med elden, hå hå, ja ja!

   Och när fröken Sidolin om kvällarna lagt
löständerna i vattenglaset, vågade hon inte se sig i spegeln

—   vad kom åt henne, gamla människan? Det riktigt
hettade i kinderna — men det var ju ingenting att
göra åt, intet kunde repareras, åldern satt där och
grep omkring sig i den gamla kroppen, medan själen
gav sig ut på vift — nehej, det skulle bli slut med
toddyaftnarna — vad fanken, när hon klarat sig så länge!

   Men hon kunde väl inte köra ut Frans, som alltid
varit så tjänstaktig och välvillig, fast han ju lockat
henne från Gamla stan upp till en rackarns trakt,
där det var för mycket luft — nej det var mer än
luft, där var drag och blåst, så håret kunde ryka
av henne, stackars känsliga människa.

   Men en kväll hände det. Frans hade druckit fyra
toddar och berättat de galnaste historier, som aldrig
skulle kunna komma på tryck. Och plötsligt började
han plira så konstigt på henne och sade: — Nej,
Charlotta, nu har vi kallat varandra Frans och Lotta
så länge, så nu kan det vara på tiden att vi dricker
duskål. Skål på dej, Lotta, men då skall jag ta mej
dalern också ha syskonkyssen — och snabb som
fanken lutade han sig över bordet och gav Lotta en
slät, en smällpuss, så det skallrade i fönsterrutorna.

   I nästa ögonblick small en örfil på Franses kind —
ögonblicket blev litet långt, ty det dröjde, innan hon
fick högra handen fri från alla schalarna. Hon var
vit i ansiktet, torkade sig om munnen med en
schalsnibb och spottade på golvet. Tpi! Tpi, för själva
fanken! Nehej, Frans, det blir inget duande, för nu
skall det vara slut på det här macklet. Frans är full,
det är vad han är, och då blir kararna alltid
kvinnfolksgalna, om det också är gamla kärringar di
sällskapar med. Men felet är lika mycket mitt, det svär
jag mig inte fri ifrån.

   Frans visste knappt vad han skulle säga.

   —     Inte menade jag det Lotta menar! kom det
slutligen fegt.

   —     Jo det var just det Frans menade, men nu
stryker vi ett streck över det hela och talar inte mer
om saken. Masa sej nu ner och lägg sig bredvid
kärringen, se så, inte ett knyst mer! Ajöss! Har han
inte gått än?!

   Fru Druva

Jag har redan påpekat att Charlotta var ett resolut
fruntimmer, en renhårig kärring med principer, vilka
efter denna händelse blevo om möjligt ännu fastare
än förut. Och det dröjde sina modiga fjorton dagar
innan Frans inställde sig igen, slokörad och åtskilligt
salvelsefull. Det var en söndag och han berättade
att han varit i kyrkan med Augusta och hört en
predikan som var så vacker att han suttit och lipat, gamla
karlen. — Det är synd att Lotta inte skall kunna gå
dit för rematistens skull, men ville hon, så skulle
han gärna läsa predikan för henne. Säj bara ifrån!
Jag vill göra allt för Lotta!

   Men fröken Sidolin rätade på sig så gott sig göra
lät under massan av klädesplagg och såg så
försmädligt överlägset på släktingen att han inte visste, var

han skulle göra av ögonen. Och så sade hon: — Nej,
hör nu Frans, låt bli sånt där! Jag skall berätta en
paschasa om far min, löjtnanten (och nu rätade hon
på sig om möjligt mera). Han hade en granne, som
burit sig illa åt en gång, men ville göra allt gott
och väl igen. Och så kom han en morgon just som
löjtnanten satt och rakade sig, och försökte med
gudlighet, fast alla visste att han var en riktig smilfink.
Men löjtnanten reste sig upp i sin fulla längd och
viftade med kniven och sa: »Hör du din attan bövel!
Om di inte har haft storfrämmat förr i hälvete, så
ska di få ’et just nu!» Och löjtnanten kunde se
mordisk och hemsk ut, just som en offser ska vara. Och
den där smilfinken fick så brått ut, att han höll på
att ta med sig dörrposterna. Så ska en karl vara.
Och det säjer jag Frans, försök inte med hyckleri
och falskhet, för då har han inget här att göra. Fru
Druva! Fru Druva! Sätt på toddyvattnet!

   —  Jestanes, jaha, goa fröken! hördes fru Druvas
röst från rummet bredvid. Frans suckade och
försökte tota till ett leende: — Ja, den löjtnanten, han
måtte ha varit en karl hela dan! Nej, kära Lotta,
jag tänkte bara — — —

   —     Tänka å tänka! Vill jag ha ett Guds ord, så
läser jag själv och därmed jämt. Tänd han sin cigarr,
Frans, och tala om vad som hänt i stan! Och se inte
så gudsnådlig ut!

   Det stod inte länge på, förrän Frans var i sitt esse
igen. Det lät nästan, som om han sparat på en massa
extra roligheter för att utplåna minnet av den där
obehagliga situationen.
   Den farliga våren kom och fröken Sidolins
reumatism blev allt värre. Slutligen måste hon använda två
käppar för att kunna förflytta sig i våningen och
fru Druva hade ett svårt arbete med både det ena
och det andra. Men så här kunde det inte gå längre.
Mer och mer byltade fröken på sig och liknade
alltmera ett klot i anseende till skapnaden. Hon insåg
själv att något måste göras och äntligen lät hon
förmå sig att ta ett avgörande steg. Hon skulle
dricka brunn. Hon var ju rik och kunde resa vart hon
ville. Men det borde helst vara i Småland, ty där var
hon född och därifrån var släkten. Frans, som visste
råd för allting, hade en släkting, som blivit botad för
en rematist, som varit hundra gånger värre än frökens,
vid en liten brunnskuranstalt i hjärtat av Småland,
och det beslöts att hon skulle resa dit i juni, ty då
började det bli varmt i luften.

   Det blev ett göra att transportera fröken Sidolin
till tåget. Hon kostade på sig en ensam kupé för sig
själv och fru Druva och matsäck hade de med sig,
som hette duga, ty var man sjuk, skulle man
åtminstone leva gott — det var frökens recept. I
kvällningen voro de framme på ort och ställe. En särskilt
stor droska hade de lyckats anskaffa, ty fröken fyllde
ensam baksätet och nästan hela åkdonet, för den
delen. Fru Druva måste göra sig extra liten för
att kunna kila in sig i något tomrum. De voro bland
de första brunnsgästerna i terminen och väckte inte
litet uppseende, då de rullade in på planen framför
det hus där fröken beställt en dubblett.

   I brunnens stora bok lät fröken skriva in sig som
Fru Sidolin, Stockholm. Alla trodde att hon led av
någon ofantlig växt i magen och jungfrun som
passade upp, började pliktskyldigast ömka henne.

   —    Vad gnäller hon för, människa? sade fröken.
Är det hon eller jag som är sjuk? Nå, klanka inte då,
för jag vill se glada och nöjda ansikten omkring
mig!

   —    Men är det rätt, att fröken skriver in sig som
fru? Sådant är straff på! vågade fru Druva invända,
när jungfrun fått besked.

   —    Är det fru Druva eller jag som riskerar något?
Nå då så! Kläd av mig nu, för jag är trött som
fanken. Och vill doktorn mig något, får han komma
hit. Jag har aldrig sökt läkare och aldrig suttit i
väntrum med en massa pjunklådor.

   Om en kort stund sov fröken Sidolin som om hon
varit skjuten. Hon var välsignat trött och värken var
som bortblåst. Hon förstod själv att miljöombytet
gjort henne gott. Och när hon vaknade, sken solen
in i rummet och gjorde icke alls ont i ögonen som i
Stockholm. Kaffe, riktigt gott kaffe, fick hon på
sängen och brödet var nybakat och utmärkt. Här
skulle hon bestämt trivas, det kände hon.

   Om någon timme kom bud från överläkaren att hon
finge själv bestämma tiden för ett besök hos honom,
men komma skulle hon och behövde icke alls sitta i
väntrummet, ty ännu voro brunnsgästerna helt få.

   —    Jaha, sade fröken Sidolin till den blida
sjuksystern, är det så, så kommer jag väl då om ett par
timmar. Hurdant är vädret?

   —  Lugnt och varmt!

   —    Det är bra. Inte hade jag väl trott att jag skulle
låta mig kommenderas av någon karl. Men han tycks
vara en riktig karl, alldeles som min far löjtnanten,
och sådana tycker jag om. Hälsa honom och säg
det!
Kattskinn och Allcocks plåster

   —     Men söta goa fröken, sade fru Druva, inte kan
fröken ha så mycket kläder på sig, när fröken går
till mottagningen. Låt mig ta på fröken så mycket som
jag själv tycker, så blir det nog bra. Det skulle ju
ta mer än två timmar att klä av och på fröken, och
doktorn har kanske inte tid så länge... Och det är ju
riktigt ljumt ute, mycket varmare än hemma i
våningen.

   —    Nåja, gör som fru Druva vill, då! Ja, jag ser väl
kanske för rultig ut. Gör som hon vill!

   Men det var i alla fall en koloss, som mödosamt
steg in i överläkarens mottagningsrum. Den unge
doktorn såg och förstod att han hade ett verkligt


original framför sig och började konversera om litet
av varje, mest kanske om reumatism. Men plötsligt
erinrade han sig hennes namn.

   —     Är fru Sidolin av finsk härstamning? Namnet
kunde vara svensk-finskt. Eller är det ändå mera
utländskt kanske?

   —  Nej vars, det är nog så äkta svenskt som det
kan. Vi ä från Småland. Det var gubben, som tog sig
namnet. Si han var född på sidolinjen och det
skämdes han inte för — därför kallade han sig
Sidolin — — —

   —  Mycket bra!

   —     Jaha, det var en karl hela dan, och sådana
tycker jag om, om de också är oäktingar. Är det
något att skämmas för?

   —     Nej, visst inte, men namnet är ju ovanligt och
anledningen respekterar jag i högsta grad. Han var
tydligen en orädd man. På den tiden resonerade folk
kanske något annorlunda än nu. Men nu får jag be
fru Sidolin kläda av sig.

   —     Jaha, om det är alldeles nödvändigt. Jag trodde
nästan det, för resten. Här har jag min uppasserska,
fru Druva, som hjälper mig med sådant. Men inte
behöver doktorn se på hela den proceduren.

   —     Genera sig inte, fru Sidolin. Jo jag stannar nog
för att se, hur mycket fru Sidolin har på sig —
det måste vara något för mycket, jag är säker på det.

   Fru Druva började avklädningsscenen. Den blev så
fantastisk, att doktorn antecknade plaggen utifrån
och inåt allteftersom de placerades i rummets soffa,
som så småningom fylldes helt och hållet.

   Förteckningen följer här nedan:
  En stickad yllekofta med ärmar.

  Fyra koftor av olika beskaffenhet.

  En ylleblus.

  Två schalar virade om magen, ty fröken hade en
  gång haft blindtarmsinflammation.

  Ett linntyg.

  En jægertröja.

  En Lahmannströja.

  Ett kattskinn på ryggen.

  Sju Allcocksplåster på ryggen, låren och sätet.

  En kjol av svart ylle.

  En tjock, virkad stubb.

  En tunnare, gråbrun underkjol.

  Byxor.

  Strumpor.

  Läkaren hade aldrig mött något sådant i sin
praktik. Fröken Sidolin beskrev orsakerna, flyttningen
  från den lilla varma våningen i Gamla stan till den
  moderna i Vasastan etc.

  —    Allt detta ska vi så småningom ta bort, sade
  doktorn.

  —    Det är väl för fanken inte meningen att ta livet
  av mig?

  —    Nej, fru Sidolin skall i stället återskänkas åt
  livet. På det här sättet skulle ni ha varit död inom
  ett år. Inte underligt att fru Sidolin går med två
  käppar. Det skulle jag själv göra, om jag hade så
  mycket kläder på mig. Och alla dessa kläder måste
  fru Sidolin ta av och på själv — nej, ursäkta, det är
  ju fru Druvas uppgift. Hur lång tid tar detta av fru
  Sidolins liv. Hur många timmar om dagen slösar ni
 bort på de här galenskaperna? Hur länge har fru
 Druva hållit på med att kläda fru Sidolin i dag?

 —     Ja, en timme ungefär, men i dag lämnade vi
 det mesta hemma.

 Doktorn stirrade på fru Druva.

 —     Det mästa!! Förlåt mig, men jag vet knappt om
 jag skall skratta eller gråta! Nå, fru Sidolin, var sitter
 nu det onda?

 Undersökningen började.

 —     Här drar väl för fanken inte? Nå, då är jag litet
 lugnare. Men svalt känns det.

 —   Nå, är inte det behagligt. Var gör det nu ont?

 —     Här och här och här — ja överallt, kan jag
 säga, men mest i lederna.

 Doktorn klämde och petade.

 —     Ja, vet fru Sidolin, ni är mycket litet sjuk. Det
 mesta är inbillning. Det är egentligen alla dessa
kläder och bylten, som äro sjukdomsorsaken. Nu ska vi
 göra så och så och så — han gav klara och distinkta
 ordres — och inga resonemanger, intet pjoller, ty då
 får ni resa ögonblickligen.

 —     Vet doktorn, att doktorn påminner om min far
 löjtnanten. Det var en karl det. Kom han i det riktiga
 humöret, kunde han köra ut hela familjen och katten
 med, för han tålde inga motsägelser. Då smällde det
 ögonblickligen. Det gör riktigt gott in i själen att
 träffa en riktig karl!

 —     Nå, var inte, eller är inte fru Sidolins man en
 riktig karl?

 —   Inte är jag gift, inte! Fattas bara det!

 —     Men ni sade ju att gubben — som jag trodde
 vara er man — hade tagit sig det utmärkta namnet??
 —     Det var gubben farfar det — han hette något
 annat först, vad fanken det nu var.

 —     Men ni har ju låtit skriva in er här som fru
 Sidolin!

 —     Ja, en kan vätan för fanken inte kalla sej fröken,
 när en går så illa som jag!

*

 Här slutar den absolut sannfärdiga historien om
 den originella fröken Sidolin. Sällan har någon i sitt
 tycke blivit så misshandlad med frisk luft, gyttja och
 massage som hon. Men sällan har någon lämnat en
 hälsobrunn så absolut frisk som hon.

 Ledsamt nog är hon död för kort tid sedan, men
 inte av reumatism eller förkylning.


HEMLIGHETEN MED GRETA GARBO.

  Jag har träffat henne en gång för länge sedan,
just då Moje Stiller höll på att placera henne i Den
Stora Världsfilmen. Hon var ett blygt, tillbakadraget,
generat flickebarn, och rodnade som en tomat, då jag
fixerade henne med mina oemotståndliga, stundom
fruktansvärda, men vid tillfället i fråga drömmande
maskulina ögonglober.

  I min egenskap av gammal gift herre gjorde jag
naturligtvis intet försök till närmande. Men hon
stannade i mitt minne som en sägen, en sakta nynnad
sång, en outsäglig ljuvhet.

  Nu är hon enligt tidningarna en världsberömdhet
med inkomster mot vilka hela Tändsticksbolagets äro
en s. k. spottstyver. Hon är världens rikaste kvinna.
De ädlaste och förmögnaste filmdirektörer sägas tävla
om ett ögonkast av henne, vilket dock misslyckas på
grund av hennes ögonhår, vilka kunna lyftas endast då
den gudomliga inspirationen höjer dem från kindernas 
skönhet. Men varför får hon icke vara i fred för
dessa tidningar, som jaga henne som grymma och
blodtörstiga jägare jaga en ädel hind? Hon vill
vara i fred. Men ett koppel av reporters äro henne
ständigt i hälarna. Hon flyr, men upptäckes. Hon 
förkläder sig, men dessa demoniska satyrer med röntgenögon 
slita av henne kläderna. Hon reser inkognito,
men ingen kung kan resa mindre inkognito, än hon.
Försedd med gasmask, barfota med påklistrade
liktornar traverserar hon civilisationen, hon kallar sig
fru Andersson och tigger sitt bröd på barerna i
Europas småstäder för att få vara i fred. Men fåfängt!
Hon är en olycklig, förföljd, hetsad ungmö som icke
får ro förrän världsintelligensen rest en pyramid
över hennes kallnade stoft.

  Jag har sedan snart en kvarts människoålder icke
kunnat öppna en tidning utan att se hennes namn.
När jag lider härav — hur skall icke denna oskyldiga
storhet lida. Reporters ha inspekterat hennes bädd,
då hon någon gång lämnat den för att meta nors i
Stilla havet. Varje gång har hennes kudde, ja hela
madrassen varit våt av tårar.

  Finns då intet medlidande i pressen? Kan icke
någon lag hindra denna vedervärdiga trafik? Som en
osäll ande drives hon runt jorden av nyfikenhetens
och hänsynslöshetens vindar, och dock begär hon
endast stillhet och frid. Många ha föreslagit att hon
borde lämna filmen för att tillbringa sina återstående
dagar i ett nybyggt och med alla moderna bekvämligheter 
försett torp i skärgården. Ty hon är ohyggligt
förmögen. Staters och andra ekonomiska företags
tillvaro är diskutabel, men hon klarar sig, ty hon gör
icke politik. Hon rör sig bara ädelt på den vita
duken. Nå, varför slutar hon icke? frågar man sig.

  Jo, det är konstnärens förbannelse, denna
obetvingliga kärlek till det höga, till idealet, som håller
henne kvar.


  Å, vilket liv! Nu tror jag att jag själv går in och
väter min ejderdunskudde ett slag!

  Men hur skulle det gå för pressen om hon skulle
draga sig tillbaka i förnäm avskildhet? Där ha vi
hemligheten. Pressen skulle gå under, dö av tvinsot
och brist på annonser. Somliga försäkra att det endast
är av medlidande med de stackars tidningarna som
Greta Garbo fortsätter. Jag vill gärna tro det. Men
om tidningarna med samma rasande intensitet som nu,
med samma växande febrilitet behandla denna
stackars unga, förföljda konstnärinna, få de snart
ingen plats för förskingringar, mord, rån och villkorliga 
domar. Sådant bestraffar sig själv. Då publiken
endast får Greta Garbo att läsa om, ägnar den sig så
småningom åt annonserna och förstör sina affärer
genom att köpa onyttiga saker på kredit eller springa
omkring och trängas på realisationer.

  Jag har nu uttalat ett varningens ord. Jag vet själv
hur det kan gå om man icke i tid tar sitt förnuft till
fånga. I min ungdom förföljdes jag på grund av
mitt utseende och mitt behagliga sätt av kvinnor som
med alla medel försökte förbittra mitt familjeliv. Men
jag var stark och seg — ett äkta småländskt
energiknippe. Jag segrade.

  Jag vill säga åt Greta Garbo: Var stark och seg,
segra, med ett ord!

  Annars segra tidningarna.

  Nå — det gällde ju hemligheten med Greta Garbo.
Nåväl — hon är icke den diva som tidningarna gjort
henne till. Sedan många år bor hon i Stockholm vid
Hornsgatan, är gift med en högst aktningsvärd
smörhandlare och har flera barn i sitt andra gifte. Hon 
förtjänar inga pengar. Det är filmdirektörerna som bli
rika på henne. Hon lagar själv maten åt familjen och
stickar strumpor med en skicklighet som — måhända
— omsatt i uppträdande på de tiljor som föreställa
världen, skulle avsevärt bidraga till släktens
ekonomiska uppsving.

Detta är hemligheten med Greta Garbo.


DRÖMMAR.

  Jag var borta på middag hos en vän och gladdes
över att vara ung trots min ålderdom. Jag sökte mig
fram bland dryckerna och hittade bordeaux som
smekte mitt åldrande svalg. Men jag drack mycket
litet. Jag tänker alltid på två saker då jag äter
middag, en akilleshäl och en portvinstå. Därför är jag
nykter och ett föredöme för alla andra människor.

  Men!

  Min värd sade att jag måste trots allt försöka med
ett underbart bordeaux från ett av de första
århundradena före Kristus — och jag drack stilla och
eftertänksamt och gillade drycken.

  Så småningom hävdes taffeln och vi skildes för att
i olika automobiler resa till den nattgrogg, som 
väntade oss på olika, men sympatiska ställen.

  Jag kom så småningom hem. På mitt nattduksbord
stod saft och vatten och jag gjorde mig en dryck av
dessa till synes vansinniga begrepp. Jag somnade
och sov med det goda samvetets rätt, ty jag hade
arbetat förut — jag var en medborgare i ett samhälle
och hade uppfyllt all rättfärdighet.

  Jag somnade och vaknade mitt i en dröm. Jag
drömde att Erik Axel Karlfeldt och jag voro på väg
till källaren Pelikan för att avgöra landets öde. Men
vid Slussen stannade vi, ty trafiken var för våldsam.
Plötsligt föllo Karl den tolfte (se Svenska historien)
och Gustav Vasa (se dito) rakt ner från himmelen och
frågade efter vägen till Stockholm. Jag svarade att vi
voro mitt i deras Stockholm. Automobilerna surrade,
spårvagnarna åkte, en Napoleon i form av en
poliskonstapel gjorde mystiska tecken med armarna.

   —  Jag vill till slottet, sade Karl den tolfte.

   —     Tag spårvagnen nummer X, sade jag. Men i
samma ögonblick blev han rädd för den fruktansvärda
trafiken och började springa (av rädsla). Inom en
eller två sekunder var han överkörd och skickades
med ambulansvagn tillbaka till sin snarkofag i
Riddarholmskyrkan. Jag frågade en polis, vad var det där
för en figur? Han var märkvärdigt klädd. Han såg
ut som en herre från Skansen.

   —     Det var Karl den tolfte. Han begrep inte ett
dugg av vår moderna trafik — han blev rädd — och
rädsla kan ingen svensk känna... Men vet inte
professorn, att Karl den tolfte icke hade en droppe
svenskt blod i sig. Alla som icke ha svenskt blod i
sig, bli rädda. Men såg inte professorn Gustav Vasa?
Han stod lugn och tog Karlfeldt under armen och
sade: »Detta är ett djävla liv. På min tid var det
något tystare.»

   Och Karlfeldt tog Gustav Vasa med sig — och i
vilken krog de slutade vet jag ej, ty jag vaknade just
då, »badande i svett», som det står i böckerna.

   Det var en hemsk dröm.

                                    *

   Tiden var inne att jag och min bror Fredrik skulle
 dö. Jag hade en känsla av att detta hände i en tid
 oändligt mycket senare än den nuvarande och att
 mänskligheten började visa tecken till avmattning
 och åldrande. Vid medelålderns inträde började
skallens hud från strax över öronen förtorkas och
försvann med åren fullständigt så att övre delarna av
 pannbenet och hjässbenet lågo alldeles blottade och
 antogo en brun färg. Även övre delen av hjärnan
 förtorkades och svartnade, medan den undre behöll
 sin naturliga färg. Då staten ansåg att man levat
 nog länge fick man lägga sig till sängs. En läkare
 avlägsnade hjärnskålens kalott medelst ett instrument
 som lades från tinning till tinning, sedan man fått
 ett sömnmedel. Därpå borttogos hjärnans förtorkade
 delar med ett sockertångliknande, klobeväpnat
instrument.

   Jag lade mig till sängs utan att känna den minsta
 rädsla. Min bror skulle lägga sig bredvid mig, men
 han dröjde. Under tiden kände jag på mitt huvud.
 Jag studerade suturerna mellan de olika benen.

   Plötsligt hörde jag Fredriks röst: — Nu kommer
 jag med — (och så ett latinskt namn på
sömnmedlet, som jag glömt). Han började hälla eller
 stryka det över min hals.

   Jag frågade: — Men du skall ju dö själv?

   —   Ja, men jag skall först ordna med det här.

   Det var ett tjockflytande ämne, som dock varken
 kändes klibbigt eller vått, endast mjukt och
behagligt och värmde skönt.

   Jag sade: — Kom ihåg att du också skall stryka det
 på fingrarnas nagelrötter. För resten tycker jag att
 du är för sparsam med sömnmedlet. Jag behöver
 mycket. Och jag höll fram fingrarna. I detsamma
 kände jag en apparat sättas fast på och omkring min
 hjässa. Jag kände förstulet på apparaten och tyckte
 den vara av ben och skapad som en ring av tänder.

   —    Låt bli det där, sade en röst. Den tillhörde min
gamle kamrat doktor Ludvig Moberg (Moses).

   —    Go dag på dej, Moses! Det var hyggligt av
dig att åta dig den här saken.

   —    Ja, den är mycket enkel! sade Moses. Plötsligt
krasade det och kalotten var borta. Det gjorde icke
alls ont.

   Nu började han ta bort den förtorkade delen av
hjärnan, först med det kloliknande instrumentet och
sedan med en pincett. Jag tyckte mig kunna se in i
min egen hjärnskål. Den förbrukade hjärnsubstansen
låg eller var spänd som trådar och svartnade trasor
tvärsöver den friska delen som låg gråvit och fin
och fyllde skallen till en tredjedel.

   I detsamma började sömnmedlet verka som en högst
angenäm värme runt halsen. Denna värme spred sig
behagligt till den övriga kroppen.

   Men varför kom inte Fredrik? Jag kände mig
plötsligt litet obehaglig till mods, som om jag
narrats in på den här historien i förväg. Och så tyckte
jag att Moses ryckte och slet i hjärntrasorna något
nonchalant och vanemässigt. Jag tyckte mig säga:

—   Du borde tänka litet mera på mitt fall. Du rycker
och sliter — ja, det gör ju inte ont, men det verkar
slarv.

   Moses svarade inte, men han stånkade och jag
hörde hans andedräkt. Då erfor jag något av 
löshet, ensamhet inför evigheten. Men samtidigt
tänkte jag: »Nej, jag skall vara filosof. Alla måste
ju gå igenom detta. Och Fredrik kommer inte. Nå,
alla dö i alla fall ensamma!» Mina tankar förvirrades
nu hastigt och jag tänkte: »Nu dör jag!»

  Och vaknade. Så snart jag blivit fullt medvetet
vaken, tände jag ljus och skrev detta omedelbart.

  Till den kraft och verkan det kan ha som stoff för
en psykolog av facket!


MINA MODELLER.

  Många tro, att jag endast ritar fula
skärgårdsgubbar och smålandsbönder med väldiga mullbänkar och
stora supar i perspektiv. Men jag är ju lärare i
teckning vid Konsthögskolan och borde således även ha
sinne för den nakna kroppens skönhet och karaktär.
Man har förebrått mig att jag aldrig ritar vackra,
eleganta kvinnor. Men mina vedersakare ha aldrig
behagat ge mig något direktiv i den vägen, aldrig gett
mig sina definitioner på skönhet och elegans. Kanske
vi i grund och botten härmed mena helt olika saker!

Ty för en konstnär finnes intet fult annat än
okonstnärlighet. Men det mesta som kallas konst är oftast
intet annat än det tyskarna kalla Kitsch —
oöversättligt måhända, men man skulle kunna säga att det
är något som ger sig ut för att vara bättre än det i
verkligheten är, ett sökande efter tidens mode eller
ett försök att tilltala brackans, den uppblåsta
bourgeoisins, instinkter och smak.

   För mig är det sköna lika med en linjes karaktär
eller en färgs riktiga relation till andra färger. Basta!
Och vad kvinnlig s. k. fägring beträffar kan jäg icke
sentera den, om den icke strålar av godhet eller
intelligens. Basta! Och den kvinna som tror att hon
tilltalar mig genom att måla sig, misstar sig i högsta
grad. Hon löper i fårskock, hennes originalitet
nivelleras — och det är just hennes originalitet, hennes
speciella psyke jag vill åt, om jag anser henne värdig
en sådan ära, att jag som sultan vill nalkas henne och
kasta min snusnäsduk i hennes sköte. Min eller
hennes ålder har ingen betydelse, fast jag medger
gärna att jag unnar de unga åt deras jämnåriga. Men
mina modeller spela samma roll — ett ofullgånget
foster, ett barn, en yngling eller jungfru, en man
eller kvinna, en matrona, gubbe eller gumma, ett lik,
alla gömma oändliga skönhetsvärden — ty annars
vore livet icke värt att leva.

   Men nu vill jag tala om mina modeller, framför
allt de nakna, ty kläder i all aktning, men de ha alltid
förefallit mig mer eller mindre löjliga, om än
behövliga ibland — på den här breddgraden. I paradiset
fanns — och finns — bara mat och kärlek, och
fikonalövet var djävulens första création. Något 
sådant hade icke Adam kunnat eller velat uppfinna, även
om många av hans ättlingar sedermera uppträtt som
underbara tailors, bättre än sömmerskor. Ty endast
en man kan klä på en kvinna. Men hon klär av sig
själv bäst och blixtsnabbast. Så står det till!
Nuförtiden! Nåväl!

   På landet, åtminstone i Roslagen, är det mycket
svårt att få naken modell, fast prästerna predika att
kroppen är Den Helige Andes tempel, vilket
gudsord möjligen tål diskussion. Till och med sjömän,
som härjat i alla hamnar, titta lömskt på mig, om jag
begär ett sådant tillmötesgående mot mer än
hederlig betalning. Kvinnorna tro — eller trodde — att
jag var Frestaren själv, då jag insinuerade något
dylikt. Men deras intresse för mig steg, så mycket
såg jag, fast jag ansåg mig icke ha tid att erövra
dem medelst taktiska, kringgående rörelser och högre
krigskonst, utan lät dem vara, säkerligen till deras
besvikelse.

   En gång behövde jag för en dekorativ sak en
gammal mager gubbe. Jag visste vem jag ville ha, en
80-årig pråmskeppare, som jag för resten var god
vän med. Men i sådana angelägenheter bör man
anlita spinnsidan och jag bad min hustru tala med
hans gumma om saken. Jag skulle betala furstligt.

   Hon gick till deras stuga och framförde efter några
koppar kaffe sitt ärende.

   Fru Sjöblom gapade oförstående.

   —  Ska han komma i Strixen?

   —    Nej, visst inte! Min man behöver bara en
gammal mager man att rita av naken.

   —  Inte vet ja, äss Sjöblom ä mag.
 —   Vet inte fru Sjöblom om hennes gubbe är
 mager?! Och ni har  varit gifta i över 50 år.

 —   Inte vet ja, äss han ä mag! ’Ur skulle ja kunna
 veta hä?

 —   Men har då fru Sjöblom inte sett gubben naken?

 —     Jag skulle fäll skäms ögena u mej, äss ja finge
 si 'an naken!

 —     Men ni har ju legat i samma säng mer än
 50 år.

 — Samma dä! Samma dä! Ja ’ar allri sitt 'an
 naken. Å inte 'ar 'an sitt mej naken ’äller, för den
 delen! En 'ar väl ’ut å skam i sej!

 —   Men ni har ju  8 barn ihop!

 —     Ja dä ’ar vi, men skäms kan vi å! Sämre folk
 ä vi inte!

 Det kan ju vara av kulturhistoriskt intresse att
 berätta att på den tiden — alltså för bortåt 30 år
 sedan — bondfolk aldrig klädde av sig riktigt, innan
 de gingo till sängs. Mannen hade skjorta och
kalsonger av gedigen kvalitet på sig och kvinnan särk
 och underkjol.

 Nu har jag börjat med en modell som aldrig blev
 min modell. Händelsevis fick jag besök av min gamle
 far och han poserade gärna i stället. Jag försökte
 sedermera aldrig att skaffa mig naken modell i
 skärgården — jo, en sömmerska av obestämd ålder,
 som icke var okunnig om det syndiga målarlivet.
 Den gången behövde jag en fet modell, och i det
 fallet tillfredsställde hon mycket högt ställda
fordringar. Men hon hade svårt att ligga stilla på
madrassen i min ateljé. Hon vred sig i mystiska kval och
 suckade. Hennes väldiga abdomen darrade stundom
 som om hon frös.

 —   Fryser fröken?

 —   O, nej, nej! Jag svettas...

 —   Ska vi öppna dörren?

 —   O, nej, nej! O, nej!

 —   Ska vi sluta?

 —   O, nej, nej, nej!

 Och hennes beslöjade ögon stirrade långt ut i något
 obestämbart fjärran, något paradis eller kanske ett
 inferno.

 I min ateljé i Grisslehamn har jag haft många
 modeller, som alltid somna efter en liten stund på
 grund av den intensitet i blicken målaren utvecklar,
 då han vill fixera något karakteristiskt. Men inte bara
 gubbar somna. Ungdomar lura av och börja snarka
 inför verkligt forskande ögon.

 Men jag har aldrig sett någon kvinnlig modell
 somna under posen.

 På landsvägen möter jag gubben Mattson. Hans
 ögon äro vilda och lugna på samma gång. Han har varit
 på sjön 50 år och kan en båt. Han har rensat krogar i
 Antwerpen och Schanghai bara genom att se på de
 andra bråkstakarna. Jag behöver honom till modell.
 Men vi måste göra upp om priset först. Han har
 arbetat på varvet tills för några år sen.

 —     Ska ja klä å mej? Engström ä ju en sån där
 faen som vill ha dom nakna.

 —     Neej, inte Mattson! Då skulle jag väl hellre
 springa tills jag dog! Men kom ner i sjöstugan (min
 ateljés officiella benämning) och sitt lugn vid ett bord
och drick kaffekask! Värre är det inte. Men vad
kostar det?

   —     Tja, jag får väl ta detsamma som på varvet. Det
vill säja, di är ju organiserade nu, och jag måste
vara kamrat. På min tid hade vi 60 öre i timmen, men
nu har dom begärt 1:25.

   —     Men Mattson arbetar ju inte på varvet sen
många år!

   —     Dä sant, men kamrat ska en va. Vi säjer väl
1:25 i timmen då. Men bara 8 timmar förstås.

   —     Jag är inte organiserad — lika lite som Mattson.
Jag målar så länge det roar mig och så länge det roar
Mattson. Det är ju bara att sitta stilla ett slag.
Mattson kan ju tänka på något under tiden.

   —     Tänka — ska en tänka också? Då blir det
dyrare. Som för exempel skolmästarn som sitter med
sin grova lön och jag säjer till honom: Tänk på mej,
mäster, som står i med hårt arbete och knog på
varvet och knappt kan få ihop till brödfödan! Och
mäster som sitter med lön som en millionär och inte
rör sej ur stolen, utom när han ska spöa nån grabb,
är det rättvist? »Jag har tankearbete», sa faen grå!
»Det är mera värt än att täta en pråm.» Vi säjer väl
1:50 då.

   —     Det ordnar sig nog, Mattson! Kom bara ner i
morgon klockan 11, så börjar vi med detsamma!

   Mattson dröjde en vecka, ty han hade lovat att
hjälpa gubben Israel med storryssjan, som blivit
illa åtgången under sista nordosten.

   Men så kom han.

   —     Jag dröjde lite, för det står väl inte för livet.
Men jag har tänkt på en annan sak. Det stog i
 Stockholmstidningen att Engström hade sålt en tavla
 för 2,000 kronor. Nu frågar både Mattson och jag:
 hur mycket får Engström för den tavlan han ska måla
 utå mej?

   —     Den säljer jag inte, bara därför att jag vill ha
 ett minne av Mattson. Och för resten var den tavlan
 Mattson talar om bara ett landskap med lite sjöstrand
 på. Och Mattson är väl för fan inget landskap —
 det är skillnaden.


    —     Ja i så fall — nä faen inte ä jag någe landskap,
 jag som har seglat i 50 år. Har han en öl, för jag är
 törstig.

    —     Gå i skrubben där borta och kom och sätt sig
 sen — bekvämt — så där — mer åt höger — och
 håll sen käften för resten. Men halsa bärsan först!
 Det här är inte att dikta nåt — det här är bara lättja.
 Nu börjar vi!

    Jag började teckna upp den gamle vikingen med kol

 på duken. Mattson tog på sig sin hemskaste min och
 stirrade ut över havet. Det dröjde inte länge innan
 han började snarka, blicken fördunklades och
huvudet föll ned mot bröstet.

   —  Mattson, ohoj! skrek jag. Alle man på däck!

   —    Va in i glöröa — satt jag inte och slumrade
till! Här behövs mer öl.

   —  Nej, inte just nu! Det är väl bäst att vi pratar
lite. Satt Mattson och tänkte? Det är farligt.

   —  Nej, jag satt och drömde, just då Engström 
började tala om att dikta nåt. Jag diktade gamla Beata
alldeles ensam, när hon låg på varvet. Drev hade jag,
men det var ont  om beck. 4-tums tjocka plankor
hade hon och det vet man ju att det behövs mer än
tre dagsverken för att dikta 100 fot nåt. Då fick jag
stå i, Engström!

   —    Försök att stå i lite nu också, Mattson. Och
lägg in mer snus! Det lugnar.

   —    Jag begriper inte det här, Engström. Jag var på
ett kaffehus eller vad det var i Amsterdam år 1872,
när jag seglade med Hoppets Välgång. Det var en
fan som sövde folk. Han lät oss glo vasst på en
glaskula och vi somnade allihop och sen fick han oss
att göra alla möjliga tokstollerier, så jag rent
skämdes. Jag stod rätt som det var oppe på ett bord utan
böxer. Och jag skämdes för skjortan inte var ren
baktill. Titta inte så förbannat på mej, för då
somnar jag!

   Jag tittade fyra timmar om dan, tre dars tid. Och
genom lugnt samspråk fick jag Mattson att hålla sig
vaken tills tavlan blev färdig. Han somnade endast
en gång och då jag stampade i golvet skrek han i
sömnen: — Rid under fock och storehals, va dä ja!
Han trodde att han seglade runt på någon av sina
gamla skutor och drejade till vinden.

   Han skrev en ordentlig räkning och fick dubbelt
så mycket som han begärde. Detta gjorde honom
misstänksam och han sade: — Dä någe skoj med det
här. Den här tavlan är så bra, så Engström kommer
att sälja den för 2,000 kronor, och då är jag lurad.
För vi borde väl teminstingens dela rovet! — En
rospigg var han, äktblodig.

   —    Ja, men jag kunde ju likaväl ha sagt till båtsman
Koppar att sitta modell. Vad hade Mattson fått då?

   Mattson blev halvt förstummad inför denna
oklanderliga logik, men han ville alltid ha sista ordet.

   —    Så mycke har jag begripit att alla stockholmare
är skojare.

   —  Men jag är inte stockholmare.

   —    Nä, men han är smålänning och di är ändå fullare
i fanken!

   Kanske hade han rätt.

— — —

  En annan modell. Jag sitter i Konsthögskolans
lärarrum och väntar de vanliga 10 minuterna, tills
eleverna ha hunnit arbeta sig in något i modellen. En
dam anmäles. Hon kommer in strålande, leende, med
högt lyftad haka, som en, den där är van att segra.
Hennes målning är nästan oklanderlig, men hon har
litet för mycket rouge på kinderna och amorbågens
teckning kunde ha varit konstnärligare — eller
diskretare — jag förstår ju alla faser av kvinnlig taktik.
Hon presenterar sig — och jag presenterar kanske
onödigtvis mig själv. Jag ber henne sitta i den
bekvämaste stolen.

   —     Tillåter ni att jag röker en cigarrett, medan jag
hämtar andan?

   Jag har lyckligtvis mitt guldfodral i västfickan och
bjuder henne en Philip Morris av den högsta
kvaliteten.

   —  Har ni en aning om varför jag kommit hit?

   Jag är mycket målmedveten och framför allt lugn.

Jag känner kvinnorna så mycket en sextiotreåring kan
känna dem — och det vill inte säga litet, om man haft
ögonen med sig under så många år. Jag säger:

—   Ni vill ha en fördel av mig. Ni begär något.

   Ett leende går som en bris under hennes halvsänkta
ögonlock. Jag studerar hennes klädsel. Boan är kanske
blåräv. Klänningen är tailormade men verkar inte
riktigt fräsch, och på insidan av hennes vänstra knä,
över vilket hon lagt högra benet, ser jag ett litet hål
i strumpan av konstsilke. Sådant kan man inte lura
mig på.

   —     Bien! Jag vill ha en fördel. Ni måste göra mig
en tjänst!

   —  Om jag kan.

   —     Ni kan. Jag vill bli er modell. Jag behöver det
Jag är nyss skild från min man. Jag har inga pengar.
Men ni skulle kunna göra konst av mig. Jag vet att
ni förstår er på kvinnor. Jag såg er för ett år sen i
Paris på Coupole — ni var i sällskap med en herre
från legationen och en dam som var spanska, och en
liten bohem med smutsig krage som såg ut som en
ryss — ni observerade mig och nickade åt mig.

   —  Omöjligt!
 —  För er är ingenting omöjligt.

 —     Ni är alltför älskvärd. Men ni måste förlåta
 mig. Klockan är lagom nu för mig att gå upp till
 mina elever. Men ni intresserar mig. Kom tillbaka
 om en timme.

 —  Går ni verkligen?

 —     Jag har plikter. Jag måste gå upp nu. Jag måste
 be er gå. Men om en timme. Här.

 Om en timme satt jag åter i lärarrummet. Jag
 väntade en kvart. Sedan gick jag.

 På kvällen telefonerade hon hem och frågade varför
 jag gått. Jag svarade att jag alltid passar tid, att jag
 är bekant för att jämt komma på minuten, helst lite
 före, och att jag fordrar det av alla andra människor.
 Jag väntar icke. Jag är icke skapad att vänta.

 —  Får jag komma nu?

 —  Ja, men genast. Var är ni?

 —     Långt ifrån er och jag har inte pengar till
spårvagn.

 —  Kom genast!

 Hon kom efter en halvtimme. När jag mötte henne
 i tamburen, fylldes den av en parfym, som jag icke
 kände till. Jag tycker nu icke om parfymer utan
 endast om den doft som omsvävar en rentvättad,
 badad kvinna, och den doften känns icke, ty den är
 absolut neutral. Men en kvinnas doft kan
framkallas — — —

 Jag hjälpte henne av med hennes kappa —

 Och i samma stund ringde det på dörren och in
 kom min gamle kamrat bohemen—skulptören. Han
 såg ut som en räddande ängel utan vingar.
  Jag sade: — Förlåt, min nådiga, men vilken
parfym använder ni? Den är absolut främmande för mig.

  —     Å, professorn, känner ni inte till den? Det är
Odeur Sauvage, urskogsparfymen. Men jag är mycket
törstig. Låt oss gå in och dricka något.

  Skulptören tittade något förvånad på min gäst.

  —   Ge’na öl! sade han.

  Gud vad jag måtte vara naiv! Vi gingo in i
salongen och placerade oss.

  —     Den där parfymen intresserar mig, sade jag för
att börja konversationen. Det är verkligen något av
urskog i den.

  —     Å, jag är specialist på parfymer, sade hon.
Vill ni se här i min väska. Här har jag fack för
parfymer! Här har jag till exempel Nuit de noce,
bröllopsnattsparfymen, och här Rêve d'amour — det
behöver jag väl inte översätta för er vän? — här har
jag Yardley-Lavender, skolflicksparfym, och här har jag
Parfum à l’écurie, stalldoft, cirkuslukt — det passar
mig ibland — och här har jag Odeur de mon toréro —
det behöver jag inte översätta — och här har jag Rose
—  d’ä pigfruarnas parfym — fy fan!
Grosshandlarfruarnas, fy fan! Men — hick — jag skulle ju stå modell!
Aktare för min vackra front. Det börjar hänga på mig
lite här och där, men du ä välan inte så noga, professor!
Och du, lilla kissemiss, som listade dig in, tror du
inte jag känner igen dig? Kommer du inte ihåg en
kväll nere vid gamla hamnen i Marseille när du
proppade mig full med ostron och bouillabaisse så
jag måste gå ut och spy på kajen och fick tag i
en full arab som gav mig 500 francs. Men nu,
professor, nu måste vi göra en växel! Jag behöver
Sista skriket

2,000 kronor tout de suite! Comprends? I kväll, för
jag har inte en cent. Merde! Merde toujours!

   Och hon började hicka och gråta.

   —    Den där har varit med när knivarna gick, sade
skulptören. Ge’na en tia! Jag tror att jag kommer
ihåg henne från Paris. Hon var stilig då och stod
modell för Bourdelle. Hon kunde böja sig baklänges
och ta opp en näsduk med tänderna, men nu ser jag
genom kläderna på henne att hon är slut. Hon gifte
sig med en fondmäklare — jo nu minns jag — och
den åkte in förstås och nu får hon klara sig själv.

   —    Ge mej en demi-blonde! Ge mej en halv öl, om
du inte har visky eller coco!

   Jag sade: — Jag tror att det är bäst att hennes
nåd reser hem genast. Här har ni två tior. Var så
god!

   Min vän skulptören skaffade henne en bil och hon
försvann ur min cirkel.

— — —

   Nästa modell! Jag seglade till Rådmansö i en liten
eka, vars ägare var en av de lurvigaste, mest orakade
och smutsiga figurer jag någonsin träffat. Han var
mycket gammal och jag kände mig i början osäker
på, om han skulle kunna klara mig till
destinationsorten, om det blev sjö, men det blev det lyckligtvis
inte. Han började intressera mig, ty han kunde sin
skärgård och var jägare. Jag längtade efter att göra
ett porträtt av honom och bad honom vid
framkomsten sitta modell en timme för mig mot förnäm
betalning.

   —  Modell, va ä dä?

   —  Nå, jag vill rita av Petterson.
   —     Rita av mej, nej så för fanken i våll! Då
kommer jag i tidninga iblann alla mördare å bedragare å
tullare. Nää, hederligt har ja levt å hederligt vill
ja dö! Ingen ska säja på min döa mull att ja har
vart en sån buse så jag kom in i tidninga!

   Emellertid lyckades jag med min ormtjusning
övertyga Petterson om nödvändigheten och ofarligheten
att sitta modell för mig en timme.

   —  Hur ska ja va klädd?

   —     Petterson skall komma just som han går och
står nu. Alldeles som han har varit hela dan. Tvätta
sej inte, raka sej inte, klä inte om sej, utan kom som
han är, när han lägger skötar. Vi träffas klockan 12
hos Österberg, för där bor jag.

   —     Näej, te klocka tölv hinder ja inte. Men ge mej
si — klocka tri ska ja va hos Österberg.

   —  Som Petterson går och står?

   —  Jussom ja går och står. Hajöss!

   Jag undrade just varför Petterson inte kunde
komma tidigare än »tri». Ty han hade intet att göra.
Han var urgammal och fiskade inte längre annat än
möjligen med ett gammalt skottnät. Och en lika
uråldrig kärring kokade hans gröt och halstrade hans
fisk. För övrigt spelade han fiol. Jag förde Zorn till
honom och han sade, att inte ens i Dalarna hade han
funnit en så underbar figur.

   Klockan »tri» infann sig hos mig en man som påstod
sig heta Petterson. Men jag kände icke igen honom.
Klippt, rakad och friserad kom han in i mitt rum,
iförd en redingote, kvarglömd eller kasserad av någon
sommargäst, celluloidkrage ungefär 10 nummer för
stor för hans magra fågelhals, halsduk av aluminium
(tysk export) med hål för en obefintlig diamantnål,
vadmalsbyxor och smärtingskor utan snören — ty
hans fötter voro fruktansvärt svullna. Fiolen hade
han under armen och stråken hängde på långfingret.

   Det hade varit orätt att förebrå honom för hans
förvandling till herre och gentleman. Jag fann det
klokast att resignera och inbjöd honom att sitta ned.
Kaffet var redan färdigt och jag halade upp en plunta
mörkt ur min överrocksficka.

   —  Ska ja spela?

   —  Visst ska Petterson spela! Genast!

   Gud, vad jag längtade efter Liljefors och Zorn i
det ögonblicket! Jag låtsades teckna, men jag kunde
inte dra ett streck.

   —  Var har Engström apparaten? frågade han.

   —    Jag klarar mig utan apparat. Det här är en ny
uppfinning som jag är ute i skärgården med och
försöker prova.

   —    En får väl ett provkort? sade Petterson. Men dä
ska va kabinett, för såna därna simå poträtt begriper
ja mej inte på. Va kostar dussinet? Pengar har ja,
om dä kniper, å jag skulle villa skicka ett halvt dussin
te släkten i Amerika.

   —  Petterson skall få hur många Petterson vill.

   Mitt hjärta ville brista, ty jag hade icke kunnat
göra något av honom. Men för den hjärtnupne
läsaren kan jag berätta, att jag kort efteråt kom ut
med en god vän som ägde en förstklassig kamera
och Petterson fick flera avdrag än han drömt sig.

— — —

   Nya modeller! Många och moderna modeller. Inte
behöver en konstnär sakna sådana. Det behövs bara
att se allvarligt på en kvinna och säga: — Ni har
en underbar kropp! Vill ni bli min modell?

  Det kan hända att någon mogen kvinna efter ett
ögonblicks överläggning med sin Gud säger: — Men
jag är ju gammal! Allt visar tendenser att hänga.
Menar ni verkligen?

  Jag menar! Ty för mig finns intet oskönt. Var
ålder har sin karaktär, sin charm. Varför kan ni
älska ett höstlandskap, där varje blad bär
förruttnelsen i sig? Varför skall man älska endast våren?
Allt är lika skönt för mig, bara jag förstår det och
kan måla det. Varför älskar ni en gammal rynkig
mor eller en gammal far, som sitter i sin gungstol
och skakar på sitt vita huvud i takt med blodets rytm,
blodet som snart skall stelna? Kan icke ett härjat
landskap äga sin skönhet, sin karaktär — just
karaktär, det enda begrepp jag vill förena med begreppet
konst. Å, vad jag kan älska en linje! Jag följer
den, åker kana på den, beundrar dess resultat av
millioner kurvor — och tror ni inte, min nådiga,
att er mage, era hängande bröst, era åldriga linjer
för mig få samma behag som då jag såg er ungdoms
behag. Men man måste vara konstnär för att förstå
detta och leva efter en sådan princip. Vi konstnärer
betrakta endast okonstnärligheten, humbugen, bristen
på ödmjukhet inför naturen som något fult. Jag skrev
det nyss, men jag kan icke upprepa det ofta nog —
förlåt mig detta!

  Nya modeller, fattiga unga kvinnor som måste
förtjäna sitt bröd! Moderna, naiva, lite snurriga,
som äro i samma predikament, men som kanske älska
faran i livet. Det kan vara nog så intressant — jag
sökte den i min ungdom och fann den, men nu har
ett stort yttre lugn gjort mig orädd — — — men
stundom mullrar det djupt nere i livets vulkan
alldeles som den gången jag varannan minut sprang
några meter, innan Vesuven kastade sten ur sitt
hemlighetsfulla gap. Nu springer jag inte. Men jag
intresserar mig inte längre för Vesuvius. Kvinnor
intressera mig mera — precis lika mycket som konst.
Kanske är konst detsamma som kvinnor? Säg själv!

   Nya modeller! Erfarna modeller, som göra sina
poser nästan automatiskt! Ruska på sig efter sin
halvtimme — och det undrar jag vid gud inte på —
och göra en ny pose, som saknar fantasi! En
gammal man kan avläsa deras historia på samma sätt som
Gerard de Geer sköter om leran och avläser en del
av jordens historia i dess skikt.

   Men stundom baxnar jag inför en ädel linje, inför
en kvinnlig mjukhet, inför en naivitet, en
omedveten känsla av förnäm oberördhet, en frukt, som
jag icke vill räcka åt en boxare. Men vad kan jag
göra i ett sådant fall? Livet gör ungdomens skönhet
till ålderns skönhet eller slår brutalt ned på det
vackra och förvandlar det till vidrighet och fulhet —
fast det finns skönhet även

                 i ett grönt blad
                 bak ett hemlighus!


   Jag har oftare betraktat modeller än jag har
tecknat dem. Men jag har aldrig lärt mig så mycket om
en kropp som då jag varit lärare och sett några
elevers längtan efter skönhet eller åtskilligas absoluta
oförmåga. Jag vet inte om lärare i konst äro
behövliga. Men jag vet att ett ord, en gest, ett pekfingers
rörelse kan ge en upplysning, som vederbörande
aldrig glömma och som följer dem hela deras liv
igenom. Sådant har jag själv upplevat. Jag har 
oändligt mycket att tacka Bruno Liljefors och Carl Larsson
för i detta hänseende. Vi ha egentligen aldrig talat
om konst med varandra, men detta att samtidigt se
på en sak och njuta av den utan ord bör vara
tillräckligt. Man bör inte störa sina elever i deras
framfart. Kanske förstör man en vacker tanke genom att
påpeka ett proportionsfel. Detta är som att röra ett
vitöga.



 Nya modeller! Eller kanske jag bör sluta med en
 modell som aldrig blev min modell, vilket ofta har
hänt mig. Men först måste jag berätta om min första
modell i min första lilla våning i Stockholm. Jag såg
i en blomsterbutik en underbar azalea och köpte den
för att göra en teckning av den. Jag såg som i en
dröm en gammal riddare, kanske f. d. lyckoriddare,
som i skymningen böjde knä vid en fyrkantig
marmorplatta. Vid denna marmor ville jag plantera min
azalea. Ingen förnuftig människa kan se något klokt
i denna tanke — men den var måhända lyrisk eller
episk — eller sentimental rätt och slätt. Det skulle
vara en riddare i rustning men jag hade icke tillgång
till någon rustning. Emellertid skickade jag efter mitt
speciella stadsbud, just det som ofta fick i uppdrag
att pantsätta den päls som jag i ett akut anfall av
hybris hade köpt på kredit av en skräddare som
tyckte att jag såg hederlig ut, fast jag var artist. Vår
våning var mikroskopisk, och för att få perspektiv på
stadsbudet måste jag placera det i tamburen, där det
fick ligga på knä inför något. Faktiskt fanns det lyrik
i teckningen. Stadsbudet begrep inte ett dugg av mina
börjande skaldiska funderingar. Det bara låg på knä
och svettades. Men stundom fick det vila och
biffstek och brännvin och öl och en svart cigarr som
det mera åt än rökte upp. Två dar höll jag på med
denna teckning, men det svåraste var att endast med
hjälp av reminiscenser och fantasi kläda stadsbudet
i rustning. Antagligen skulle ingen officer gilla den,
men den var praktisk och hade glansprickar.

   Kanske är det den bästa teckning jag gjort på
1800-talet. Om den millionär, som nu äger den, läser
denna uppsats, skulle det förvåna mig om han inte
ville skänka mig teckningen. Ty vad betyder en sådan
bagatell för en millionär? Jag fick 50 kronor för den
och min första uppgift blev att köpa ett par djupt
urringade klänningar, en pärlcollier, guldskor och en
flaska peau d’Espagne åt min hustru. Sen gick vi på
teatern och sen minns jag inte mer. Jag hade velat
bjuda stadsbudet med på Dramaten, men jag hade
ingen krage som passade det, och det påstod att det
var ovant att sitta stilla länge, ty då växte dess
liktornar på längden. Det är inte gott att vara
stadsbud.

   Nu vill jag snart inte störa läsaren längre. Jag vill
överhuvudtaget aldrig störa läsare. Låt dem ha sin tro
för sig!

   Men jag måste berätta historien om Clara, en av
våra första jungfrur — nå, låt oss säga hembiträden!
I detta fall är den sista ursprungsbeteckningen riktig.

   Vi bodde på Ingarön och hade annonserat efter en
äldre stadgad jungfru — vi voro så unga och naiva
att vi ännu trodde att sådana raroe aves verkligen
existerade i sinnevärlden. Clara kom, fylld av
romantik, ty hon hade i sin ungdom varit kär i en man av
hög börd, en nära släkting till min hustru, och
inbillade sig att det fanns möjlighet att hos oss
sammanträffa med denne man, som vid den tiden nått
något av statens högsta äreställen. I sin ungdom hade
hon varit uppasserska på Stallmästargården, vilket
näringsställe på den tiden frekventerades av stadens
unga och gamla lebemänner. Hennes hopp att träffa
sin matador hos oss var visserligen svagt, men
kärleken är tålig och mild — man vet aldrig! Alltnog,
Clara, ålderstigen och bitter, kom till oss på en vit
skärgårdsbåt iklädd en hatt av silkesplysch och något
som liknade en teaterkappa. Hon hade av
sparsamhetsskäl icke tagit hytt utan vistades på däck. Det
blev regn och plymerna i hatten förvandlades i
anseende till karaktären. Hon steg i land våt som en
tupp eller rättare höna och introducerades i familjen
fuktig och ledsen.

   Men Clara var bra och trivdes i vår artistfamilj.
Visserligen blev hon bedragen på möjligheten att
träffa sin ungdoms älskade, som vid det laget
antagligen satt i någon stol i en lyxvåning i stan och
studerade sin åderförkalknings utveckling. Clara
resignerade. Hon var en karaktär och fullkomligt frigjord i
anseende till den borgerliga moralen. Hon hade varit
mycket vacker, det såg man, fast näsa och haka
numera kommit i farlig närhet till varandra. Hon var
emellertid god och hjälpsam och begrep sin ställning
i livet — hon var korrekt.

   Men hon levde i sina minnen, vilka varit nog så
skiftande. En dag stod hon framför vår lantliga spis
och rörde om i någon gröt och suckade så att sotet
yrde ned ur skorstenen. Min unga hustru frågade:

   —    Hur står det till med Clara? Vad är det nu,
som är så tungsamt?

   —    Å — jag står och tänker på gamla tider —
chambre séparée med ostron och champagne! Det
var tider, det!

   Och tunga tårar runno nedför de gamla kinderna.

   En vacker dag behövde jag en modell till en
teckning. En karl skulle resonera med en gumma. Min
svåger var min gäst och erbjöd sin tjänst. Min hustru
vände sig till Clara för att få låna hennes underbara
hatt och kappa.
 —   Vad ska dom användas till? frågade Clara.

 —   Jo, jag ska stå modell åt min man.

 —     Py! fnyste Clara. Behövs det så mycket kläder,
 när man står modell nuförtiden?! När jag stod modell
 för Höckert, hade jag inte på mig mer än ett par
 sandaler och en muff!



PER ALBIN HANSSON.

      Sångmö, som förr stått mig bi att föra den vanskliga plektern,

      hjälp mig åter i dag, då det gäller den ädle Per Albin!

      Lyran är ostämd och strängarnas guld har svartnat med åren,

      fingrarna stelnat av gikt och rösten, något bronkitisk,

      klingar väl ej som i ungdomens vår, men strävare toner

passa måhända i tidens konsert av kakofonier,
saxofonisk negermusik och vrål av sirener.
Jag som är gammal och uppfödd och van vid klassiska välljud
störs i mitt lugn av denna musik, men ung är Per Albin,
där han på stöddiga bollsparkarben framvandrar sin bana,
van vid sitt Stadions hejarop och visslingars illtjut,
van alltså vid politisk musik och bullret från massan,
där det jäser och där han vädrat revolutioner.
Men en gång bar ock han på sin rygg den förnedrande kalven
med dess reservportion, dess tältdel, kappa och spade.
Detta hände på Ljungbyhed i hans tidiga mandom.
Där befordrades han till och med till reservkommissarie,
fast han på lediga stunder försålt antimilitaristisk,
upprorisk litteratur och en dag av fyra husarer
hotats med stryk men redde sig bra, ty lik Frithiofskaldens
Axel ställde han sig mot en bok med ränseln och slog så
anfallet djärvt tillbaka och segrade. Bra gjort, Per Albin!
Sedan på allvar började han sin politiska bana,
stiftade socialdemokratiska ungdomsförbundet
och blev tidningen Frams redaktör, protesterande häftigt
mot Hjalmar Brantings mjäkiga sätt att kapitalister
efter förtjänst behandla. Sen kom han i Soss-Demokraten,
där han blev utmärkt som redaktör och flitigt höll efter
tidningens »klisteraristokrater» — en märkvärdig titel!
Så blev han riksdagsman år nittonhundra och attan
och begynte med kläm en duktig politikers gamla
konventionella partikarriär. Åtog sig försvaret
av gamla Sverige två gånger om, kom i flottkommissionen,
uppburen högt av all sjömilitär och byggde (på papper)
ett slags kryssare, högst exklusiv, den Fabian Månsson
under folkets stormande jubel kallade »pottan,
kastad i en Atlant!» Han har stukat syndikalister,
bolscheviker och vänstersocialister och väntas
nu av läktarens män att göra ett mål för nationen.



Överståthållaren Torsten Nothin
                  Räck mig din småländska hand, o överståthållare Torsten!
                  Tack! Jag känner att i den finns ben av vår hembygds förnäma
                  kraftiga bondekultur med gynnsamt inslag av gammal
                  nyttig klerokrati — och den har du användning här för!
                  Bruka den nu och välkommen hit! Min välsignelse har du
                  som i en liten gyllene ask, tjugufyrakaratig.


Men, min förnämlige bror, har du noga begrundat och insett,
vilket Gehenna du ingått uti? Att du lovat att bära
på dina skuldror ett ok, som i vikt kan räknas i tontal?
Väl jag känner din instruktion, ty min bildning är grundlig.
Gudstjänst och sedlighet och uppfostran stå på din lista
först och främst, men minns, att i tusenden av kommittéer
måste du presidera och stå som en Gud eller Moses
i vår stads magistrat och vistas i rådstuvurätten.
Överexekutor du är — jag darrar vid tanken. —
Böters förvandling och brottmål och själva Fan och hans Mormor
måste du umgås med. Kommunalstämmor, kyrkoråd, skolråd,
handelsregister och Kronans börd och gatuanläggning,
fattigvård, hälsovård — även min — är du satt att bestyra,
sprängämnen, arsenik och brännvin och konjak och visky
måste du syssla med, fast din läggning ej är alkoholisk.
Ja, du är huvudstadens polis, du är allt, du är Torsten.
Men när jag kommer raglande hem från Gyldene Freden,
häkta mig ej, utan följ mig upp i min trevliga våning
för att stanna tills morgonen gryr. Jag skall ge dig desseiner
rörande skötseln av Stan. Jag är gammal och vis och mitt namn är
än några år framåt din småländske vän

Albert Engström.


RESA TILL GENEVER.

Ur Fönstret.


  Det förefaller mig som om vissa tidningar i dessa
dagar borde ha annat att fylla ut sina spalter med än
kritiker och reflexioner över min oskuldsfulla resa
till Paris och otidigheter mot mina reskamrater och
mig. Jag är tillräckligt gammal att resa med vilka jag
behagar, om dessa vilja ha mig till reskamrater. Men
jag låter byrackornas kör överröstas av det olösta
skenskarvproblemet och aeroplanens motorbuller.

  Till Malmö måste man ännu någon tid använda det
förhistoriska fortskaffningsmedel som kallas nattåg
och jag anförtrodde, fast med en viss tvekan, mitt
liv åt detta vehiculum, trött intill döden av intensivt
arbete, vilket i någon mån kan förklara min fatalism
och avtrubbningen av min självbevarelsedrift. Hur
länge skall det dröja innan vi kunna sätta oss i
flygmaskinen i Stockholm på morgonen och komma
fram lagom till middagen i Paris? Säkert inte så
länge, men jag är otålig. Flyget är det hittills
människovärdigaste sättet att färdas ända till dess man
lär sig utnyttja jordens rotation på ett förnuftigt vis
och endast med hjälp av viljekraften höjer sig och
låter den förtjusande och paradisiska kulan rulla på
tills destinationsorten kommer i sikte — fast så enkelt
blir det kanske inte. Misströsta dock inte, o
mänsklighet!

   Ruggig och gäspande klädde jag mig på tåget för
att äta frukost i Malmö järnvägsrestaurang, vilken
har »rättigheter». Jag blygs inte erkänna att jag likt
Bellman längtade efter en morgonsup, men
naturligtvis utskänktes detta elixir icke före klockan 12.
Farväl, min vackra dröm! När skola svenskarna få börja
bestämma över sin diet?

   Beklagande sade en av mitt sällskap: — Du får
vänta till lunchen i Amsterdam. Och skriver du om
resan, bör du kalla den Resa till Genever. Härav
överskriften.

   Buss till Bulltofta. Vägning, varvid konstaterades
att jag icke bara på grund av reskassan ökat ett kilo
sedan sista flygningen. Sorgligt! Den raka fronten
blir en Einsteinsk kurva, om detta skall fortsätta.

   Vi lämna jorden, som ser mycket konstig ut
uppifrån. Lyckligtvis hör man inte grälet där nere och
slipper se hur människorna bedraga varandra och
rusta till krig. Vi äro endast ett fåtal passagerare på
grund av den stora flygolyckan för en tid sedan.
Varje sådan kalamitet tunnar ut resandeantalet några
dagar framåt på grund av människornas dumhet, men
bil fortsätta de att köra och på tåg åka de, fast det
är säkrast att flyga, ty ännu så länge finns det högst
få aeroplandrullar i luften.

   På Amager hämta vi en dansk. Innan dörren stänges
om honom ropar han åt någon bekant där ute:

   —  Jä, d’er skam grinaktig!

   Ett underligt språk! Men vackert.

   Så vackra de danska öarna äro att flyga över.
Färgerna tillhöra en överjordisk palett! Och vattnet
med grund och sällsamma dagrar! Skutorna släpa sig
fram som i syndetikon och motorbåtarna se ut som
strykjärn med vita mustascher. Nu äro vi över
Tyskland, komma ut över Nordsjön — in över Tyskland
igen. Radiotelegrafisten hänger upp en lapp: Emden.
Snart äro vi över Zuiderzee och nalkas Amsterdam.
Utanför Breek beta vita får. De se ut som bladlöss.
Och nu äro vi framme på Amsterdams stora flygfält.
Vi gå in i restaurangen och luncha. Nu är resan till
Genever avslutad, ty jag fick min Genever — zeer
oude genever — serverad av en kypare som skulle
ha väckt uppseende vid den babyloniska förbistringen
på grund av sin polyglotta förmåga — eller oförmåga,
vilket man vill. Han är ett fenomen och blir allt
obegripligare — eller begripligare — hur man vill ha
det. Sista gången jag träffade honom kunde han
ännu något av sitt hemlands tungomål, holländska,
men nu talade han uteslutande ett slags
universalspråk, vilkets ordförråd, grammatika och syntax
säkerligen kommer att förbli hans egen hemlighet tills
döden kallar honom hädan.

   Det är vackert att se flygtrafiken här. Maskinerna
komma och gå — alltid äro några stycken i luften.
Runtomkring oss surra alla språk. Parisaeroplanet
rullar fram. Väderleksutsikterna äro de bästa. Vi stiga
till 400 meter och styra söder ut. Men om en kvarts
timme möta vi tjocka, stiga till 2,200 meter — 2,300
—   2,500 — och äntligen äro vi över dimbanken. Detta
blev min hittills vackraste flygning.

   Här uppe lyser solen från klarblå himmel över
dimhavet som sträcker sig från horisont till horisont.
Äro vi över Arktis eller Grönlands inlandsis? Väldiga
molnberg höja sig som nunatakker över den vita
vidden. Vilket grandiost lugn! Vilken förnäm
avskildhet. Våra öron ha så småningom blivit immuna för
motorbullret. Allt verkar tystnad och ro och
människans stolta seger över materien. Halvannan timme
flyga vi över detta underland. Stundom markerar
radiotelegrafisten var vi befinna oss. Somme! Det
namnet väcker minnen. Härunder stupade för
oändligt lång tid sedan 750,000 man. Det var på den
tiden då man ännu var nog dum att ställa till krig,
då barbariet ännu härskade nere på jorden.
Compiegne! Senlis!

   Nu börjar dimmans yta forma sig till vackra cumuli,
mellan vilka vi flyga. 1,200 meter — 1,100 meter.
Dimman sopas bort. Paris!

   Här talar man om krig. Stämningen är icke så
behaglig som eljest. Men ostronsäsongen är inne och
ölet är gott.

   Efter en vecka flyga vi hem  igen. Tjocka    igen,
som vi flyga över i solsken som förut. Men sedan
mörknar det. Det är storm nere på jorden. I
Amsterdam få vi stanna endast 10 minuter och hinna ej
luncha, men flygbolaget begåvar oss med var sin
påse smörgåsar, äpplen, mandariner och Heinekens
pilsner. Vi hinna köpa ett par leksaksflaskor   zeer
oude genever och stiga ombord. Från  Paris hade vi
telegraferat till en vän i Lund att vi ämnade 
hemsöka honom före kvällståget till Stockholm. På 600
meters höjd över Wangerooge, den nordligaste av de
frisiska öarna få vi radiotelegram från Lund att vi äro
välkomna.
  Nu svartnar det nere på jorden igen. Där är ett
herrans väder. Men i vår fina svenska maskin märkes
intet av detta. Emellertid måste vi gå ur kursen och
nödlanda i Hamburg, där vi väntade två timmar vid
våra sejdlar, innan vi kunde fortsätta.

  I fullt mörker slå vi ned på Bulltofta flygplats
efter en kort mellanlandning i Köpenhamn.

  I Lund väntade oss middagen hos vår vän. Den var
verkligt ekumeniskt sammansatt alldeles i Nathan
Söderbloms anda, som värden påpekade. Utom ett
par professorer funnos där en kyrkominister, en
biskop, en överrabbin och jag som representerade
hedendomen.

  Nu är jag hemma, men flyger snart igen, om det
inte blir krig.


PRÄSTGATAN.

 —  Stör jag professorn?

 Jag vände mig om och där stod en liten karl med
 lustigt kisande ögon och näsa som ett stort rött
plommon.

 —  Nej inte precis — men det beror på vad ni vill.

 —  Skänk mej en stolpe, professorn!

 Jag kände plötsligt att han gick liksom i en
molnstod av dunkångor.

 —  Jag brukar inte ge åt folk som stinker dunk och
 för resten tycks ni fått nog av den varan i dag — — —

 —    Det har jag, professorn, och nu behöver jag
 vila mej. Se stolpen skulle vara till slaf (kronan
 skulle vara till en sängplats).

 —  Var så god!

 —    Tack, goa professorn, det kan vara lagom för
 alla de gånger han har förevigat mej!

 Jag förmodar att stolpen gick åt till eftersläckning,
 men jag gav med gott hjärta, ty mannen hade
temperament och en viss humor. Det är vanligtvis på
 Prästgatan i Stan mellan broarna jag tvingas utöva
 välgörenhet av det slaget.

 Man vore böjd för att tro att cigarretten efterträtt
 snustuggningen även i den smak som råder på
Prästgatan. Men så är inte fallet.
 —     Hör nu, professorn! Har professorn varit utan
 snus nån gång?

 —   Jo, många gånger. Som till exempel nu.

 —     Ja, då förstår professorn, hur jag mår just nu.
 Skänk mej till en dosa snus!

 Mannen som talade var mycket välklädd, nästan
 elegant.

 —     Och tror professorn inte, att jag tänker köpa
 snus, så har vi en tobakshandel här borta. Jag har
 inte ätit sen i går morgon.

 —   Ja, men då är ju snus ett fördärv.

 —     Fördärv?! Det finns ingenting i världen som är
 så bra när man är hungrig. Man snurrar till i
hjärnan ett slag och går som i sömnen. Jag försäkrar
 att det är bra.

 —     Här har ni en krona och den bör räcka till både
 mat och snus.

 —     Nej, jag vill inte skämma bort mig med mat.
 Detta är ett helvete — vill professorn tro det? Tack
 så mycket! Jag skall sätta ett vackert märke på
professorns dörr, när vi börjar med revolutionen. Tack,
 jag skall inte glömma det här!

 En man kommer springande efter mig och skriker:

 —   Albert! Albert!

 Jag stannar. Han låter något berusad.

 —     Vill professorn köpa ett matresäft av mig? Jag
 har försökt sälja det både till Idun och Husmodern,
 men de körde ut mig, fast det borde vara just ett
 fynd för Ida Norrby. Se jag tigger inte, har aldrig
 tiggt, men säljer gör jag! Och det här resäftet skulle
 passa professorn om morgnarna. Efter det levde jag
 under mina klang- och jubeldagar — nu har jag inte
 råd. Pris en krona!

 —  Låt mig se på resäftet!

 Jag viker upp det något solkiga papper han räcker
 mig och läser:
ALTARLJUS.

 Tag före uppstigandet två äggulor och två stora
 supar i en stor kopp kaffe. Läs därpå en kort bön
 och lägg dig att vila en stund. Gå sedan stärkt till
 ditt arbete!

 Mannen fick sin krona, ty tiderna äro verkligt onda
 just nu. Och jag kan inte råda någon bot. Ja, hemska
 äro tiderna!

 Nyss fick jag en dödsannons ur en tysk tidning om
 någon som avlidit i tron på Adolf Hitler.

 Det är väl att denna tröst finns för den annars
förmodligen otröstliga änkan.



POSTKUBISTISK OCH SURREALISTISK KONST I NATIONALMUSEUM.

  Psykoanalysen har gjort sitt intåg i
Nationalmuseum och komplexerna trängas på väggarna i
några rum. Åtskilliga äro väl
mindervärdighetskomplexer, men även dessa torde ha sin fasta ankargrund
i erotiken, vilken dock för den stora söndagspublik
bland vilken jag vid mitt besök befann mig, alldeles
säkert var maskerad till oigenkännlighet. Borgarna
och deras fruar kunna lugnt gå dit och ta hela
barnskaran med sig. Deras själar skola behålla samma
vithet vid sortin som vid entrén.

  Men mycken okunnighet kan också ligga maskerad
i detta slags konst, många blå dunster, mycken
tilltagsenhet. »Omvärlden» är ej och har aldrig varit
tillräcklig för verkliga konstnärer, men kunskapen
om omvärlden, ja, rentav försök att efterbilda den har
ännu ej förlorat sitt värde. Oändligt mycket finnes
oupptäckt även i den och förmågan att se den är en
uppgift som är värd ett livs arbete. Jag begär nu
att icke bli missförstådd. Personligen tillmäter jag
drömvärlden, det undermedvetna, fullkomligt samma
betydelse som »omvärlden». Men den som anser den
ena mera värd att studera än den andra, misstar sig,
ty allt är fortfarande gåtor att lösa.
   Det förefaller mig som om en fraktion konstnärer
har tröttnat på omgivningen och nu dyker in i sina
egna själar för att ösa ur deras som jag hoppas
underbara och rika källor. Det tyckes till och med som om
åtskilliga skulle överskatta den rikedom de gå och
bära på i sina blomsjälar. Kanske det de tro vara
rikedom helt enkelt är fattigdom, eller med andra ord
dumhet, brist på verklig begåvning. Denna brist kan
ganska lätt döljas för den okritiska kritiken under den
förvillande och ofta lömska titeln »Komposition».

   Ännu lever minnet av åsnan från Père Frédérics
trädgård. Och åsnans svans kan ha sin motsvarighet
i en pseudo-freudiansk bönhas’ fingrar. Det går nog
inte att narra en allvarlig och kunnig betraktare
medelst skicklighet i hanterandet av linjal och
cirkelbestick eller utspottandet av några koketta och
pretentiösa färgfläckar på ett papper. Det är just det
pretentiösa som icke tilltalar mig. De flesta dumbommar
äro nämligen pretentiösa, om de icke direkt äro
slavsjälar. Och bland konstarter tilltalar mig icke alls
den tillgjorda naivismen. Den kräver en raffinerad
slughet för att gå i folk med kunskap.

   Någon tysk har sagt: — Det finns intet som fordrar
så stor samvetsgrannhet som en lögn.

   Oftast blir den avslöjad.

*

   Naturligtvis finnas saker på utställningen som
bära konstens prägel. Men högst få äro verkligen
övertygande. De flesta ge intet åt min törstande
själ. Jag blir icke glad, ty jag ser intet av den
upptäckarglädje, som Grate i sitt företal i katalogen på
pekar som en egenskap hos den unga generationen.
Allt det här är upptäckt för länge sedan. Och dessa
herrar äro icke alls unga. De verka i sin konst kyliga
och klokt beräknande med en aër tenuis av psykisk
hermafroditism som jag stötes bort av, även om den
är sanktionerad av det moderna Europa. Dess resultat
blir på sin höjd homunkler, som möjligen kunna trivas
i couveuser, men dö, om en fläkt av den goda
nordanvinden träffar dem. All verkligt god konst är
befruktande och ger initiativ åt betraktaren, men denna
exalterar ej.

   Det har påståtts, att denna utställning åstadkommit
mycken indignation, att den verkar kokainism etc.
Ett sådant omdöme är ju i våra dagar en utmärkt
reklam. Själv blev jag icke alls indignerad.
Utställningen intresserade mig som en tidsföreteelse, icke
alltför originell, som passerandet av en ny fårskock
med en eller två skällgumsar i spetsen. Jag har
nämligen hunnit se åtskilliga masspsykoser, sedan jag
började arbeta med konst.

   Men nu bör Nationalmuseum till allmänhetens tjänst
anställa en drömtydare, som kan förklara det till synes
dunkla. Den nye ecklesiastikministern, under vars
domvärjo institutionen faller, borde passa utmärkt med
sitt eldiga snille och sin habila fantasi — dock först
sedan regeringen fallit. — Om kokain kan det aldrig
bli tal, åtminstone då det gäller de svenska
deltagarna. Ha de av nyfikenhet sökt komma åt detta
gift, har det säkert gått dem som flertalet
stockholmsfruar, som i Paris — också av nyfikenhet — söka
titta ned i lastens brunnar. De ha blivit lurade och
fått potatismjöl i stället, men känt sig saliga ändå,
fast de mystiska och dyrt betalda askarna passat
bättre i stjärten på den lille minste som ligger hemma
och skriker.

   Utställningskatalogens titel är missvisande »Paris
1932» är för mycket sagt, ty där finns mycket annat
och av minst lika bra kvalitet. Även »10 Nationer»
förefaller väl pompöst, ty dessa nationers
överväldigande majoritet har icke en aning om sina ädla
söners kråkspark.

   Men de som ordnat utställningen äro värda vår
tacksamhet, ty de ha i god tro påtagit sig allt
besväret. Och det skadar för resten icke att vi, som bo
så fjärran från La ville lumiére, få en liten aning
om det rika själs- och drömliv, som tyckes husera
där. Låtom oss nu drömma litet själva för att så gott
vi kunna försöka följa med i utvecklingens rasande fart!

   Tydligen i avsikt att visa hur det kan gå under vissa
omständigheter utställer museet samtidigt teckningar
av Ernst Josephson och Carl Hill från dessas
psykiska depressionsperioder. Jag måste erkänna att de
båda visa »eine sogar pöbelhafte Gesundheit» i
jämförelse med t. ex. herr Joan Mirö, vars formkänsla
speciellt tränats av professor Gali i Barcelona —
detta enligt herr Gunnar Jungmarkers uppgift. Man
behöver bara se på hans »Kvinna med hund» eller
»Piprökare» för att förstå hur väl Gali lyckats med
sin träning. Vi avvakta med spänning omdömen från
Gud Fader, som just nu spelar för fulla hus på
Dramatiska teatern samt från Kennelklubben och Tjäders
tobakshandel.


HÄLJE.

   Indelte soldaten Hälje vid Södra Vedbo kompani
av Kalmar regemente var av hårdför släkt, mager och
seg och en utmärkt arbetare, som en äkta smålänning
anstår. Hans torp låg långt inne i skogen utan
grannstugor på nära håll. Mellan mötena på Hultsfreds
slätt syntes han sällan till utom vid kyrkan och på
något gille, ty på sådana voro soldaterna då för tiden
ärade gäster. Hans hustru Maja var en ordentlig
kvinna som skötte hemmet och födde ungar utan
tanke på en överbefolknings faror, alldeles som det
bör vara.

   En vinterdag, då Hälje fällde timmer, slant yxan
och skar ett djupt hål i stöveln. Han svor till ett
tag men fäste sig icke vidare vid saken. Då han
kom hem på kvällen, var strumpan alldeles röd, ty
yxeggen hade gjort ett litet hack i stortån. Den ville
icke sluta att blöda, utan Maja måste mitt i natten
springa den långa vägen till backstugusittaren Jarl,
som kunde stämma blod. Denne följde beredvilligt
Maja, läste över foten, fick två tolvskillingar, ty det
var hans taxa, och dessutom ett par ordentliga
kaffegökar. Följande morgon var Hälje åter i arbete.

   Blödningen hade ju genast stannat, men efter ett
par dagar började tån värka. Och till slut värkte den
trots baddningar med brännvin och salt, så att Hälje
inte kunde gå till skogen, utan satt hemma och hävde
ur sig saker, som han icke hade lärt sig i doktor
Martin Luthers katekes eller någon annan kristen
bok. Han fick icke sova för plågorna och tån började
bli svartblå. Att resa in till doktor Wiborgh i Eksjö
skulle aldrig ha fallit honom in, Jarls upprepade
läsningar voro till ingen nytta och närmaste kloka
gubbe, vad kallbrand och annan värk hos både
kreatur och människor anbelangar, bodde ända nere i
Pelarne socken. Och en natt tog Häljes tålamod slut.
Det värkte och högg i tån så att det sjöng i skallen
på honom. Nej, nu blev det för jävligt! Han beslöt
att ta saken i egen hand. Vrålande välte han sig
över Maja ur sängen och hoppade på ett ben
svärjande bort till fällbordet, där rovoljelampan stod.
Han tände och lyste i verktygslådan, som hängde på
väggen, valde ett stämjärn av grova mått, tog
vedyxan och satte den onda foten på huggkubben i
spiselvrån. Maja anade att en operation var i
görningen. Hon ville skrika, men vågade icke, och höll
händerna för ögonen. Detta var ju rent förskräckligt!
Tänkte han verkligen hugga av sig tån?!

   Det såg så ut. Men nu tycktes han bli betänksam.
Han lade från sig tillhyggena och hoppade till
hörnskåpet, som han öppnade. På dess nedersta hylla
stod en kvartersbutelj brännvin. Den satte han för
munnen och kolkade ljudligt i sig innehållet. Han
kunde sannerligen behöva något att hämta mod och
kraft ur till det som förestod.

   Och nu satte han åter foten på huggkubben, märkte
med stämjärnet på tån ända inne vid foten och
klämde till med yxhammaren.
   Jaha, där låg stortån och blogade. Maja såg mellan
fingrarna hur foten också blogade. Golvet blev rött.
Det såg ut som vid en slakt. Hälje tittade halvfånigt
på stortån och den stympade foten. Värken i tån var
ju borta, men det gjorde inte precis gott i foten
heller. Och blogen måste stämmas.

   —     Opp, kärring, å skaffa traser, men dä ska bli
fort, annars jädrar —

   Men Maja stod redan på golvet bakom mannen,
skakande av rädsla och kanske litet av kyla också.

   —     Ja stå inte å glo utan skaffa lockenät
(spindelväv) å traser å mojänger, inna blogen rinner å mej!
Har du inga traser, stolla, du har ju särkafaen, riv
å framsida, den har du inget bruk för!

   —     Jae Jessus söte goe Hälje, men först måste ja
ha lockenät, annars stannar inte blogen —

   —     Lockenät finns i bokhylla, ditt blinnstyre! Dä
finns på bibelen å gamla postilla å på di annre
böckera mä.

   Hälje ägde utom Undervisning för infanteristen
och almanackan fem böcker av andligt innehåll, alla
täckta av damm och spindelväv. Snus hade han i
näverhurran, så nog fanns det mojänger.

   —     Tänk att barna sover, sånt liv som här ä! sadie
Maja medan hon samlade spindelväv. Inte ett ljud
hördes inifrån kammarn.

   —  Prata inte, kärring, utan lägg förband!

   Först tvättade Maja nödtorftigt det gapande såret,
ur vars mitt benet lyste blodigt gult, med brännvin
och salt. Därpå strödde hon på snus, mycket snus,
och lade spindelväv över, mycket spindelväv och sedan
ville hon ta sin enda linnesärk till förband, men Hälje
röt och tyckte att detta var överdåd. Det fick duga
med blaggarnssärken som hon gick och stod i. Hon
rev sönder framsidan och det var inte utan att hon
skämdes för sin karl, där hon stod i sin nakenhet,
ty vi smålänningar voro förr i världen så beskaffade,
fast ungdomen nu lär begripa att kroppen är Den
Helige Andes tempel och ingenting att skämmas för.
Förbandet blev så bra lagt, att Pelarnegubben själv
inte kunde ha gjort det bättre. Men Hälje begrep
inte riktigt, varför foten värkte, fast stortån var borta.
Men sånt här kan kanske inte bli bra med detsamma,
resonerade han. Och lite värk skall väl en krigsman
kunna fördra.

*

   Hälje blev trots allt frisk, ty vi smålänningar tåla
mer än andra folkslag. Och han fick fortsätta
krigstjänsten, fast han på sätt och vis var krympling,
men man var inte så noga med småsaker på den tiden.
Maja hade alltid beundrat honom, även när han kom
hem lite mosig från något kalas och började vänslas
med henne, ty han var en riktig karl och det såg
ut som om han vuxit sig högre i hennes ögon efter
tåoperationen. Sådant vågar sig bara en verklig
man på.

   »Kärleken är av ett besynderligt slag», står det i
den gamla visan och ungarna kommo som förut,
fast kanske med litet längre mellanrum. Men
barntiden, som det hette, skulle väl snart vara slut. Och
en dag gick det upp för Maja, att nu var det fyra
år sen det sista kom till världen. Nu skulle hon väl
få vila till döddagar, vad barn beträffar. Men vad
vet människan om sådant! Rätt som det var, var
det färdigt igen. Detta var en verklig missräkning
och hon började bli litet gnatig, särskilt då Hälje
kom hem och var glad i hågen. Då låg hon och
malde och malde om detsamma och förebrådde
mannen, att det var som det var. Nu kunde hon ha
behövt frid och ro. Hon hade aldrig bråkat med sin
karl och han hade intet att förebrå henne. Men någon
gång fick det vara slut.

  Ju närmare hon kom sin svåra stund, desto
gnatigare och argare blev hon och just då han ville
sova, var hon som värst, grälade och skällde och
var riktigt led. Och en kväll då Hälje kommit hem
efter några kaffegökar och var vid ett farligt humör,
om man bråkade med honom, utöste hon sin ledas
skålar rikligare än vanligt, grät och skällde om
vartannat och ställde till ett ordentligt uppträde.

  Plötsligt rann sinnet på Hälje och han skrek:

—  Nej nu jädrar å slå alarm, om ja står ut längre
mä denna häringa skällninga. För dä ä väl inte bara
mitt fel, jäkla käring! Den här ongen ska bli den
siste, dä kan du ge dej hundan på! Nu ä dä slut,
dä ska ja visa dej! Ja har väl opererat mej förut,
å rädd ä ja inte, dä vet du!

  Och alldeles som den natten han högg av stortån
välte han sig svärjande över Maja, klev ut på golvet,
tände och lyste i verktygslådan, tog fram det gamla
stämjärnet, grep yxan och satte sig under rysliga
eder på huggkubben.

  Då blev Maja verkligt rädd, ty hon visste att bakom
Häljes ord stod en riktig karl, en soldat vid Kalmar
regemente. Hon rusade upp ur sängen, ryckte till
sig stämjärn och yxa och låste in dem i dragkistan.
Ty det ville hon inte vara med om! Alltför höga
värden stodo på spel.

   Sedan skällde hon aldrig, utan var from som ett
lamm. Hemma i Småland är kärleken praktiskt
tropisk.


KRAFTMÄNNISKOR.

  De händelser jag nu går att beskriva tilldrogo sig
i slutet av 1860- eller början av 1870-talet och torde
förefalla nutidens barn något drastiska, men då
förvånade de icke.

  I en fattig bygd i södra Sverige låg en rad
herrgårdar, samtliga bebodda av adelsmän, som i vanliga
fall förde ett mycket enkelt liv, men »skulle det va
så skulle det också va» var deras ordspråk. Det kunde
hända att palten och gröten försvunno från matsedlarna 
och ersattes med präktiga stekar, vilt och gammalt 
vin ur de innehållsrika källarna, bålar tillreddes
och tömdes med en hastighet som skulle ha tyckts oss
fenomenal. Men alla herrarna voro oftast kraftkarlar
och det var en oskriven lag att gästerna förr eller
senare skulle hamna under bordet, medan värdarna
höllo sig raka och oklanderliga. Alla voro mer eller
mindre renässansfigurer med en livslust och en
förmåga att förtära, som verkligen påminde om våra
sextonhundratalspampars sätt att göra sig glada.

  Och just den kväll eller natt berättelsen börjar,
ligger gamle kammarjunkare von Haak i sin stora
säng på Äppelnäs’ herrgård och gör anteckningar i
sin sedermera så berömda dagbok, vars rykte spritt
sig vida i landet, fast den aldrig blivit tryckt, ty dess
innehåll var icke lämpligt för de bredare lagren, 
emedan de löpande händelserna då och då avbrötos
av frivola historier, på vilka han var specialist,
hovskvaller från sekelskiftet och tidigare, men även
folkloristiska ting av en must som endast kan jämföras
med det hundraåriga öl som var Äppelnäs’ heder och
oförvanskliga ära. Jag hoppas att det stora doftande
fatet i den innersta källaren ännu finns kvar och
fungerar på tillfredsställande sätt.



  Gamle kammarjunkaren, som på oroväckande sätt
närmar sig nittiotalets för herrar av hans kvalitet
klimakteriska ålder, har funnit att hans minne är
klarare, om han ligger, då han skriver. På det 
rymliga nattduksbordet, som prydes av en stånka
enbärsdricka, ligga diverse papperslappar och brev, av vilka
han stundom tar del, då något behöver införlivas
med dagboken, som kanske bättre borde benämnas
memoarbok. Då och då fördjupar han sig i en diger
lunta anteckningar, huvudsakligen bestående av åldrig
fransk poesi av den lättare arten och en obetalbar
samling stockholmiana, där lejonparten utgöres av
nidvisor och historier om hertigarna Fredrik Adolfs
och Carls oräkneliga kärleksäventyr. Allt detta hade
samlats åt honom av hans vänner Adlerbeth och Sergel, 
med vilka han ända till deras död stått i intim
förbindelse per literas, ty hans stockholmsvistelse och
anställning vid riksarkivet hade måst avbrytas tidigt,
då han tvangs att övertaga skötseln av Äppelnäs.

  Nu har han emellertid överlåtit denna åt sina söner
som redan i sin ordning börja åldras. Men deras
vitalitet är intet att anmärka på — det kunde hela
socknen konstatera. Och hade någon i denna
välsignade vinternatt velat nalkas flygeln där just nu ett
nachspiel ägde rum, skulle han trott att tröskning,
mangling och kägelspel pågått där inne samtidigt,
ackompanjerade av vilda härskrin. Flygeln var
nämligen upplåten åt ungherrarnas eftersläckningskalas.
Middagarna avåtos enligt gammal god sed i
huvudbyggnadens matsal, där gamle kammarjunkaren trots
åldern fortfor att presidera och persvadera. Denna
kväll hade han gått till sängs klockan sju, somnat
genast och sovit gott till klockan ett, vilket är mer
än nog vid så hög ålder. Men nu slog klockan fem
och han funderade på att stiga upp för att fortsätta 

sitt arbete i biblioteket. Men besynnerligt nog
började han känna sig litet sömnig, vilket säkerligen var
de tre bourgogneglasens fel eller förtjänst. Alltså var
det klokast att somna om igen. Men först ville han
efter gammal vana titta ut genom fönstret och se om
»pojkarna» ännu höllo på med nachspielet. Han flyttade 
de gamla benen över sängkanten, tog sitt spanska
rör, struttade fram och drog upp rullgardinen. Mycket
riktigt! Det lyste i flygeln. Såna rackare! Men han 
hade varit likadan själv i sin ungdom och hade av sin
egen far fått ett klokt råd med på vägen genom livet:

  — Ser du, min gosse, till femtio år kan man
egentligen leva hur man vill, men efter femtio är det
mycket farligt att ändra vanor!

  Och sedan han återtagit sin horisontala ställning i
sängen och läst sin bön, vilket han aldrig försummade,
släckte han de tjocka talgljusen och beredde sig att
somna. Men plötsligt påminde han sig en vild natt på
Stallmästaregården, där han och några andra hamnat
efter ett allvarligt krävande samkväm på Blå Porten.
Slutligen existerade endast han och två till i
sinnevärlden, sedan de övriga somnat i de underligaste
ställningar. De tre överlevande hade fått in en ny bål
frampå morgonkanten, men den smakade dem inte.
En stor melankoli bemäktigade sig dem och de tyckte
plötsligt att allt detta festande var tomt och utan
filosofisk mening. Då hittade någon på att de, medan
sillfrukosten gjordes i ordning, skulle leka en ny lek,
som åtminstone satte eftertanke och fantasi i rörelse.
En av de tre skulle gå ut i nästa rum och de två
andra skulle försöka gissa namnet på den utgångne.
Detta förefaller den oerfarne ganska lätt, men det var
helt enkelt omöjligt. Slutligen uppgåvos försöken,
sillfrukosten kom in och livet återgick i sina gamla
banor.

  Den gamle kammarjunkaren somnade med ett
leende på de skrumpna läpparna.

  Men nere i flygeln fortgick festen. Om någon hade
kunnat hugga sig igenom pipröken och de andra
obeskrivliga dunsterna i det låga rum, som var
inrättat för sitt ändamål, eftersläckningen, och lyckats 
tränga sig fram till det stora runda bord av alrot, som
nu betäcktes av aska och skvättar, stående och
kullslagna glas och en jättelik kinesisk bål, skulle han
möjligen kunnat identifiera de fem agerande
kämparna, av vilka två voro gamle kammarjunkarens
söner, den äldste likaledes kammarjunkaren, blivande
fideicommissarius patronusque Alexis von Haak, den
andre löjtnanten Magnus von Haak. Vidare närmaste
grannen före detta kaptenen Helmrooth, därnäst
förvaltaren på Ströms järnbruk, före detta löjtnanten
Heidenfelt och sist men icke sämst nyutnämnde
komministern i socknen Efraim Hulthenius, tillkallad och
utnämnd på grund av kyrkoherdens höga ålder och
övriga olämplighet, men mest på grund av sin
egenskap av överliggare och skolkamrat till löjtnant
Magnus. Han hade nyligen blivit prästvigd och skrivit
ett brev till kamraten-löjtnanten, att hans enda
räddning vore komministraturen och sedermera
kyrkoherdebefattningen i den haakska socknen, så snart
Gud behagat hädankalla den vördnadsvärde åldringen
Theodotes Pathenius av den urgamla småländska
prästsläkten, med vilken Hulthenius för övrigt vore
befryndad.

  Löjtnanten kom ganska väl ihåg Hulthenius från
skolan i Linköping och hade dessutom hört honom
omtalas som den stabilaste punschavnämaren i Östgöta
nation och en trevlig prisse för resten. Ansökan
underställdes gamle kammarjunkaren, som sade sig
icke lägga sig i saken numera, men han hoppades att
den nye komministern icke skulle vara en smilfink och
läsare utan en man som man kunde ha i rum. Varpå
Hulthenius anställdes. Han inbjöds att infinna sig 
lagom till en liten festlighet i anledning av
kammarjunkar Alexis födelsedag, vid vilket tillfälle han skulle
kunna göra bekantskap med socknens honoratiores,
»men», tilläde löjtnanten, »trots Brors styrka och
uthållighet, om vilken jag låtit mig berättas, vill jag
säga, att de barnsliga kraftproven på nationen i
Uppsala nog i sitt slag voro ståtliga, men här nere i
skogsbygden levde och handlade en uppsättning män,
som gått ur läroåren med heder och i anseende till
förmåga och uthållighet både vid och efter bordet
fåfängt söka sina likar i Sveriges, Norges, Götes och
Vendes länder. Nu vänta vi oss mycken glädje av
samvaron och önska Bror hjärtligt välkommen.»

   Efter genomläsningen av detta brev log Hulthenius.
Å — de skulle få se! Vad på honom ankomme skulle
de icke bli bedragna. Men de finge skylla sig själva.

   Det hade varit stor middag på Äppelnäs — minst
trettio personer. Men nu klockan fem på morgonen
återstodo endast ovan uppräknade fem. De övriga
hade rest hem eller inkvarterats i gästrummen, allt
beroende på deras hälsotillstånd. De kvarvarande voro
i mycket god form. Måhända var deras färg litet
högre än vanligt, men i övrigt skulle icke den mest
uppmärksamme iakttagare kunnat konstatera annat än
soliditet, det välmående och den tillfredsställelse som
är den naturliga följden av en utmärkt middag. Men
jag måste beskriva eftersläckningsrummets inredning!
Utom bordet, stolarna och gammalt jätteskåp som
innehöll material, fanns där en alkov, där en stor säng
var inställd. Framför alkoven hängde gardiner från
golv till tak. Framför fönstren funnos gardiner av
samma slag. Alkovsängen var avsedd för sådana gäster
som av någon anledning plötsligt tröttnade och
somnade vid alrotsbordet. Hände detta greps delinkventen
och så — ett och tu och tre! — kastades han in på
sängen, varefter de övriga återgingo till sin vällovliga
näring.


   Hulthenius var i sin bästa form, och som han var
en utmärkt historieberättare hade han oftast ordet.
Och i kväll var han särskilt lycklig. Välbeställd
komminister, borta från Uppsalas knaggliga gator med

dess i alla hörn lurande björnar, i ett sällskap som
passade honom och tydligen senterade hans
sällskapstalanger, smältande en utomordentlig och riklig
middag och nu förtärande ypperliga varor av helt
annan beskaffenhet än nationens och studentlyornas
fruktansvärda soppor. Han befann sig i en av
paradisets förgårdar. Han skulle ligga kvar över natten —
just i alkovsängen och behövde bara ta ett par steg
för att befinna sig i Nirvana efter festens slut. Men
kanske borde han av hövlighet hyckla en börjande
trötthet, på det att hans värdar skulle få tillfälle att
avlägsna sig om de också blott på grund av hövlighet
sutto kvar? Fast det såg icke så ut. Tvärtom tycktes
deras ögon utstråla något som liknade beundran. Ty
Hulthenius var verkligen outtröttlig. Och i
medvetandet av denna styrka reste han sig upp för att ur bålen
fylla sitt nästan tömda glas. Sleven skrapade dystert
mot jättebålens botten.

   Detta ljud uppfattades ögonblickligen av
kammarjunkare Alexis.

   —    Vaffan nu då — är det redan slut? Förlåt vår
oartighet, broder Hulthenius, men vi ha haft så
trevligt att vi glömt våra enklaste plikter. Och ändå
tyckte jag nyss att bålen var full. Skulle inte du vilja
blanda oss en ny, men mycket starkare än den förra
—   den kändes något blaskig. Din erfarenhet som
gammal magister bibendi i Östgöta nation berättigar
dig till utförande av ett sådant hedersuppdrag. Här
finns allt material som behövs, hoppas jag.
Champagnen står i förstun. Vill du, bror Magnus, hämta in
en flaska? Men nu skall bror Hulthenius blanda till
den nya bålen alldeles efter egen smak och fallenhet!
  Komministern gick till verket. De sista veckornas
askes och läsning hade åstadkommit en viss trötthet,
men han litade på sitt sunda bondblod och sin
samvetsgranna träning under många år och gjorde i
ordning en så kallad skarprättarbål, som icke var så
vanlig i Uppsala på grund av dess dyra ingredienser,
men som då och då förekommit som avslutning på
examensfester, om värdens förmögenhetsvillkor tilläto
det. Den bestod av varm punsch — brasan brann i
den öppna spisen och en kopparpanna stod i ordning

—   konjak, bourgogne och champagne. Vid närmare
okularbesiktning fann han i det överfulla skåpet en
flaska grön chartreuse som han till yttermera visso lät
släpa med i blandningen. När han kramat ur ett par
citroner i bålen och med kännarmin luktat på sitt
verk, fann han det aromatiskt, fyllde sitt glas, tömde
det i botten och sade efter några belåtna smackningar:

  —     Mina herrar, bålen är färdig och jag hoppas att
den skall motsvara era blyga förväntningar. Men med
denna osedvanliga dryck följa förpliktelser. Varje
deltagare i festen bör ögonblickligen tömma tre glas
omedelbart efter varandra. Sedan må han vila cirka
fem minuter, varefter han börjar i vanlig legal
ordning utan fjäsk. Behagar broder kammarjunkaren
lämna mig sitt glas till påfyllning? De andra torde
hjälpa sig själva!

  Detta var ju ord av en man och handling följde
genast propositionen.

  Men Hulthenius hade fattats av hybris, var trött och
hade icke trott att hans överman fanns inom landet.
Här voro alla hans övermän. Efter tredje glaset
sjönk han ihop på sin stol med armbågarna på bordet.
Han somnade som om han varit skjuten.

   —    Det var den styvaste jag träffat på, sade
kammarjunkare Alexis och i detta omdöme instämde utan
invändningar löjtnant Magnus, kapten Helmrooth och
löjtnant Heidenfelt, på vilka alla intet syntes.

   —    Och nu lägger vi liket till sängs på gammalt
maner!

   Sagt och gjort.

   Komministern greps av två män på varje sida.

   —  Ett och tu och tre!

   Hulthenius gjorde en vacker båge i luften och
hamnade — icke i alkoven, vars gardiner ej dragits undan,
ty vad skulle det tjäna till? — utan på gårdsplanen
under det fönster, genom vilket de kastat honom. Jag
berättade nyss, att fönstren hade samma slags
gardiner som alkoven och det var lätt att misstaga sig i
rummets ogenomträngliga atmosfär av blå piprök.
Dessutom är det icke uteslutet, att bålen gjort sitt
till, ty den var en verklig, gammaldags skarprättarbål.

   Det ovana ljudet av krossade glasrutor och avbrutna
fönsterbågar väckte de handlande till besinning och
de stodo några ögonblick betraktande varandra med
ett uttryck av stor förvåning i ögonen.

   —    Bara han nu inte bröt nacken av sig! För den
händelsen måste vi dricka oss mod i våra välvda bröst,
föreslog kapten Helmrooth.

   Efter ett par glas var ur skarprättarbål en tågade
kumpanerna ut. I en snödriva under fönstret låg
Hulthenius fortfarande sovande. Han bars in och
undersöktes. Det befanns att han brutit båda benen.
Socknens klockare, som kunde litet av varje, tillkallades
 per ilbud och spjälkade benen, varefter komministern
 vaknade och begärde något att dricka. Han fick det
 och förstod så småningom, hur det stod till med
 honom. En släde gjordes i ordning och han kördes
 till närmaste stad och sjukhus, där han fick god tid
 att övertänka situationen.


   Nu lämna vi en liten stund Hulthenius i
sjukvårdens händer.

   Gamle kammarjunkaren, som länge varit i
verksamhet vid sitt skrivbord, då han fick se en släde med en
 bädd på passera sitt fönster, fattade icke genast hela
 eländet i dess vidd, utan trodde att någon av gästerna,
 som det varit omöjligt att få liv i och avhämtats på
 grund av tvingande affärer för att så småningom
 vakna efter hemkomsten, lämnade herrgården på detta
 sätt. Det var inte precis ovanligt. Men när han 

rättats om verkliga förhållandet, beklagade han
visserligen det skedda, men förebrådde icke sönerna —
ty han hade själv varit likadan och de voro mogna
män. Han sade endast:

   —     Jag trodde verkligen att ni begrepo att prästerna
här i socknen måste vara inte endast starka, utan
också hållbara ...

*

   Om jag icke hade beslutat att strängt hålla mig till
sanningen, kunde jag ha slutat här, men historien är
mera komplicerad och ännu kraftigare. Ty den stackars
Hulthenius kom inte bara på sjukhus och blev
omskött, utan det blev komplikationer och båda hans
ben måste amputeras. När detta blev bekant — för
resten en gång då de yngre herrarna von Haak voro
inne i stan på en fruktansvärd middag — beslöto de
att visa Hulthenius en särskild välvilja, varför de, då
de efter ett par dagar kommit i ett sådant tillstånd,
att de voro lämpliga för sjukbesök, ville träffa honom.
Först gingo de till, läkaren, som amputerat, och denne
förklarade att prästens krafter voro hart när otroliga.
Visserligen hade han förlorat båda underbenen, men
det skulle inte dröja länge, förrän han kunde börja
tjänstgöra, och präster med träben vore väl ingen
orimlighet. De kunde för övrigt träffa honom när de
ville. Han var tillräckligt frisk att ta emot. Det enda
som oroade honom, var att han möjligen inte fick bli
kyrkoherde, fast den gamle prelaten under tiden dött.

   Naturligtvis skulle han bli kyrkoherde ...

   I glädjen över tillfrisknandet gingo bröderna från
läkaren direkt till stadens förnämsta hotell, där de
intogo en grundlig frukost för att få idé till en vacker
formulering av det dokument som skulle göra
patienten till välbeställd kyrkoherde.


   Men till detta dokument skulle fogas en annan
handling, vilken skulle visa att de grundligt senterade
hans studentikost kraftiga humor och den glädje de
fortfarande väntade sig av samvaron med honom.
Handlingen blev en förbindelse på att han hela sitt
återstående liv gratis skulle få hugga träben på
Äppelnäs’ skogar.

   Och så tågade de upp till Hulthenius.

   Ja, där låg han i sängen och sträckte båda
händerna emot Haakarna. Han såg till och med glad ut,
fast han var litet blek och hade magrat. Men när han
fått papperen, kunde han inte låta bli att storskratta,
så klen han var.

   —     Ja, det kunde ju ha gått värre, men intet ont
som inte har välsignelse med sig, om man därigenom
kommer till eftertanke om Försynens godhet. Jag har
tänkt mycket på det som hänt och det dröjer nog
innan jag kommer in i herrgårdsflygeln och lagar
skarprättarbål! Nehej, sådant passar inte mitt yrke
och stånd.

   —     Ja, men nu kan den ju inte slå sig i bena på
dej åtminstone, sade löjtnanten.

   —     Nej, visserligen inte, men huvudet har jag kvar
och det behöver vara klart om jag skall kunna bli en
rätt kyrkoherde. Men jag har kommit att tänka på att
denna min olycka är ett rättmätigt straff för något
som jag gjorde under min Uppsalatid. Jag skaffade
nämligen en annan människa ett obotligt lyte. Hör,
ska ni få höra! Jag hade ju bara skulder och
räkningar så att det började bli riktigt trångt för mig i
stan. Bland annat var där en skräddare som jag var
skyldig litet pengar och som hade fått höra att jag
snart skulle lämna Uppsala, och han började bli svår
mot mig, fast jag skött mina affärer med honom
riktigt bra i många år. Aldrig fick jag vara i fred!
Från morgon till kväll löpte han med sin evinnerliga
räkning och gav mig inte läsro, just då jag behövde
den som bäst. Och han kunde väl begripa att han
skulle få igen sina pengar, så snart jag blivit präst.
  En dag fick jag se honom genom fönstret i min
enkla vindskammare. Jag kunde förstå att han var på
väg till mig. Då ingav en ond ande mig att jag tog
ur dörrnyckeln, lade in den i brasan och glödgade den
riktigt ordentligt, satte in den igen med hjälp av en
hovtång och började läsa. Det måste ske fort, och det
skedde fort. Nyckeln satt på sin plats, när jag hörde
honom komma uppför trapporna. Han knackade.

  —     Stig in! ropade jag och han tog ett fast grepp
om nyckeln för att öppna.

  Och ni kan tro, att han brände sig ordentligt. Han
svor och hoppade och sprang ned igen, ty ett
pekfinger var alldeles förstört. Han kom in på sjukhus
alldeles som jag, min stackare, och där kunde de
inte bota honom ordentligt, utan pekfingret blev rakt
för all framtid. Inte kan man vara skräddare, när man
har för rakt pekfinger! Han måste byta om yrke och
blev trädgårdsmästardräng, ty det enda han dugde till
med sitt raka finger var att plantera tulpaner!

*

  Alla berättelser böra sluta väl och så gör även
denna. Hulthenius blev kyrkoherde och levde minst
fyrtio år efter olyckshändelsen. Jag har själv hört
honom predika och sett honom i glada sällskap, där
han höll roliga tal. Han förblev till sitt slut den
gamle studenten och han hade alltid ett gott eller
lustigt ord åt vem han mötte. Bönderna sade att han
kunde aldrig blivit så bra präst om han inte brutit
av sig bena. Och när läseriet kom in i socknen, hade
han kyrkan full var söndag ändå. Jag undrar just,
hur det står till med sådant nuförtiden.



 P. S. Stoffet till denna historia fick jag en kväll
vid ett besök i Småland. Berättaren glömde tala om,

var han hämtat det. Sedermera har jag fått höra att
situationen med träbenet och fabeln om skräddarens
pekfinger härröra från min andlige konkurrent Piraten,
känd och uppskattad författare. Men jag har skrivit
fullständigt bona fide och använt egen fantasi också.


PRÅMSKEPPAR ERIKSSONS PREDIKAN.

  Dom skriker om att Sverige är ett fritt land — håll
an där, säjer jag! Å nej, snart är vi väl inburade hela
surven — bättre ser det inte ut. Att dom ökar på
polisen i Stockholm, det kan jag begripa, så mycket
som dom stjäl och mördar där. Men vad vi ska ha
ordningsmän vid dansbanorna på landet till, det kan
inte faen förstå. Inte för att jag dansar själv med min
rematist, men ungdomen ska väl få roga sig utan att
en sån där tokidiot som går omkring med en
mässingsplåt på mössan och svart band om armen som
om han skulle ha sorg, ska lägga sig i allting! Och
är det så att ett par pojkar blir osams om en jänta
och gör opp saken, så har polisen inte med det att
göra. Det går mycket fortare på det viset än med
anhållning och stämning och processer, som går
igenom alla instadierna ända opp till kungen, som inte
har varit med själv och sett hur det gick till — och
vanligtvis är det så sent och skumt när slagsmålet
börjar, så inga vittnen duger till något — dom svär
falskt allihop och då kommer dom ju i svavelpölen,
säjer prästerna. Hade de fått slåss i frid och ro, så
hade alla blivit saliga utan meneder och fängelse och
häradshövdingar och dyra plikter. Att inte folk kan
förstå det, det tyder på att lagarne och hela Sveriget
och hela faderullan är på galna vägar och att
dumheten eller riksdan eller vad en ska kallat, sitter vid
rodret. Å nej, så lätt är det inte att hålla i en
ror-kult, men alltihop är väl påfunder av folk oppe ifrån
land — predikar jag? Vem var det som hostade?
Jasså Karlsson. Hör du Karlsson, vill du säja
nånting här, ska du begära ordet och hålla käften för
rexten. Nu tappa’ jag bort vad jag skulle säja och
det är ditt fel, Karlsson!

   Jo det var det jag skulle säja, att det finns en del
tokdårar, som vill att vi ska ha’t som i Tyskland och
gå i procession och höta med nävarne — nej Karlsson,
nu är det jag som har ordet, fast jag begriper att du
lutar åt tyskhållet, ditt dumma helsike! Du tror väl
att vi ska gå i takt här på Harön efter ditt kommando
och skrika Häll Karlsson, men så dumma ä vi inte.
Häll i, Karlsson, det kan vi skrika, om du har något
hemma, men så väl är det nog inte.

   Nej, det som retade opp mig var att jag mötte den
där ordningsmannen med mässingsplåten och
sorgbandet midsommarafton, när han var på väg till
dansbanan och jag sa åt honom, för jag kände igen honom,
det var det nya biträdet hos handlarn för resten:
Hör du, förvillade barn, sa jag, ska du hålla ordning
med den där plåtbiten, får du stångas bra, sa jag.
Du känner inte Haröpojkarna. Det är bättre med en
märlspik eller en ordentlig enpåk, sa jag. Kan du
simma? frågte jag. Nää, sa uslingen. Ja då går du
till botten, för dom kastar dej i sjön. Kära inte
sjökanten, utan håll dej så långt opp i skogen du kan,
sa jag, för i kväll får du med sjöfolk att göra och
du känner väl inte till något annat saltvatten än laken
i din ruttna silltunna, sa jag, för jag ville småskoja
mä'n, förstås. Rätt som det var kom det en
ordningsman till med plåtbit och sorgband. Hur många ska
I bli? frågte jag. Två, sa dom. Det räcker inte, sa
jag, det räcker knappt med en ordningsman för var
pojke, så dä nog bäst att I går hem och lägger er
mellan lakan med en utsjungning, sa jag.

  Yngsta flickan min var förstås med och dansade
och när hon kom hem fram i ottan frågte jag om det
hade varit slagsmål som vanligt. Ja, dom bråkade ju
lite, förstås, men ingen var riktigt full mer än
skomakaregesällen, sa hon. Men när ordningsmännena
skulle ta och leda honom ifrån dansbanan, så gjorde
han ett kast, så de åkte omkull alla tre och rätt
som det var hojade ordningsmännena till och började
skrika som om kniven satt i dom. Men det var ingen
kniv, för gesällen hade tagit med sej en syl och gav
bägge två var sitt stick i sitsen ända intill benet,
men då var klockan så mycket, så dansen skulle i
alla fall sluta — ja, du ska snart få säja vad du har
på njurtalgen, Karlsson, och kallar du det här för
predikan så passa på och hör på, men du måste tro
också, men inte blir du salig på den tron — nej jag
slutar inte än, för det var en annan paschasa jag
skulle berätta apapprapå om poliser och
ordningsmänner. Den är då sann, för pojken min som är vid
Korså bruk var med och såg på. Det var en vinter
för några år sen och det hade snögat väl halvannan
meter och så kom det tö och blev en sörja av
alltihop. Och så en söndag var brukspolisen ute och gick
och promenerade på landsvägen och så möter han en
finne som var där som smeddräng vid bruket, en
ilsken faen som söp och slogs på alla fritider. Och
hur det var, kom finnen till tals med polisen och
det stod inte länge på, förrän de var i ordentligt
slagsmål. I början slogs de med knytnävarna, men så
blev det förstås livtag och rätt som det var ramlade
de i diket och försvann alldeles i snön. Just då kom
pojken min förbi och stannade och såg, hur det rörde
sig i sörjan. Ibland såg han en sko eller en hand eller
ett knä eller lite av en rygg över snön och tysta var
dom för rexten. Men så började snön bli liksom lite
skär och sen spred sig det skära och till slut vart
det alldeles rött. Och innan pojken hann göra något
åt dom, så stack finnen opp huvet ur sörjan och
spottade ut polisens ena tumme på landsvägen.

  Nej, poliser duger inte på landet och allra minst i
skärgården. Frihet ska vi ha. Nu har du ordet,
Karlsson, för nu måste jag gå och lägga mig. Ska ta opp
skötarne tidigt i morron. Go natt och ajöss!


ZACHARIAS OM AGUST.

  Oförbleknat lever ännu i skärgården minnet av
Zacharias Pettersson, gemenligen kallad Äspholmarn,
överdrifternas man. Ännu dyka då och då nya
historier upp om och av honom. Han är redan omstrålad
av legender och dessa skola en gång göra honom
till ett skärgårdshelgon på gott och ont. Men jag
har redan kanoniserat honom i många berättelser.

  De sista historierna berättade Bernhard för icke
länge sedan en kväll på Svansarna. Havet låg
fagerblått, små vågor kluckade i stranden och brisen lekte
så smått i alkronorna.

  Gubben Zacharias hade tagit upp skötarna och var
på hemväg. Den unge Janne Karlsson rodde.

  —  Har du snus, gosse? Mitt har tagit slut.

  —  Inte ett korn, farbror!

  —    Fy för helsike, vad ungdomen börjar vansläktas!
Och ändå är du av den största snustuggarsläkt som
har funnits i denna skärgården sedan världens 
skapelse, och det var inte i förrgår, det! Kände du din
farbror, han Agust? Kommer du inte ihåg honom?

  —    Nä, det gör jag inte, men di har sagt att jag
hade en farbror, som hette Agust.

   —    Jag vill bara säga dig det, gosse, att ingen man
av kvinna född har tuggat så mycket snus som han
Agust. Han köpte aldrig mindre än en femtikilokagge
i månan och ändå var han oftast utan snus. Det var
en vinter nån gång på sjuttitalet och det hade smällt
till och blivit kallt alldeles oförnuftigt, så havet lade
sig på en natt och låg som ett spegelglas. Flera
dar frös det och så kom det en tums snö på, så det
var fint som fläsk, må du tro, gosse! Det var nånting
att köra på. Så var det en bondknöl nere i
Vetters-haga som fick för sig att han skulle göra en lusttur
till Spill ersboda, för där hade han släktingar, och han
lassade på kärring och ungar och pigor och hela
fans-tyget. Hästen fick sträcka ut så mycket han ville och
det var som en glädje att köra på så fint väglag. Men
i skymningen, just som han skulle runda Äspholmen,
välte släden med en levande gång. Det var som om
han hade kört på en sten eller ett grund, fast han
visste att vattnet var klart där. Och han undrade vad
i helsike han vält på för djävulskap. När han fått
släden på rätt köl igen och stuvat in kvinnor och
barn, gick han tillbaka i spåret och rannsakade. Och
så hittade han en fastfrusen mullbänk, som var den
största han sett i sitt liv. Och så hämtade han
isbillen i släden och gick bort och bräckte loss
mullbänken för rolighets skull och tog den med sig fram
till Spillersboda. Där hängde de upp den på ett
besman och vog honom. Han vog jämnt sex och ett
halvt skålpund. Det var din farbror, gosse, som hade
gått isen ett par dar förut och bytt mullbänk just
utanför Äspholmen. Ja, den Agust var en djävel att
tugga snus!
   För rexten träffade jag honom bara en endaste
gång och det var på Sjöbergs plan nere vid Slussen
i Stockholm. Vi hade kommit in till stan med
strömming båda två och kom överens om att ta en
kaffekask på Mässingsstången och det blev både en och
två och tre och så vart vi sugna och gick på Bacchi
Vapen och där blev det väl några kaskar och till slut
hamnade vi på Masis Knosis, men det skulle vi inte
ha gjort, för där var bara bus, som ville slåss och
Agust vart rädd och ville gå och det ville jag också,
fast jag var oförnuftigt stark på den tiden — det
var innan jag kom att föra rakt ben. Men jag sa
åt buset att om vi inte fick vara i fred så var jag van
att rensa krogar ända sedan min tidigaste barndom
och ville de se på jordbävning, så gärna det, men
de skulle skriva sina testamenten först och skicka
efter var sin präst, innan de kom på bårhuset. Ja, vi
fick ju gå, men buset följde efter oss genom alla
smågatorna i Gamla stan, som vi gick för att villa
bort dom. Men jag gick och väntade på att vi
äntligen skulle komma fram till någon öppen plats, där
det fanns slagrum, för att slåss i smala gränder, det
går inte, gosse, en får inte plats för armbågarna och
skumt var det också, för det var mittpå natten. Och
hela tiden var Agust harig men det var väl mest för
att hans snus var slut, för snus i mun ska en ha om
en ska slåss med bus. Men hur det var så kom vi
då ut ur Gamla stan och opp på Norrmalm. Buset var
efter oss på avstånd och ville tappa blodet ur oss
och allt räddare blev Agust, men jag sa: Var inte
rädd du Agust, när du har Zacharias med dig! Vänta
bara tills vi får slagrum!
   Och till slut kom vi ut på Brunkebergstorg och då
sa jag: Nu du Agust, nu börjar vi, för nu har vi
slagrum.

   Och så började det. Vi slogs ända tills det började
ljusna och jag glömde bort Agust, för jag var jämt
upptagen med mitt. Och när det blev ljust, tittade jag
efter bland de slagna, om din farbror skulle ligga där,
men jag såg honom inte. Sen har jag inte sett honom.
Och ingen annan har sett honom heller.


BLOMSTERLÖKAR.

  Det fanns för många år sedan i Stockholm ett
mycket exklusivt sällskap, vars namn var
Blomsterlökarna. Det lär ha stiftats av Carl Larsson under
hans bohem- och ungkarlstid. Dess sammansättning
var mycket skiftande, men alla medlemmarna voro av
mycket bohemisk läggning. De voro artister,
litteratörer, ämbetsmän och dylika som antingen ej velat
bilda familj eller redan voro gifta, men av en eller
annan anledning funnit att kamratlivet var tjusigare
än äktenskapet. Krogen var deras hem. De voro
egentligen inga överdådiga festprissar, men de trevna
schaggsofforna i det gamla Blanchs kafé tilltalade
dem mera än en förhyrd vånings stela och av en
surmulen fru ängsligt dammade möbler. För dem var
huvudsaken att de kunde ha trevligt tillsammans på
ett neutralt ställe, där de fingo tiga eller prata med
varandra efter behag och där beredvilliga kypare på
befallning satte fram toddar eller punsch utan ironisk
kritik och där de kunde beställa en enkel sexa utan
att ständiga hinder mötte en så oskyldig och självklar
önskan.

  Blomsterlökarna sammanträdde utan någon
beskäftig sekreterares kallelse och inga förebråelser väntade
den som ej behagade infinna sig. Förbundet var fritt
och automatiskt och hjulen i maskineriet fungerade
oberoende av varandra. Där talades fullkomligt
ogenerat och humorn var ständig ledamot. Skrattsalvorna
från Blomsterlökarnas bord verkade fascinerande på
de kringsittande och många ville leka med, men den
som oombedd slog sig ned hos dem blev snart
utsatt för så blodig drift eller sådan iskyla, att han
icke gjorde om försöket. På detta sätt fick sällskapet
många avundsmän och dessa ändrade dess namn till
Busligan. Men oberörda som månar inför hundskall
togo medlemmarna emot alla invektiver med
filosofiskt lugn.

   Någon enstaka gång kunde det hända att en
Blomsterlök fångades i listigt utlagda nät av Kvinnan och
gifte sig. Han försvann då naturligtvis till en tid, men
kom vanligen snart tillbaka och bemöttes av
kamraterna som om ingenting hänt. Ville han i början av
sitt äktenskap se dem på någon liten tillställning
hemma hos sig, befanns det vara omöjligt. De
föredrogo krogens frihet och rikt växlande matsedel. De
svarade icke en gång på bjudningen.

   En gammal Blomsterlök berättade för mig om tre
betydande kamraters äktenskap och dessas resultat.

   Först var det Tjuvgömmarn, tjänsteman vid
Centralfängelset, som efter att många år ha varit krogkund
i ett ögonblick av svaghet eller sinnesförvirring beslöt
att inträda i det äkta ståndet. Alla Blomsterlökarna
voro bjudna som vittnen och deltagare i
bröllopsfesten hemma hos svärföräldrarna — men inte en katt
kom till det av läckerheter dignande middagsbordet.
Först då inbjudning kom till en ny bröllopsfest på
Pelikan, infunno sig gästerna. De voro så vana vid
krogen, att de ansågo en tillställning av den valören
i ett hem för en styggelse och en galenskap.

  Galejet slutade naturligtvis icke förrän på
morgonen, men brudgummen följde sina kamrater ut på
stan och ytterligare nattgroggar samt gick av gammal
vana till sängs i sina rum i fängelset i stället för i
den nya våningens bröllopspaulun. Svärföräldrarna
fingo ta hand om den rodnande bruden. Hur saken
avvecklades kommer väl alltid att förbli en gåta.

  Sedan var det stadsfiskalen, som föll i Kvinnans
garn. Han bodde i ett pensionat, vars värdinna fattat
behag till den solide inackorderingen och målmedvetet
drog åt snarorna, tills han satt fast. Men tydligen ville
den av hybris på grund av sin nya fruvärdighet
angripna damen ta ledningen från början — ett företag,
vars omöjlighet visavi en Blomsterlök hon ej tagit
med i räkningen, fast hon var mycket van att
handskas med folk av olika kvalitet på grund av sitt yrke.
Redan bröllopskvällen sade hon något som ej passade
stadsfiskalen. Han anade att han fått någon i båten,
som han ej skulle kunna ro i land, klev upp, klädde
på sig, gick ut och återvände aldrig till pensionatet.
Nästa dag satt han vid sin toddy på Blanchs som om
ingenting hänt.

  Och sist men icke som den minste kom Kongl.
Sektern och litteratören. Denne var redan gift, då han
associerade sig med Blomsterlökarna.

  Under en studieresa till Paris, som varade ett år,
hade han fått signaler om att frun uppvaktades av en
officer.
 En dag uppträdde han helt oväntat i hemmet. På
 förmaksbordet stod en vas med förtjusande blommor.

 —     Varifrån har du fått de här blommorna? frågade
 han.

 —   Dem har jag fått av löjtnant Fasanswärd.

 —     Skicka dem ögonblickligen tillbaka till
löjtnanten!

 Men frun vägrade. Då gick Kongl. Sektern in i sitt
 arbetsrum och hämtade sin fiol. Därpå gick han och
 kom aldrig igen. Allt det övriga bohaget fick frun
 behålla.

 Samma kväll intog han åter sin plats vid
Blomsterlökarnas bord.

 Han var trogen.


MERA OM TORNELIUS.

  Jag skrev för många år sen om den galne
Tornelius, han som kunde vända syn på folk och gjorde en
massa tokskap så ofta han kom åt. Det var han som
blev arg på en handlare, som sålde järngrytor och
sådant på Säffle marknad. Han vände grytorna ut och
in så att alla tre benen satt invändigt. Handlarn fick
gråta och be länge innan Tornelius vände grytorna
rätt igen, för som de såg ut, var de rent omöjliga att
koka i.

  Men nu har det kommit i dagen mera djävulskap av
Tornelius. Det är bäst att skriva upp det, innan det
blir glömt och det dröjer inte länge, för allt det där
hände på sextiotalet, medan Tornelius var bokhållare
på Charlottenbergs bruk. Vända syn hette det på den
tiden. Nu heter det visst något annat.

  En gång inbillade han en kärring att hon stod i
vatten och att vattnet steg. Hon drog rätt som det
var upp kjolarna under armarna och man kan begripa
hur det såg ut på den tiden kvinnfolken inte använde
kalsonger.

  —    Fan hakke mej, svor kärringen, trodde jag int att
jag gick i vatten långt upp under armarna!
   En annan gång höll det på att bli mässfall i Eda
kyrka bara för Tornelius’ djävulskaps skull. Han satt
en söndagsmorgon på bron över älven och metade,
när kyrkfolket kom.

   —    Det nappar bra här, sa Tornelius och slängde
opp den ene pälsklädde dalmasen efter den andre.
Och inför det undret glömde man ju både kyrka och
präst.

   En dag satt Tornelius på brukskontoret och läste
i en bok, då patron Sundström kom in som vanligt.

   —    Vad läser Tornelius för slags bok, som är så
viktig, att han inte arbetar med det han skall?
frågade patron. Men Tornelius svarade inte utan bara
läste och läste. Då ryckte patron boken ifrån
Tornelius, men han kunde inte se vad den handlade om, för
hur han vred och vände på den, var den upp och
nedvänd. Då kokade vreden över i patron och han gav
Tornelius en sådan örfil att huvet trillade av honom
och rullade utåt golvet och låg där och storgrinade.
Patron blev ju alldeles förfärad och rusade ut och lät
säga till att Tornelius skulle avskedas. En sådan
bokhållare ville han inte ha längre.

   Ja, Tornelius skulle då flytta dagen efter, men på
kvällen när patron ville gå och lägga sig, var det
nästan omöjligt för honom att få av sig kläder och
skor. De hade blivit alldeles för små och satt åt
som om de varit limmade fast på kroppen. Och i ottan
då han skulle opp, låg kläderna på stolen och såg
ut som om de varit sydda åt ett fem års barn och i
skorna kunde han knappt få in tummen.

   Då blev patron rädd och lät skicka efter Tornelius.
 Men när han kom voro kläderna som förut, kanske
 litet för stora till och med.

 —     Hör nu Tornelius, vad är han egentligen för en
 karl? Är han fan själv?

 —     En sådan beskyllning har jag aldrig varit ute
 för i hela mitt föregående liv. Jag tror att det är
 på tiden att patron lägger bort den skadliga
toddydrickningen, sade Tornelius. Innan dillet kommer,
 brukar såna där fantasier som patron har i skallen,
 uppenbara sig som ett slags förebud.

 —     Är han oförskämd också? röt patron. Jag skall ta
 mej tusikatten skicka länsman på honom. Ut med sig!

 Ja, Tornelius vände och tog i dörrlåset.

 —     Jag kan inte öppna. Vill patron att jag skall gå,
 får han allt öppna själv.

 Patron rusade upp i bara nattskjortan för att
 öppna, men då fanns där ingen dörr, bara släta
 målade tapeten.

 Patron stirrade som en galning på Tornelius och
 kände hur håret reste sig på flintskallen.

 —   Vad glor patron    på?

 —   Jag har hår på flintskallen! skrek han.

 —     Nej, här stannar jag inte en sekund till, sade
 Tornelius. Släpp ut mig! Patron är spritt galen!

 I detsamma öppnades kakelugnsluckorna och ut
 rakade prosten Frykendal svart av sot i ansiktet.

 —   Är du riktig, bror Frykendal? kved patron.

 —   Visst är prosten riktig, annars vore han väl
 suspenderad, sade Tornelius. Men inte ser jag någon
 prost inte. När folk  börjar se präster, lär de visst
 vara mogna. Men nu   går jag min väg,  fortsatte han
och öppnade dörren. Ska jag säja till i köket om ett
 omslag med varm gröt på huvet?? Det lär vara bra.

 Och kan en tänka sig!! Den arga patron Sundström
 sjönk ner på knä för Tornelius och grät och snyftade
 som ett litet barn.

 —     Söta goa Tornelius, kan han förlåta mig örfilen
 och all min häftighet? Han får stanna kvar på
kontoret! Söta goa Tornelius!!

 Och Tornelius gick ned på kontoret och satte sig
 att läsa i sin bok, som om intet hade hänt.

 Och det hade det visst inte heller.



INNEHÅLL

Naket5     
Smålandsoriginal41 
Rospiggar54    
Soluppgång80                           
Bergslagsfolk84    
Lord Birkenhead på Harön104                     
Säsong108                     
Korpral Stork112                    
Skrattet123   
Lektor Gran127                          
Le vieux marquis et la jeune chambrière136   
Lyckoslanten139   
Till en femtioåring157   
Klerikal belastning170                     
En sommardag195   
Vackra midsommartankar197   
Två historier201                         
Carl Cederström och Bullerölaget204                
Något av tidens ansikte222             
Tag seden dit du kommer!226                     
Våldet och våren230                     
Fröken Sidolin233   
Hemligheten med Greta Garbo252                   
Drömmar256              




Mina modeller261
Per Albin Hansson284
Torsten Nothin287
Resa till Genever290
Postkubistisk och surrealistisk konst i Nationalmuseum298
Hälje302
Kraftmänniskor308
Pråmskeppar Erikssons predikan326
Zacharias om Agust330
Blomsterlökar334
Mera om Tornelius338



