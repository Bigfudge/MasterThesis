
Særtryk af „For Ide og Virkelighed“, Februar 1871.

Orla Lehmann.

En Mindetale, holdt ved Afsløringen af hans Marmorbuste i
Studenterforeningen den 30te Januar 1871.

Mine Herrer! Jeg beder Dem betragte dette smukke
Hoved og udtryksfulde Aasyn med den stolte Pande, det
levende Øie og den trodsige Mund, om hvilken et fint
Smil af Lune, Vid og Selvfølelse spiller, medens jeg
forsøger i nogle faa, flygtige Træk at tegne Orla Lehmann,
ikke som Menneske eller Borger, som Taler eller
Statsmand, men som det unge Danmarks politiske Fører.

Ethvert saadant Billede, hvori man tydelig skal
kunne see Farvespillet, behøver en Baggrund, og den
Baggrund, fra hvilken Orla Lehmanns Billede træder
frem i sin friske Ungdomsglands, er Stemninger og
Tilstande i Danmark mod Slutningen af Frederik den
Sjettes og i Begyndelsen af Christian den Ottendes
Regering. Den førstnævnte Konge havde af Naturen faaet
en jevn Forstand og et godt Hjerte: men den første
var ikke bleven udviklet gjennem Kundskab, og det
sidste kunde han ikke bevare uskadt i Enevældens
forføreriske Dunstkreds. Han havde engang været oppe

paa Tidsbølgens Top; det var, da han i sin første
Ungdom, ledet af et rigtigt Instinkt, havde valgt Datidens
bedste Mænd til sine Raadgivere, og med dem havde
begyndt de store Landboreformer, som hverken bleve
fuldt gjennemførte eller konsekvent fortsatte. Nu var
han nede i Dalen; Tiden var løbet ham forbi. Efter
Andreas Peter Bernstorffs Død var Raadvildheden i den
ydre Politik gaaet jevnsides med Tilbagegangen i den
indre. Den haarde Skæbne, han og Danmark havde
fristet: Hovedstadens Brand, Flaadens Ran,
Mislykkelsen af det svenske Tronfølgervalg, Norges Afstaaelse og
Skuffelsen i Wien, havde ikke lært ham, at
Enevældens Dage vare talte, og at han i Folket selv maatte
søge nye Kræfter til at ophjælpe og bevare sit halverede
Rige. Han beholdt — og kunde vel ikke Andet — sin
nedarvede Betragtning deraf, som var det hans Gods,
Folket dettes umyndige Besætning, og han dets Herre,
som alene vidste Besked om, hvad der tjente til dets
Vel. Tarvelig for sin Person indtil Simpelhed, lod han
sig daglig bestjæle af sine Hoffolk; knap med at lønne
sine Embedsmænd, gjorde han dem ved rundelige
Gratialer til Tiggere; han legede med sine Kjødsoldater,
hvilke han ikke havde forstaaet at bruge, da det var
Tid, saa glad som et Barn med sine Tinsoldater, reiste
jevnlig Landet rundt, kiggede ind i Skolerne, bladede i
Protokollerne og prøvede Sprøiterne, forvisset om, at
Alt stod vei til, hvor han selv havde seet efter.
Selvfølgelig var hans Selvstyrelse i det Væsenlige kun en
Indbildning. Omkring Tronen stod et tætsluttet
Bureaukrati, der udøvede alle Kongemagtens Forgreninger i
Kongens Navn, men oftest efter sit eget Hoved. Det var

blevet saameget desto mægtigere under ham, som han
ikke yndede Adelen. Det var nu Synd at sige, at dette
Bureaukrati var tyrannisk eller brutalt; tvertimod, det
var i Reglen humant, mildt og velvilligt mod Alle, der
bøiede sig under det og søgte dets Bistand eller
Beskyttelse. Men det led ikke Modstand, ikke Kritik,
ikke Dadel, og det var intet Under, thi i en
Menneskealder havde her ikke været Spor af en fri Presse.
Forordningen af 27de Septbr. 1799 havde tilintetgjort
Trykkefriheden — saa troede man; i hvert Fald havde den
skræmmet Oppositionen ved sine haarde
Straffebestemmelser. De frisindede Mænd, der ikke vare blevne
landflygtige, havde enten fundet anden Anvendelse
for deres Evner, eller skumlede nu kun i Krogene, men skrev
ikke, i hvert Fald ikke om Politik. »Statstidenden«;
»Dagen« og Stiftsaviserne udgjorde den politiske Presse,
og hvert af disse Blade havde, skjønt det var temmelig
overflødigt, en Censor til at passe paa sig. — En ny
Kraft var kommen ind i Regeringen med Poul Stemann,
der havde mere Karakter end det øvrige Bureaukrati
tilhobe og tog med de samme Jernhænder paa de
forsømmelige eller uredelige Retsbetjente og paa
Gammel-Lutheranerne, der ikke vilde føie sig efter den i
Statskirken anerkjendte Rationalisme. I Blindhed for Tidens
Krav kunde han maale sig med Kongen selv.

Og nu Folket! Det befandt sig ganske vel under den
bestaaende Tilstand. Det morede sig om Sommeren paa
Dyrehavsbakken og i Frederiksberg Have, hvor den
kongelige Familie seilede om i de mudrede Kanaler, og om
Vinteren i Klubberne — der vare mange flere end nu -
og i Theatret ved Oehlenschlagers Tragedier og Heibergs
Vaudeviller. Det brugte iøvrigt vistnok færre Penge end nu;
thi Handel og Næringsveie laa nede, Kornet stod i lav
Pris, og Landeiendommene i endnu lavere. Hvor det
store engelske Laan, der blev gjort 1823 for at
ophjælpe Landet, egenlig var blevet af, vidste man ikke.
Da Prinds Frederik — siden Frederik den Syvende —
i 1828 holdt Bryllup med Kongens yngste Datter, var
hele Landet fuldt af loyal Jubel og Glæde, der
gjentoges næste Aar, da Prinds Ferdinand ægtede den ældste
Datter, skjønt da hørtes dog enkelte Spottegloser. Men
offenlig mærkedes ingen Opposition. En lidet betydelig
og neppe aandsfrisk Mand, Dr. Dampe, havde i 1820
fattet den utidige Tanke, at stifte en Klub, for at
samtale om en fri Forfatning; han blev uden Videre dømt
fra Livet og sad nu i dyb Ensomhed paa Christiansø,
hvorfra han først slap bort henved 20 Aar efter. Det var
ikke noget indbydende Exempel. I den literære Forhandling
udbredte sig dog efterhaanden en frimodigere Tone.
Grundtvig havde gjort et voldsomt Angreb paa den
herskende Troesretning og var bleven dømt i Bøde og
sat under Censur; men Lindberg anstrængte forgjæves
sin dialektiske Dygtighed for at vække
Opmærksomhed for denne Kamp. Derimod gjorde det stor Opsigt
som en uhørt Dristighed, da Begges Modstander, H. N.
Clausen, i »Maanedsskrift for Literatur« i en rolig Tone
men med knusende Kraft angreb og ødelagde den
aandløse »Indbyrdes Undervisning«, som Major Abrahamson,
ogsaa kaldet »den røde Bisp«, vilde paatvinge alle
Landets Almueskoler; han var nemlig dengang i høi Gunst,
og man vidste, at Kongen selv interesserede sig levende
for denne Sag. Det var jo ogsaa en stor Tanke, at
vænne hele Folket fra Barndommen af til at dandse
efter een Pibe.

Julirevolutionen 1830 foer som et elektrisk Stød
gjennem hele Europa; flere Troner vaklede, een — den
i Brunsvig — faldt om; Belgien og Polen gjorde
Opstand. Ogsaa her i vor idylliske Ro mærkede vi
Rystelsen, men kun svagt. I Athenæum stod de dannede
Folk i Klynge og hørte »Hamb. Corresp.« blive læst
høit. Spidsborgere og Kjældermænd vare fornærmede,
fordi Kongen havde vist Jøderne den Ære, at lægge
Grundstenen til deres nye Kirke, og i den Anledning
slog Gadedrengene nogle Ruder ind. »Den Stumme i
Portici« fik Skyld for at have ophidset Sindene i
Tydskland; alligevel havde Kongen Mod til at tillade dens
Opførelse her, og den gjorde heller ingen farligere
Virkning end at begeistre Folk for Jomfru Pätges som
Fenella og Kirchheiner som Masaniello. Vi Danske havde
dengang slet ikke tænkt os den Mulighed, at kunne faae
en fri Forfatning; for Sligt var her kun undtagelsesvis
Sands tilstede. Noget anderledes stod det til med vore
Medundersaatter i Hertugdømmerne Slesvig og Holsten.
Deres Embedsstand havde studeret ved de tydske
Universiteter i de bevægede Aar efter 1813 og taget Del i
de med saa stor Brutalitet undertrykte »demagogische
Umtriebe«. Den var betydelig fremmeligere end vor
egen; i den levede Frihedstanker og konstitutionelle
Ønsker sammen med nationale — ɔ:
schleswigholsteinske — Attraaer. Begge Retninger kom til Udtalelse
i Efteraaret 1830 i Uwe Lornsens Flyveskrift om en
sehleswigholsteinsk Forfatning. Og her i Kjøbenhavn
— hvorfra Lornsen nylig var befordret til Sild — 
levede en talrig og indflydelsesrig Koloni af tydske
Embedsmænd. Hvor mægtig den var, kan sluttes deraf, at
den vovede at lægge alle Frederik den Sjettes
Befalinger om det danske Sprogs Gjenindførelse i det danske
Slesvig uændsede paa Hylden. Denne de tydske
Embedsmænds nationale Stemning hindrede dog ikke et
venligt, ja fortroligt Samliv mellem dem og deres danske
Kolleger. Den senere Kansler Spiess og
Generalprokurør Höpp vare Omgangsvenner af Anders Sandø
Ørsted. Det var ogsaa den Kommitterede i
Kommerce-kollegiet Martin Lehmann, der 1815 offenlig, skønt uden
Navn, havde udtalt sin Harme over Udsættelsen af en
Prisopgave om det danske Sprog i Slesvig. Denne
Lehmann var Orla Lehmanns Fader.

Han udgik altsaa fra den tydske Embedskreds i
Kjøbenhavn. Den skyldte han sin liberale Opdragelse,
sin tidlige Udvikling, sin Fortrolighed, saa at sige fra
Barnsben, med Frihedstanken. Heldigvis fik denne ikke
en tydsk, men en dansk Væxt. Ligesom adskillige
andre Sønner af tydske Fædre og danske Mødre, er han
et Exempel paa Sandheden af den Sætning: at en
Moder lever i sine Børn. Netop af saadanne blandede
Ægteskaber ere flere af de varmeste Danske fødte; det
er, som om det nære Forhold til det Fremmede havde
fordybet Nationalfølelsen. Hans tog ingen Skade af den
tydske Konversation i Hjemmet eller af «Petri deutsche
Realschule«; men det varede nogle Aar, inden den for
Alvor vaktes. Julirevolutionen med dens nærmeste
Følger traf ham som 3 Aar gammel Student og vakte
hans høieste Interesse. Jeg mindes endnu at have seet
og hørt ham første Gang 1831 i et Selskab, hvor han
i de stærkeste Udtryk udtalte sig for de deres sidste Kamp
da kæmpende Polakker. Disse Begivenheder vakte den
første Fornemmelse af hans politiske Kald, og det varede
heller ikke længe, inden han blev en offenlig Person.

Her, i den dannede Ungdoms Kreds, i
Studenterforeningen, hvor hans Billede nu staaer og skal bevares i
Tiderne, ligger Udgangspunktet for hans Bane. Clausens
Forbigaaelse ved Universitetets Rektorskifte i 1832, som
man med Ret eller Uret tilskrev Dronningens
Indflydelse, vakte oppositionelle Følelser hos en Del af
Studenterne, og i Spidsen for dem bragte Lehmann Clausen
en Hylding i Taarbæk. Til samme Tid blev nogle Studenter,
der kom fra Regensens Aarsfest, brutalt behandlede
af Nørreports Vagt og af Politidirektøren; denne
Begivenhed førte ham ind i Studenterforeningen, for at
bevæge denne til en Demonstration til Bedste for de
Mishandlede. Men hans Veltalenhed var endnu ikke
stærk nok til at bryde den gamle Studenterforenings
forstenede Loyalitet; og ligesaalidt udrettede han med
sit Forslag — som jeg har hørt ham foredrage — om at
aabne Foreningen for den militære Høiskoles, den
polytekniske Skoles og Konstakademiets Elever. Men paa
de idelige Generalforsamlinger brød han med større Held
mangen Landse, blandt Andre med sin jevnlige
Modstander, nuværende Folkethingsmand Sager.

I disse, de første Aar af Trediverne, da
Stænderinstitutionens Indførelse fremkalder en graa politisk
Morgendæmring, i det Mindste for den mere dannede
Middelstand, falder en Opdagelse, der blev af megen
Betydning, og for Ingen mere end for Lehmann. Daværende
Sekretær i det kgl. danske Kancelli Algren-Ussing 
godtgjorde nemlig ved et Par Rækker Artikler — der stod,
om jeg ikke tager feil, i »Dagen« og »Kjøbenhavnsposten«
— at Forordningen af 27de September 1799 ikke, som man
troede, havde tilintetgjort al Trykkefrihed i Danmark, men
at en saadan virkelig var til endnu, naar man kun vilde
løbe den Risiko, der var forbundet med at benytte den.
Politimesterens Medhjælp, eller Censor, som han da
kaldtes, — det var en anden Person end den eller de
virkelige Censorer for de privilegerede Blade - havde
nemlig ingen lovlig Ret til at rette eller undertrykke
hvad man forelagde ham, men kun til foreløbig at
beslaglægge det, hvorpaa Domstolene skulde afgjøre, om
det var lovligt eller ikke.

Da Lehmann var kommen tilbage fra en Vinters
Ophold ved Universitetet i Berlin, bar denne nye Lære
sin første Frugt, idet David begyndte sit Ugeblad
»Fædrelandet«. Man forsøgte strax at standse det ved
en Generalfiskalaktion, men han blev frifunden. Lehmann
var fra først af en af Medarbeiderne og Forfatter til en
af de tiltalte Artikler; men han indsaae snart, at i et
Ugeblad kunde den Diskussion ikke føres, som var
fornøden for at vække et sovende Folk og forberede en fri
Udvikling. Dertil behøvedes et Blad, som udgik hver
Dag, som strax var paa rede Haand til at omtale og
karakterisere Dagens Begivenheder, som kunde optage
lettere Emner og flygtigere Interesser til Forhandling, som
kunde tale kort eller langt, alvorligt eller spøgende,
Alt som det faldt bedst og mest kunde gjøre Virkning.
Derfor forenede han sig med J. F. Giødwad, og disse To,
der passede forunderlig godt sammen og ved deres
forskjellige Egenskaber ligesom udfyldte hinanden, overtog
Sekretær  Liunges »Kjøbenhavnspost«, som nu fra en
belletristisk Adresseavis blev Oppositionens Organ.

Hermed aabnedes da dette Felttog, der fra en spæd
Begyndelse, Skridt for Skridt, under idelig Forfølgelse og
Fortrædigelse, under daglige Besværligheder og jevnlige
Ærgrelser og Skuffelser af forskjellig Art, førte den
nationale og konstitutionelle Sag til det store Mærkeaar
1848. Disse to Mænd, som alene gik frem i Ilden, vare
Frihedens og Danskhedens Fortrop; efterhaanden
sluttede flere sig til, og tilsidst fulgte hele det danske Folk
efter. Pressens Liv og Vilkaar vare da helt forskjellige
fra Nutiden med dens Hærskare af Negere og andre
farvede Aander, med Damppresser, Nyhedsfabrikker og
Kolonner af Telegrammer. Et Kontor behøvedes ikke,
thi Bekjendtgjørelser vare forbeholdte to privilegerede
Blade; udenlandsk Post havde man ingen Brug for, thi
udenlandske Nyheder vare ogsaa privilegerede; man havde
heller intet officielt Nyt, thi det var forbeholdt
»Kollegialtidenden«; man maatte overhoved Intet vide om hvad
der foregik i Regeringen, men lyttede sig frem paa anden
og tredie Haand; og udbredte man Rygter, blev man
straffet. Jeg vil nu slet ikke tale om et allerhøieste
Rescript i Slutningen af Trediverne, som forbød at
omtale Første-Livregiment; thi der var Ting nok, som vare Tabu.
Feuilletoner vare da ikke kjendte paa disse Bredegrader,
og, saavidt jeg husker, turde ikke engang de ledige Embeder
betroes i saa slette Hænder som Oppositionspressens. De
vil spørge, hvad Bladet da indeholdt? Ja, man skrev
om hvad der faldt for, og det var jo langtfra altid
meget; men heldigvis bleve de privilegerede Blade redigerede
paa en for Oppositionen ret frugtbar Maade, og 
»Kollegialtidendens« nidkjære Udgiver forøgede Stoffet.
Desuden,  Bladet var lille og Publikum nøisomt; en god
Bemærkning, en slaaende Vittighed gjorde et helt Numer
godt, og de bedste Numere vare paa en Maade de, man
slet ikke fik; thi naar Reiersen havde taget dem, maatte
de jo have indeholdt noget ualmindelig Godt
»Kjøbenhavnspostens« Kontor var Lehmanns Værelse, og det
hele Apparat udenfor Trykkeriet repræsenteredes  af
Giødwad. Naar han indfandt sig med »Berlingske
Tidende« og »Dagen« i Lommen, en Nyhed paa Læberne
og en Ide, en »Dessein«, et Sædekorn til en Artikel i
Panden, saa gik Arbeidet hurtigt fra Haanden; thi
Lehmann var sædvanlig vel oplagt, hans Tanke ikke
blot undfangedes og fødtes næsten paa een Gang, men
sprang tillige frem saa fuldt rustet som Pallas Athene.
Var den lykkelig bragt paa Papiret, hvilket Giødwad
ofte besørgede, thi Lehmann holdt af at diktere, saa
ilede den Sidstnævnte hen i et Selskab eller i en
Generalforsamling for at kæmpe en Dyst om et andet
Spørgsmaal, medens Giødwad løb til Trykkeriet og der ofte
læste Korrekturen siddende paa en Type-Kasse. Der
var noget Zigeuneragtigt, noget Eventyrligt, men tillige
noget Friskt og Freidigt i denne Virksomhed, der holdt
Følelsen varm og bestandig æggede Aanden til Bedrift.
Thi for Magthaverne blev »Kjøbenhavnsposten« snart
utaalelig, og da Domstolene dog kun undtagelsesvis fandt
Anvendelse for Straffebestemmelserne fra 99, saa udgik
trods den store Trykkefriheds-Petition og
Trykkefrihedsselskabets Stiftelse samt mod Stændernes Raad en
Plakat, der satte Straf for Undladelse af »pligtskyldig
Opmærksomhed«. Det var et sindrigt og elastisk Begreb,
som Domstolene kunde fortolke, omtrent som de
behagede, og det drog da ogsaa efterhaanden en hel
Komethale af Beslaglæggelser og Bøder efter sig. Under
denne daglige Kamp udfoldedes Lehmanns Talent i fuld
Blomst, og netop Trængslen og Trykket, Spændingen og
Faren fremskyndede dets Udvikling.

Da døde Frederik den Sjette om Morgenen den 3die
December 1839. Vi Unge følte godt, at Ligklokkerne
over ham ringede den gamle Tid til Graven, og at en
ny nu var i Frembrud, Den Konge, der fulgte ham,
var, hvad han ikke havde været, høit begavet og høit
dannet; men hans Villiekraft var slappet ved et
mageligt Vellevnet, og hans naturlige Frygtsomhed, der saae
Farer allevegne undtagen der, hvor de virkelig vare, blev
næsten endnu besværligere end hans Forgængers
Utilgængelighed for alle nyere Anskuelser. Imidlertid stod
Kong Christians Navn under Norges Grundlov. Det var
muligt, at, naar Folket udtalte Ønske om en fri
Forfatning strax, inden de gamle Regeringsmænd fik
stoppet Kongens Øre, han da vilde bønhøre det; thi
Popularitet, vidste man, elskede han over Alt. Dette var
Lehmanns Tanke, om hvem vi Unge strax samledes, og
den blev strax sat i Værk, Morgenen efter
Tronbestigelsen oplæste Lehmann, som Ordfører for 250
Studenter, uden at stamme eller ryste paa Mælet, for den nye
Enevoldskonge en Adresse, der var bleven vedtagen af
en stormende Forsamling den foregaaende Aften, og
hvori vi mindede ham om den norske Grundlov og
begjærede dens Mage. Lehmanns Tanke var rigtig.
Kongen lod sig overraske og Indlod sig i en venlig Samtale
med os om Forfatningen. Han lovede vel ingen saadan,


men benviste til sit »aabne Brev«, der kun lovede Reformer 
i Forvaltningen; men det store Udbytte, der var
vundet ved Lehmanns og Studenternes dristige Skridt,
det var, at nu var den offenlige Diskussion om 
Forfatningsspørgsmaalet fri; nu kunde det drøftes i Pressen
som i Stænderne, uden at Nogen udsatte sig for Dr.
Dampes Skæbne. Saavidt man veed, var Kongen i nogle
Dage ubestemt, medens den ene konstitutionelle
Hyldings-Adresse indløb efter den anden; men Ørsted, hvem
han havde tænkt paa at betroe Forfatningens Omdannelse,
enten forstod ikke Kongen, eller turde ikke paatage sig
Ansvaret. Saa vendte Kongen sig til Stemann, som kun
havde det gamle Raad: »Slaa ned for Fode, til de holde
Mund«. Den gode Stad Korsør var saa uheldig først
at komme med sin Adresse, da dette Raad var bifaldet,
Kongens Svar var meget unaadigt og sigtede ganske
tydelig Lehmann for at være Forfatter til alle disse
Adresser. Deri gjorde Kongen ham dog utvivlsomt Uret;
men ganske vist havde han underhaanden virket hvad
han kunde for at de fremkom.

Tronskiftet fremskyndede et andet Skridt, der var
forberedt til at skulle skee noget senere. Ved Udgangen af
1838 havde Lehmann og Giødwad forladt
»Kjøbenhavnsposten«, der fra nu af lededes af Grüne, og derpaa
forenet sig med David, Baltazar Christensen og Wessely
om fra 1ste Januar 1840 at udgive et nyt Dagblad, der
skulde tage Navn efter Davids Ugeblad. Giødwad, der
skulde være Redaktionssekretær ved det nye Blad,
tilbragte denne Vinter i Paris; men Lehmann satte med
den Villiekraft, han raadede over, naar det kneb, Alt
i Bevægelse, for strax at skaffe den konstitutionelle Sag
og sig selv et Organ, og det lykkedes ham ogsaa i 4
Dage at tilveiebringe alt det Nødvendigste, saa at det
første Nr. af »Fædrelandet« kunde udgaae 7de December
1839, Dette Blad, der nu blev Oppositionens
Hovedblad, og som strax fandt en paa den Tid meget
betydelig Udbredelse, uagtet man negtede det
Forsendelse med Brevposterne, saa at det maatte gaa med
Pakkepost eller privat Leilighed — det ledede
Lehmann personlig indtil April, da Giødwad kom hjem,
David traadte ud og Monrad ind i Redaktionen, og i
halvtredie Aar vedblev han at være Sjælen i denne,
den egenlige Leder. Det var tydeligt, at Christian
den Ottende og han gjensidig havde gjort et godt
Indtryk paa hinanden hin Decembermorgen. Lehmann
opgav ingenlunde strax Haabet om at vinde Kongen for
en fri Forfatnings Indførelse, men bestræbte sig i de
første Maaneder for at være saa høflig og anerkjendende
mod ham som muligt. Siden, da det blev klart, at,
i politisk Henseende i det Mindste, vilde det gamle
Regeringssystem uforandret blive fulgt, blev Oppositionen
naturligvis bestemtere og Tonen bittrere. Følgen var en
lang Række Beslaglæggelser og Aktioner, hvoraf en stor
Del endte med Straffedomme, især efterat Kongen ikke
havde undset sig ved at opfordre Dommerne til ikke at
skaane Pressen, og efterat han ved Kriminal- og
Politirettens Indretning og Besættelse havde udsøgt Mænd, som
han troede vei skikkede til at opfylde denne formentlige
Pligt. Samtidig med at Lehmann ledede »Fædrelandet«,
paahvilede der ham som den, der nu almindelig
erkjendtes for Oppositionens Fører, en Mængde andre
Forretninger af meget forskjellig Art, saasom Møder i 
Forsamlinger, Reiser, Brevvexel med og Besøg af mange
Mennesker o. desl., der sled paa hans Tid, men ikke paa
hans Helbred, og heller ikke paa hans Humør.
Selvfølgelig havde han personlig gjort hvad han formaaede,
for at Agitationen for at faae Petitioner om
Skattebevillingsret indgivne til Stænderne, der traadte sammen i
Roeskilde i Sommeren 1840, kunde lykkes. Udfaldet viste,
at der var sket et betydeligt Fremskridt i Folkets
politiske Udvikling i de 10 Aar fra 1830 til 1840. Dette
Fremskridt skyldtes Pressen, og fremfor alle Andre
Lehmann.

En tilfældig, uforudset Begivenhed bragte hans
Popularitet til dens Høidepunkt. I Januar 1841 var han reist
over til Falster med Kammerraad Drewsen, der vilde
holde et Møde med sine Vælgere i Nykjøbing.
Naturligvis vilde disse høre Orla Lehmann tale, og saa
besvarede han da i en improviseret, ypperlig Tale en
Sognefogeds Tvivl, om en fri Forfatning vilde gavne
Bondestanden. Talen nedskrev han, efterat den var
holdt, og tillod dens Trykning i Stiftsavisen; men det
var snarere tjenstfærdige Embedsmænds Indberetninger
end det trykte Referat, der foranledigede Kancelliet til
at lade optage Forhører, og derpaa til at sætte Taleren
under Generalfiskalens Tiltale for Majestætsforbrydelse.
Man gav Sagen et endmere forhadt Udseende ved først
at negte den Anklagede Adgang til Forhørerne, hvad
Generalfiskalen dog tilsidst af egen Retfærdighedsfølelse
tilstedede ham. Ved Overretten blev han idømt en Bøde
bl. A. for at have sagt, at det ikke var afgjort vist, at
den daværende Kronprinds Frederik vilde ligne den
tidligere Kronprinds Frederik — Frederik den Sjette — i
Omhu for Bondestanden. Sagen gik til Høiesteret, og
Lehmann besluttede at forsvare sig selv. Den kom
for i Januar 1842, og hans Forsvarstale, der
foreligger trykt, er hans mest glimrende Veltalenhedsværk;
men den friede ham ikke. Han, der som Barn havde
været Fru Sophie Ørsted, født Oehlenschlägers,
Kjæledægge, der som Yngling havde været en yndet og
afholdt Gjæst i mange høie tydske og danske
Embedsmænds Huse, var nu bleven den af Kongen og
Regeringsmændene mest frygtede Person, den gode gamle
Ordens uforsonlige Fjende, aandelig talt en fuldstændig
Oprører. Høiesteret kunde ikke være upaavirket af denne
lidenskabelige Stemning og dømte ham uden Præmisser
til 3 Maaneders Fængsel. Men ved Skæbnens
sædvanlige Ironi blev denne Ydmygelse netop hans Ophøielse.
Hans Sag fulgtes med den mest spændte
Opmærksomhed, en stor Menneskemasse ventede paa Trappegangen
og i Gaden paa Dommens Afsigelse, fulgte ham fra
Retten til hans Hjem og yttrede trods Politiets
Modstandsforsøg sin lydelige Deltagelse og Hyldest. Hvad
han ikke alt havde været Dagens Løve, saa blev han
det nu. Hans Portrait ophængtes, ikke blot i alle
Konst- og Boghandleres Vinduer, men i mangfoldige Dagligstuer
og Sovekamre, og det sattes paa Tobakskarduser og
Chokoladepapirer. Breve, Blomster, al Slags
Foræringer, broderede Sofapuder i en foruroligende Mængde,
strømmede ind i Fængslet. »Almensikkerheden« blev et
Valfartssted for hele Kjøbenhavns dannede og liberale
Befolkning. Derinde bag Jernstængerne sad han paa en
Trone, mere stolt og mere vei tilpas, end Kongen paa
sin. Stakkels Christian den Ottende havde villet tugte
og tæmme sin balstyrigste Undersaat og skræmme alle
de andre urolige Hoveder, og høstede ikke Andet end
Ærgrelse.

Der indtraadte nu et Vendepunkt i Lehmanns Liv.
Jeg vil slet ikke sige, at det var Fængslets magelige
Nydelse, der gjorde ham ked af Pressens urolige
Virksomhed. Det var virkelig ikke indbydende, at se sit
bedst lykkede Arbeide baaret op paa Politiloftet, for
enten at frigives efter Aar og Dag, naar det havde tabt
al Interesse, eller at blive evig begravet der, saaledes
at man selv betalte Begravelsesomkostningerne. Hans
Ærgjerrighed maatte naturligen søge sig en større
Skueplads og en mere lovende Virksomhed.
Høiesteretsskranken, i hvilken han nylig havde vundet sin største
Triumf, tilbød ham et interessant Arbeide og en anset
Samfundsstilling og Stænderforsamlingen en større
politisk Indflydelse. Han traadte altsaa i Juli 1842 ud af
»Fædrelandets« Redaktion og gik, valgt for Svendborg,
foreløbig til Roeskilde. Her maa han have befundet sig
omtrent som en Rytter, der er vant til at jage frit
omkring i Mark og Skov, naar han første Gang befinder
sig indenfor et Ridehuses trange Vægge og i dets kvalme
Luft. »Den røde Bænk« — Godseiernes — fnyste ad
ham; hans Fælle, Balthazar Christensens, noget
donqvixotiske Pathos tiltalte ligesaa lidt hans Smag, som
Omgangen med den lille Kreds af saare jevne Menigmænd
stemte med hans Livsvaner, og Midtveismændene gjorde
hvad de kunde for at trække ham til sig. Han lod sig
ogsaa trække for langt og gik ind paa Ussings og
Christian den Ottendes vanføre Tanke om Stænder-Komiteer
som Surrogat for en fri Forfatning. Heldigvis døde
Tanken, før den blev fuldbaaren, og i de følgende
Samlinger hævdede lian med usvækket Kraft og Konsekvens
sit konstitutionelle Standpunkt og gjennempidskede ved
given Leilighed Kammerherrernes Rygge saaledes med
svidende Spot, at de i det Mindste lærte at frygte og
agte deres Modstander. Den konstitutionelle Sag lod
sig for Øieblikket ikke føre videre frem ved lovlige
Midler formedelst Kongens bestemte Modstand og den ældre
Slægts Afsky eller lunkne Bistand. Det var nok at
holde Kampen staaende, og det skete.

Thi ikke blot i Lehmanns Liv, men i vor hele
Udviklings Historie blev Aaret 1842 et Vendepunkt.
Hidtil havde Forfatningsspørgsmaalet næsten alene 
sysselsat Pressen, og kun mere undtagelsesvis var den anden
Del af den unge Slægts Tvillingformaal, Opretholdelsen
af vor nationale Selvstændighed, bleven forhandlet,
saasom da Lehmann i 1836 havde opfordret
Trykkefrihedsselskabet til at understøtte det danske Sprog i Slesvig.
Nu trængtes den nationale Sag med Nødvendighed frem
i Forgrunden og blev i de nærmest paafølgende Aar
Hovedsagen. Anledningen hertil gav Kongen selv ved i
Foraaret 1842 at udnævne sin Svoger Prindsen af Noer,
Hertugen af Augustenborgs Broder, til Statholder i
Hertugdømmerne. Samtidig skete en delvis
Kabinetsforandring i helstatlig-schleswigholsteinsk Retning, idet
Krabbe-Carisius og Otto Moltke traadte ud af Statsraadet og
A. S. Ørsted samt Heinrich Reventlow-Criminil ind i det.
Det var klart, at hint forfærdelige Misgreb maatte drive
Schleswigholsteinernes Dristighed ud over alle Grændser,
og at Faren for Monarkiets Opløsning og Slesvigs Tab
nu blev overhængende. Oppositionens Svar paa denne
Regeringshandling blev, som det sømmede sig, og som
det tilkom ham, givet af Lehmann paa Skydebanen den
28de Mai. Der var det, at han, hilset med umaadelig Jubel,
kastede Schleswigholstemerne Feidehandsken i Ansigtet
og første Gang gav den følgende Tids Feltraab:
»Danmark til Eideren«! Denne Tale, der vel var stolt, og,
om man vil, truende, men hvori hvert Ord kun var det
naturlige Svar paa de tydsk-schleswigholsteinske
Udæskninger og Admiralstatsplaner, den var det, vore
elskværdige Modstandere i Hertugdømmerne tillod sig at lave
helt om, for bedre at kunne bruge den til Agitations middel.
Fra dette Øieblik af var deres Had og Harme rettet mod
Lehmann fremfor alle andre Danske. Han var borte, i
Italien, og ifærd med at forlove sig, da den positive
Side af Nationalitetssagen, den nordiske Enhedstanke,
blev draget frem ved det første Studentertog 1843. Men
han var tilligemed Grundtvig paa Skamlingebanke 4de
Juli 1844, hvor de Begge talte alvorlige og styrkende
Ord til Nordslesvigerne, men hvor dog især Laurids
Skaus berømte ironiske Ligtale over den danske
Nationalitet vakte dem til Selvvirksomhed. De veed Alle, at
han ogsaa var tilstede i Christiansborgs Ridehus den
24de Juni 1845, da han, henreven af sin Begeistring,
førte Skandinavismen vel langt et Spring ud i
Fremtiden; thi endnu — 25 Aar efter — er jo Tiden til hint
Forbund og ubrødelige Fostbroderskab mellem Nordens
Folk ikke kommen. Denne Tale indbragte ham en ny
Generalfiskalaktion og Suspension fra Advokaturen, og
neppe var det overstaaet, før hans Hustrues Sygdom
førte ham igjen til Italien, hvor han dog ikke tabte
Traaden i Hjemmets Begivenheder. Han savnedes da mindre;
fordi alle vi Unge havde været enige om at overlade
Førelsen i den slesvigske Sag, der da ene stod paa
Dagsordenen, til Schouw, Clausen og Hvidt, og havde
stillet os selv i anden og tredie Række bag dem. Men
neppe mærkede Lehmann i Begyndelsen af Aaret 48
Varslerne for en frembrydende europæisk Storm, før han
kjendte sin Pligt og ilede tilbage til Fædrelandet; han
kom tidsnok til at deltage i de forberedende Skridt, der
gik forud for Martsdagene. Den 20de Marts var det
ham, der skrev Udkastene til Kasino-Resolutionerne og
til Borgerrepræsentanternes Adresse, og som motiverede
begge. Den 24de Marts var Folketribunen bleven
Konsul og redigerede Kongens Svar til den
schleswigholstenske Deputation i Overensstemmelse med hine
Beslutninger.

Jeg følger ikke Enkelthederne i Lehmanns Liv
længer, ikke fordi jeg ikke tillægger den tilbagestaaende
Halvdel af dette stor Betydning og stor Fortjeneste, men
fordi den ligger udenfor min Opgave, som kun er at vise
Dem et Billede af ham som sin unge Samtids anerkjendte
Høvding, og af hvad han som saadan har udrettet; og
hans Ungdoms Gjerning ender med 1848. Hvori bestaaer
den da? Jeg haaber, at det Foregaaende vil have givet
et nogenlunde tilstrækkeligt Svar. Det var ham, ikke
ham alene, men ham fremfor enhver Anden, der ved sit
Snille og sin Veltalenhed, sit mundtlige og skrevne Ord,
sin Dristighed og sin Villiekraft, sin Tillid til sin Sag
og sig selv førte et barnligt, i mange Henseender
barnagtigt, i dyb politisk Uskyldighed og Sorgløshed
nedsunket Folk saa vidt frem i politisk Udvikling, at det
var i Stand til med opreist Hoved at møde og 

hæderligen at bestaa den Prøve, hvorpaa det i 1848 sattes.
Ham skyldes det fornemmelig, at det danske Folk da
ikke gik til Grunde, at det da ikke ved sîn Regerings
Blindhed og Svaghed blev Lem af en schleswigholsteinsk
Unionsstat, der vilde have draget det ind under tydsk
Afhængighed og ladet det ende i tydsk Trældom; at det
fandt sig selv, da det trængte til sig selv, og at det
tillige med Selvbevidstheden vandt Friheden, det eneste
Middel til at opretholde en truet Folke - Tilværelse.
Ham skyldes det altsaa ogsaa for en stor Del, at det
gjennem Frihedens Brug i 14 Aar var nogenlunde
forberedt til at bære den langt haardere Prøvelse, det
fristede i 1864, og nu staaer, forurettet og lemlæstet, men
med Vished om sin Fare og med Syn for sit Maal,
med urokket Mod til at gaae den mørke Fremtid imøde,
og med et trods alle Skuffelser og Ydmygelser uknækket
Haab, saavel om Gjenforening med hvad der efter
guddømmelig og menneskelig Ret hører os til, som om
Forening med de Frænder, i Samfund med hvilke vi
ene kunne vente et frit og nogenlunde trygt Fremtidsliv.

Der er Ingen hverken af de Levende eller af de
Døde, hverken af de Ældre eller af de Yngre, der har
udrettet saameget herfor, som han. Ikke David, der
ved sit personlige Forhold til Christian den Ottende,
som dog mest indbragte ham Skuffelse, tidlig droges
bort fra Oppositionens Række, som, skjønt kundskabsrig
og begavet, aldrig har viist sig i Besiddelse af politisk
Fremsyn. Ikke Ussing, som fandt det bekvemt at
følge Davids Exempel, og forlod sin Fane, da det blev
hedt at tjene under den. Ikke Schouw, hvis rene,
ædle, sandhedskjærlige Natur udfoldede sig i 
Studerekamrets Stilhed, men som en følsom Mimose trak sig
tilbage for Berøring med Mængden, Ikke Clausen,
der, trofast og udholdende trods Nogen, altid mere var
den bestaaende Rets end Frihedens, mere Forsvarets end
Angrebets Mand. Ikke Hvidt, hvis mandige og
trodsige Natur elskede Kampen, men som i Kundskab og
politisk Begavelse stod tilbage for hine. Ikke
Grundtvig, hvis Følelse var inderligere, og hvis Syn var videre
end nogen af de Andres, men hvis dybe Røst kun fandt
døve Øren, indtil den nationale og politiske Vækkelse
brød Isskorpen om det danske Folks Hjerte. Ikke
Monrad endelig, den eneste af Lehmanns Samtidige,
der her kan sammenstilles med ham, hvis skarpe Logik
og spidse Pen i Nødens Tid vare hans ubetalelige
Forbundsfæller, men hvis urolige Sjæl har ilet fra det Ene
til det Andet, fra de semitiske Sprog til den politiske
Agitation, fra de kjøbenhavnske Kommunalforhold til den
lollandske Præstegaard, fra Konseilspræsidiet til
Nyseeland og derfra til Brøndby-Vester, og over hvis senere
Liv Tvivlen og dens Ulykke desværre har kastet en
næsten tragisk Skygge, medens Tillid og Tro, Lykke og
Seir straalede fra Lehmanns Pande.

Bjørnson har kaldt ham »Frihedens
Oehlenschläger«, og den samme Lignelse er faldet mig ind,
før jeg læste den; thi Lighederne ere ikke faa, og de
ere slaaende. Begge vare de Aladdins-Skikkelser, der
gik frem i Kraft af en lykkelig Natur, en usædvanlig
Begavelse og en urokkelig Tro paa sig selv, uden at
anfægtes af noget Hensyn, uden ængstlig at see til
Siderne, uden tvivlraadig at spørge sig selv om, hvad de
vilde kunne udrette, kun sikkre paa, at dette var noget

Stort. De skabte Begge en ny Tid, den ene i Smagen
og Literaturen, den anden i det nationale og politiske
Liv. Det er naturligt, at Oehlenschlägers Digterværker
ville leve og glæde Mange, naar de fleste af Lehmanns
Taler og Artikler ere glemte, og disse ere jo ogsaa kun
blevne til for at virke i Øieblikket. Men hver Gang
man synger en af de mange Fædrelandssange, som vor
nationale og politiske Gjenfødelse har fremkaldt, kan
man med fuld Ret mindes og takke Lehmann; thi den
Aand, som de udtale, er for en stor Del hans Værk.
For ogsaa at nævne en Ulighed, saa fandt Oehlenschläger
Hvile i Nydelsen af sin Storhed; det gjorde Lehmann
ikke. Men det var intet Under, thi den literære
Fortjeneste erkjendes i Reglen let, stundom altfor let; den
politiske Fortjeneste derimod finder kun almindelig og
villig Paaskjønnelse, saalænge den er forenet med Magt;
slipper Magten, saa blegner Fortjenesten i Mængdens
Øine. Men De veed jo, at siden 1864 har den politiske
Retning, Lehmann førte til Seir, ikke været yndet
foroven, og at Forretningernes Ledelse da gled over i ganske
andre Hænder. Det var ham ikke let at resignere sig;
thi den, i hvis Liv Mængdens Beundring engang har
været en sporende og spændende Kraft, savner Noget,
naar denne kun undtagelsesvis mærkes. Derimod var
det en Lighed mellem Oehlenschläger og Lehmann, at
Ingen af dem kunde blive gammel, men de Begge
bevarede Sindets Ungdom under graa Haar. Dette klæder
dog ikke altid godt, og maaske klædte det
Oehlenschläger bedre end Lehmann. Paa Begge turde ogsaa den
Bemærkning finde Anvendelse, at intet Menneskes Udvikling
foregaaer fuldkomment harmonisk. Lyset falder aldrig lige
fuldt og stærkt paa alle en Plantes Dele; medens nogle
udfolde sig hurtig og helt, voxe andre langsommere, og
nogle førkrøbles maaske. Det gjælder da fornemmelig
om dem, hvis Udvikling drives stærkt frem i en enkelt
Retning, at de i andre komme til at staa tilbage. Men
det er ubilligt at forlange, at den, der har udviklet en
glimrende Dygtighed i at føre Rytterangrebet mod
fjendlige Kolonner, skal befinde sig vei i en beleiret
Fæstnings Kasematter eller paa et Skib i Storm og Søgang.
Der behøves en Sindets Lethed og en fyrig Villiekraft
til hint, et Taalmod og en Koldblodighed til dette, der
saare sjeldent findes forenede. Endelig havde baade
Oehlenschläger og Lehmann modtaget fremmede
Impulser. Hin fik sin Paavirkning fra den tydske Romantik,
der efterlod sine Spor i hele hans Digtning; denne fik
sin Paavirkning fra Frankrig, og den var ogsaa tydelig
i hans Tankegang som i hans Tale. Han var voxet op
i Beundring for det store Navn, som atter i 20 Aar har
staaet i Spidsen for Frankrigs Regering; han havde gaaet
i Skole hos dets store Statsmænd og Talere fra
Restaurationen og Julikongedømmet; han havde altid betragtet
Frankrig som den politiske Udviklings Vugge og de
mindre Nationers faste Støtte; han elskede det næsten
som sit andet Fædreland og satte al sin Lid til det.
Hvad Under da, at han, hvis politiske Bevidsthed og
Kald var vaagnet, da den trefarvede Fane seirrig vaiede
fra Parises Barrikader, ikke kunde taale at see den
sænket i Nederlag og Skam. Da Solen fra Austerlitz
sluktes ved Sedan, bøiede Lehmann sit trætte Hoved;
da brast hans Hjerte.

Mine Herrer! Det er umuligt at overskue Følgerne
af de store Verdensbegivenheder, som nu foregaae; men
det synes lidet rimeligt, at de ville blive gunstige for
de mindre Folks Sikkerhed og Uafhængighed. Vi have
oplevet tunge Tider; det er muligt at tungere forestaae.
Det er muligt, at den Gud, der leder Verdens Gang og
bestemmer Folkenes Skæbne, og som har tilladt
Menneskeheden gjennem en rig intellektuel og materiel
Udvikling at naae en før ukjendt Kundskab, Magt og
Velvære, at han har forbeholdt den endnu haardere
Prøvelser og større Ødelæggelser netop ved Misbrug af
denne Udviklings Midler, for at vi skulle erkjende,
at i den ligger dog ikke vort endelige Maal. Hvis
altsaa den Slægt, der voxer op, skal udstaae mere end
den, der er gaaet eller om kortere og længere Tid gaaer
bort; hvis der skal stilles den Opgaver saa store, at
de, som hin har udført, kun synes at være Børneværk
— saa beder jeg Dem dog huske, at al Begyndelse er
svær, og at den, der har brudt en Bane, har retfærdigt
Krav paa Tak af alle dem, der følge efter ham. Jeg
beder Dem huske, at det, at der nu er et selvbevidst
og frit dansk Folk til, som ganske vist staaer langt
tilbage i mange Retninger, men som har Midlerne til
videre Udvikling ihænde, hvis det vil bruge dem
— det skyldes den bortgangne og bortgaaende Slægt; det
skyldes mest af alle dens Mænd ham, hvis Billede
i Aften er blevet Deres Eie; ham, hvis klare,
klingre Røst vakte Deres sovende Fædre; ham, der gik
frem først, da næsten Ingen fulgte efter; ham, der
gav de Signaler, som Alle tilsidst adlød. See derfor
altid med Ærefrygt og Taknemlighed op til dette
Billede! Thi det er Billedet af vor politiske Iliades
Achilles; det er Billedet af det danske Folks
Ungdomshelt.

Carl Ploug.

Louis Kleins Bogtrykkeri.

