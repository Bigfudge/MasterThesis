BERGKUNGEN

DRAMATISK FRAMSTÄLLNING

I EN AKT AV 

PARUS ATER.


A.-B. FRAMS FÖRLAG, WASA.




WASA, A.-B. FRAMS BOKTRYCKERI, 1923.


 Personerna:

	Lotta, Nina - rika gårdsdöttrar.
	Emma, fattig torpdotter.
	Nils från Råbacka. 

(En skog. Emma bindande en krans).

(Sjunger. Mel.:	»Jag sitter, källa» N:o 391 i 
Sjung, 9:de upplagan).

	Jag har ej gods, jag har ej gull,
	ej rikedomars skatt,
	men skogen är av blommor full
	och himlen ler så glatt.

	Mitt lilla hem så torftigt står
	i aftonsolens glöd,
	och mor hon fäller tår på tår,
	ty knappt är hemmets bröd.

	Men ungdomstiden är så kort
	och ungdomsdrömmen ljus,
	jag sjunger livets sorger bort
	vid aftonvindens sus. 

(Lotta och Nina komma under sista strofen).

Nina.  Se go’ afton, torp-Emma — det är roligare i skogen 
än på skördåkern.

Lotta.  Att litet latas ibland är som konfekt på
kalas...

Nina.  Binder du på brudkransen... det är
kanske väl tidigt...

Lotta.  Och tror du, att du hittar en fästman 
i skogen kanske...

Nina.  Jag är rädd han låter vänta på sig, du...

Lotta.  Lat och fattig följas stundom åt...

Emma.  Nog vet ni, att jag arbetar hela långa 
dagen. Men mor ligger sjuk, jag kan inte lämna 
henne för att tjäna bröd hos andra.

Lotta.  Far bad dig komma på skördåkern i 
går, men du kom inte, det var roligare kantänka att 
dikta sagor i torpkojan.

Emma.  Mor ligger till sängs — vem skulle ha 
räckt henne en läskande dryck, om jag lämnat stugan. 
Mor är mig kärast på jorden.

Nina.  Tills han kommer, som du diktar och 
sjunger om... han skall väl vara rik och vacker, 
tänker jag?

Lotta.  En fattig flicka får vänta länge på friare,
förstår du.  (Skrattar).

Emma.  Det är väl en allvis Gud, som gjort er 
till rika gårdsdöttrar, tänker jag. Högmod är en 
ful synd...

Lotta.  Hör du Nina, hon är skogens präst, som 
predikar...

Nina.  Men roligt är det i alla fall att höra dina
sagor, Emma. Har du själv gjort den vackra visa
du nyss sjöng?

Lotta.  Vill du berätta en saga för oss?

Emma.  Jag vet alltför väl, att ni skratta åt
mina sagor och barnsligheter. Men då jag går i
skogen, kommer det över mig så underliga tankar,
visorna komma av sig själva, de smyga fram bland
träd och buskar.

Nina.  Vad såg du, då du nyss sjöng den
vackra visan?

Lotta.  Och vilken saga rann dig då i hågen?

Nina.  Berätta, berätta!

Emma.  Jag tror jag sov en stund; mor var
sjukare än vanligt och jag vakade vid hennes säng
i natt. Jag tror jag sov bland ljungen här och
drömde.

Nina och Lotta.  Vad drömde du?

Emma.  Att bergkungen kom, han var så ung
och skön. Han stod framför mig klädd i glittergull
och blommor. Han sjöng så sakta... så sakta att
jag blott med möda kunde höra orden: (Hon sjunger.
Mel.: Glädjens blomster, N:o 521 i Sjung).

	Har du skådat i sommarnatt
	bergakungens slott?
	Nyss så sorgsen och trött du satt,
	missnöjd med din lott.


	Varför sucka, när våren ler,
	ungdomens vår dig famnar,
	fjärran lyckans strand du ser.
	vid den du engång hamnar. 

(En tiggargubbe kommer långsamt).

Lotta.  Ha-ha-ha. Där kommer bergkungen,
Emmas drömda kung.

Nina.  Så harmfullt att han avbröt sagan, jag
ville så gärna höra den till slut.

Gubben.  Var går vägen till lyckans hem,
flickor? Vill ni visa mig den?

Emma.  Följ förnöjsamhetens stig, den slingrar
sig bland fridens blomster och leder säkert till
lyckans hem.

Gubben.  Men vägen är så villsam.

Nina.  Vem är ni, gubbe... är ni själva
bergkungen kanske... och kan ni trolla?

Lotta.  (Sjunger: Mel.: Jag gungar i högsta 
grenen, N:o 405 i Sjung).

	En bergkung trolla åt Emma,
	som drömmer sin kärleksdröm
	och sjunger med sorgsen stämma
	om bergkungen ljuv och öm. — 
	Ni torftiga tiggargubbe,
	så grå som en mossig stam.
	tag plats här på furans stubbe
	och trolla bergkungen fram. 


Nina.  Vad bär du i påsen, gubbe? Spetsar...
kvinnobjäfs kanske?

Gubben.  Mer än det, rikemans sköna skatter.

Lotta.  Pengar har jag nog, jag ville köpa pärlor
och spetsar, band och krimskrams. Bär du sådant
i påsen?

Gubben.  Mer än det, jag bör på levebrödet.
Jag bär på de brödkanter, som överflödet räckt den
hungrande. Vill ni räcka gubben den slant ni skulle
köpt hans pärlor för?

Lotta.  Och gå till dans i morgon utan pärlor...
nej gubbe... nej.

Nina.  Gå till den röda gården därborta... där
skänker dig vår mor ett bröd.

Gubben.  Men blomman är ju vacker utan
daggens pärlor... flickan vacker utan bjäfs och
grannlåt... giv gubben slanten!

Nina.  Vi trodde ni var Emmas bergkung... vi
trodde, det var ni som skulle hämta guld ur berget.

Lotta.  Och ni begär av oss... nej gubbe, ni är
ingen bergkung... gå er väg!

Emma.  Jag fick en slant för garnet, som jag
spann... tag den, gubbe.

Gubben.  Ja, du har spunnit lyckans garn,
flicka — tack!

Nina.  Lyckans garn... hur vet ni det... kan
ni spå oss?

Lotta.  Ja, kan ni se i framtiden, så spå oss,
gubbe...

Gubben (till Nina).  Giv din hand i min! Här
går ett veck, som heter nöjeslystnad .. du är inte
elak, inte alltför hård, men du är ytlig... fåfäng...
full av högmod... och det går dig inte väl... du får
en man, som inte älskar dig... och du fäller tårar...

Nina (rycker bort sin hand).  Jag tror dig inte,
Emmas lede bergskung, du spår mig falskt...

Lotta (räcker honom handen).  Säg, gubbe,
säg... vad väntar mig?

Gubben.  Du är obarmhärtig, stygg och
giftig... det kommer ånger, ofrid... ruelse.

Lotta.  Tyst gubbe... jag är inte stygg och
giftig, men det är du, som rubbar friden.

Gubben (till Emma).  Tag hit din hand, du
lilla... Du är god och hjälpsam, lyckan vinkar...
din bergkung kommer... han skall bringa dig bergets 
dolda skatter... rik och lycklig skall du vandra
vid hans sida.

Lotta (sjunger: Mel.: Vid den klara rand. N:o
417 i Sjung).

	Emmas bergakung,
	gammal, ful och tung
	ibland snår och ljung
	spår sin älskling lycka.
	Tiggarpåsen blott
	blir den skönas lott
	i den kungens tiggarslott. 

Nina. 

	Men vi skratta vi
	åt hans frieri — 
	tiggarkungen ... tvi...
	kan oss inte locka.
	Gamla gubbe gå,
	hur ni än må spå,
	tjusa kan ni ej ändå. 

Gubben (som avkastat skägg och tiggardräkt).

	Jag är glad och ung,
	ingen tiggarkung,
	och min påse tung
	utav guld och skatter.
	Ville pröva blott
	både ont och gott,
	ville välja framtidslott.

	Emma blev mig kär.
	hon är ren och skär,
	god som gull hon är,
	fager som en blomma.
	Vill du följa mig
	på min levnadsstig,
	jag vill älska endast dig. 

Alla flickor.  Nils från Råbacka!

Nina.  Jo, du spelte oss ett listigt spratt. Det
var jämt jag kände dig nu mera ... vad var det 
som lockade dig hem, du?

Nils.  Det var längtan efter barndomsvännerna 
de tre töserna här hemma i fosterlandet. Man sade 
mig i byn, att jag skulle träffa er här i skogen och 
si det gjorde jag minsann.

Lotta.  Och far har blivit rik, må du tro, ett 
hemman åt Nina och ett åt mig ... enda barnen ... 
jo vi två äro socknens rikaste flickor.

Emma.  Ja, och friare ha de tolv om året ... 
och vackra och granna ha de blivit som du ser ... 
Ja, ingen finns på tio mils omkrets, som inte känner 
Lotta och Nina.

Nils.  Och du själv Emma, hur står det till i 
hemmet?

Emma.  Far är död för länge sedan.

Nina.  Och fattigdomen har smugit sig in i 
torpet.

Emma.  Ja, mor har legat sjuk i 4 år.

Lotta.  Och Emma är för stolt att låta gumman 
hamna på fattighuset. Far ville skaffa henne 
fattighjälp ... men ...

Emma (gråter).  Det är så tungt, så svårt.

Nils.  Sörj inte, Emma du, du vet att jag har 
letat guld därborta... det guldet ska’ vi dela.

Lotta.  Du skämtar, Nils. Här finns så mången 
rik och vacker flicka. Ja, flickorna ha blivit fina 
sen du sist var hemma, dräkten efter sista modet, 
hatten dyr och grann.

Nils.  Men kunskap, människovärde, köpa 
flickorna sig också sådant? Jag har sett mycket av 
livet, jag ... Kom ut i världen, flickor, se er omkring, 
då lär ni er förstå att högmod inte är bildning, 
fåfänga inte människovärde ...

Nina.  Men vi ha gått i skola, vi.

Nils.  Så mycket bättre, då ha ni kanske lärt, 
att flit och arbetsamhet äro livets dygder...

Lotta.  Men vi ha pengar.

Nils.  Bra! ... Gör gott därmed och vägra inte 
tiggaren, som nyss, en skärv ...

Nina.  Nej, Nils, men tiggargubben kom så 
olägligt, han avbröt sagan.

Lotta.  Emmas saga, som hon täljde för oss 
i skogen ...

Nils.  Nå, sagan Emma, säg hur börjar den?

Emma.  Den börjar så: Bergkungen, han var 
ung och skön, han stod framför mig klädd i glittergull 
och blommor, han sjöng så sakta ... så sakta ...

Nils.  Ja han sjöng så här: (Mel. N:o 416 i 
Sjung).

	Du älskliga unga kvinna,
	bland skatter min skönsta skatt,
	jag gick att min lycka finna
	i månfager sommarnatt. 

Emma. 

	Min bergakung kom mig till möte, 
	min kung, om vilken jag drömt.

Båda.

	Och här i naturens sköte
	vi viska kärligt och ömt. 

Lotta.

	Men trollen i bergen, skratta
	åt Nils från Råbackas val,
	de kunna ej tro och fatta,
	att Emma hans hjärta stal. 

Nils.

	Ja, godhet och dygd belönas
	av himmelens Gud engång. 

Båda.

	Av kärlekens makt förskönas
	vår leende sagas sång. 

 (Ridå).

*


 Dramatiska stycken

Berts, Lysningskalaset (4 d. 5 h.)
Dickmann, Midsommarnatten (7 d. 7 h.)
I. H., En sommaridyll (1 d. 3 h.)
Flavia, Förbudslagen (1 d. 1 h.)
   „   Kärlek och politik (3 d. 2 h.)
Knape, Midsommarelden (2 d. 7 h.)
Nylander, Första maj (4 d. 9 h.)
   „   När drängin blei måg (3 d. 2 h.)
Nyström, Fästmöprovet (5 d. 1 h.)
   „   Gubben och gumman (1 d. 1 b.)
   „   Sonhustrun (3 d.)
   „   På talko (7 d.)
   „   Veteranen från 1808 (3 h. 1 d.)
   „   I sommartid (3 d. 3 h.)
   „   På hemväg från ängen (2 d. 2 h.)
   „   Vid kaffekoppen (3 d.)
   „   Sjömansgossar (3 d. 3 h.)
   „   En smugglingshistoria (4 d. 7 h.)
   „   Skottår (4 d. 1 h.)
Parus Ater, Lump-Lenas testamente (3 d. 3 h.)
   „      „   Hos spågumman (3 d. 3 h.)
   „      „   Stackars Margit (5 d. 4 h.)
   „      „   Bergkungen (3 d. 1 h.)
   „      „   Gäckat hopp (5 h.)
Slotte, Alex., Utvandrarne (4 d. 6 h.)
Stadius, Uno, Studenten i bondstugan (1 d. 2 h.)
Wahlbeck, Hur var fick sin käresta (6 d. 2 h.)

Dialoger och teaterstycken för barn.

Invenius, Rosa, Huru farbror Anders blev nykterist.
   „      „   Julklockorna.
   „      „   I skogen. — När jag blir stor.
   „      „   Nyårsaftonen. — Det blå bandet.
   „      „   Rymmarna.
   „      „   Rövaren.
   „      „   Dopbarnen.

Torckell, H., En liten kämpe.
   „      „   Människor och tomtar, tre saml., innehålla 
flere lekar, dialoger o. teaterstycken.

Prisen växla emellan 50 p. och 4 mk.


A.-B. Frams förlag, Vasa.

2 mk.
