Djur, djursjukdomar ochdjurskrock

Samlat och utgivet av

J. L. SAXON
----------*----------

STOCKHOLM - SAXON & LINDSTRÖMS FÖRLAG

Djur, djursjukdomar ochdjurskrock

Samlat och utgivet av

J. L. SAXON
----------*----------

STOCKHOLM - SAXON & LINDSTRÖMS FÖRLAG
Av detta arbete äro tryckta 100ex., varav detta är n:r 60

*

Örebro Dagblads Tryckeri, 1934



Djur, djursjukdomar och djurskrock.

Denna lilla skrift är resultatet av
en pristävlan i vilken deltagit: C. G.
Ekblom, Gällersta, Ruben Carlsson,
Lerbäck, Nils Müntzing, Askersund
(förr bosatt i Ekeby), S. Olsson,
Örebro (som hämtat sina rön från
Kil), och fru Hanna Pettersson,
Örebro (förr bosatt i Hovsta).

Dessutom äro en del uppteckningar 
rörande sjukdomar av mig, mest
från Sköllersta men också några
från Gällersta.

Djurskrock har för mig varit en
underordnad sak, men då några av
de tävlandes uppteckningar äro
förbundna med skrock, har jag ej velat
utesluta detta.

Dessutom har jag i denna skrift
medtagit en del uppgifter om djuren 
och en del djurskrock, som ingå
i mina barndomsminnen från Gällersta 
och Sköllersta.


Någon kanske anmärker på, att
det är så lite om kor. Det kommer
sig av, att jag förbereder ett
särskilt arbete om dem.



DJURSJUKDOMAR.

Kreatur i allmänhet.

1.   När kreatur ej få stalla, nyttjas 
blandning av ister, salt och smör
i vatten. Tag en handspruta och
spruta in denna blandning.

2.  Även kokas ett lager av humle
och malört; detta gives kreaturet att
dricka.

När ett kreatur får skott eller hur
det tillgår, är utrönt så, att dyngan
i kreaturet torkar i tarmarna i själva 
den stora dyngtarmen och fäster
sig en lort så hårt och sedan flera;
fetman i tarmarna samlar sig dit,
tarmen där börjar svullna, och värk
infinner sig. Kreaturet får ej stalla,
blod och röt flyter ifrån. Om
kreaturet lämnas åt sig självt, dör det
inom kort. Det blir förstoppning.
Kreaturet blir stint och varder
sprängt.

(Gällersta.)

Så snart ormarna kvicknade till
om våren, tog "Adil Olse" en 
levande orm, så borrade han hål i
tröskeln och stoppade ormen i
hålet och slog sedan en plugg i hålet.
Kreaturen skyddades för allt ont
hela året.

(Ekeby.)

Mot hosta och förkylning. Tag
två nävar enbär, två nävar
renfana och koka det "lyckt" i en
kanna vatten, slå i två supar och ge
kreaturen 1 kvarter kväll och
morgon.

Folkilskna djur gav man ett
svalbo att äta upp. Ville man göra ett
djur argt, fick det i stället ett
getingbo.

Kummin var bra vid förlorad
matlust. Ävenså gav man kreaturen för
samma åkomma "markulja" (arsenik) 
i små portioner. Denna vara
kallades i västra Lerbäck för
"Drugge-piller", emedan en gubbe med det
namnet gick omkring och sålde
dessa förbjudna piller.

Linfrö- och rågmjölsvälling var
bra vid förstoppning.

(Lerbäck.)

Mot klövhälta, självsprickor
mellan klövarna på fäkreaturens 
bakben. Först gnoddes självsprickan 
med ett s. k. sorep, snott
av svinhår. Sedan ströks på
hembränd trätjära. Därefter gjordes en
strumpa av läder, vari vitmossa
lades. Denna träddes på foten. Man
band till ovanför klövarna. Mossan
skulle vara fuktig, helst färsk.

För stötar och vrickningar användes 
även vitmossa. Man lade den
på det sjuka stället och band om ett
omslag. Blöttes sedan med vatten.

Kungsljus och roten av "Goe Hinrik" 
voro medel mot lungsjuka hos
kreatur, den sistnämnda särskilt hos
får.

Då kreaturen hade utsot fingo de
stämgräs.

Djuren beströkos med libbesticka
som skydd mot stingen.

(Sköllersta.)

Kalvkor.

När Jonsa Stina i Nävesta, Ekeby,
fick kalvko, så strök hon, så snart
kalven var född, ett kors på kalven
och ett på kon. Så strödde hon salt
på kalven och kon fick slicka honom.
Sedan fick kon ljumt dricka, med en
matsked kummin, svavel som en 
hasselnöt, valfiskfjäll, en matsked, allt
stött, en knapp näve torkad
libbestickerot (som slogs ett stop skållhett 
vatten på, och sedan fick stå en
stund. Sedan silades rötterna från.)
Allt blandades i drickat, som kon
skulle ha. Men täljkniven skulle
ligga under byttan, medan kon
drack. När kon sedan skulle
mjölkas, band Stina en stoppnål på en
så lång ullgarnsbit, att den räckte
till botten på krukan. När Stina
gick, lade hon förklädet över
krukan. När man skötte sig på det
sättet, blev det aldrig något fel på
kreaturen.

(Ekeby.)

Ont hos nyfödda kalvar.
Navelsträngen utgör hans näringsorgan
från modern, och blodådrorna gå
ifrån den igenom hela kroppen.
Därför händer ofta att det blir
inflammation under buken, vilket botas
med baddande av kallt vatten.

(Gällersta.)

Svår kalvning. Tag ett ¼ lod
bävergäll, 2 lod vitlök och ett lod
borax; detta stötes, skäres och knådas
till en degboll, som gives kon, och 
därovanpå ett stop varmt öl. Efter
svår kalvning giv kon ett stop varmt
öl med två stora supar. Dröjer det
med efterbörden giv henne 1 kanna
ljummet dricka med litet salt i, var
eller varannan timme.

(Ekeby.)

Mot diarré hos spädkalv: torkad
riven rabarberrot, 1 rågad tesked i
kopp varmt kaffe var fjärde timme,
brukar i vanliga fall endast behövas
1 à 2 gånger. Till en sex veckors
kalv: tag en matsked rabarberrot, 1
struken matsked pressjäst, 1
matsked brännvin och 1 kopp kaffe.

(Ekeby.)

En ko som blev med kalv, gavs en
häkta och märla, hopsatta i en brödbit. 
Ävenså ledde man kon runt en
jordfast sten tre gånger. Ett annat
medel var, att då man bakade, ta
hålkakan, som uttogs med måttet,
och föra den in genom "lysen"
(lysgluggen) i bakugnen och ut
samma väg. Denna gavs åt kon.

(Lerbäck.)

Mot förstoppning hos kreatur "röka 
di dom mä tobak; di blåste i dom 
i mun". "När di tappar idisslan,
ger di dom en tobaksbuss; då ryker
dä ur båda ändar på dom."

(Kil.)

Vid idisslebrist: Gnid tungan och
gommen med salt och ättika. Giv
kreaturet därpå ett stop ljumt
vatten med 4 nävar rågkli till och
intet foder, utan efter 6 timmar
gives ett halvt kvarter brännvin med
ett lod stött peppar och åter gnidas
tungan och gommen med salt och
ättika; sedan kan man en halvtimma 
därefter giva kreaturet litet hö.

(Hovsta.)

Mot ösning hos kor tag sex stora
göpnar humle, koka dem i ett
stop öl med ett stort stycke talg.
Lägg humlen i säcken. Blöt det
hela i spadet och lägg på juvret, så
varmt det tål. Tvätta emellanåt
med blyvatten.

(Ekeby.)

Nässelnötter kokades och gavs kon,
då hon mjölkade "trasor och blod".
Alltså ett medel att rensa mjölkådrorna.

(Ekeby.)


Sommarsjukan. Tag malen senap,
tranolja och brännvin, 1 kvarter av
vardera, som sammanblandas och
gives en ko ½ kvarter, och sköljes
efter med en jumfru rent brännvin.
Är hon förstoppad lägges därtill
en god fingerborg grön vitriol.

(Hovsta.)

Mot sommarsjuka hos kor användes 
geraniun, kokt i dricka.

(Gällersta.)

Mot sommarsjuka skulle korna ha
en levande "kalle-frö" (en vanlig
groda, men den skulle tagas i en källa 
och inte i ett kärr eller en damm)
på fastande mage.

Att giva kon en tvåöring var också 
bra. Den låg i "mångfållan" och
ärgade.

(Ekeby.)

Mot sommarsjuka gavs kärleksört.

(Lerbäck.)

Mot sommarsjuka en knivsudd
vitriol i ett stop linfröslem två
gånger om dagen. Ett annat medel: 1
kvarter saltlake i ett kvarter ättika,
1 kvarter söt mjölk skakas om och 
gives på en gång, lika mycket kväll
och morgon.

(Gällersta.)

Mångfålletorka. Giv korna ett
kvarter bryggerijäst morgon och
kväll och lägg en knapp näve salt
däri samt ett skedblad socker. Men
buteljen skall dragas tre gånger
motsols kring huvudet på kon.

(Ekeby.)

Mot mångfålletorkan brukades
härsket ister — ju härsknare dess
bättre. Linfrövälling brukades ock.

(Sköllersta.)

Diarré hos fäkreatur: Tag
torkade blåbär och asplöv efter behov och
koka till det blir ganska starkt. Låt
det svalna och ge kreaturen ett stop
i taget.

(Ekeby.)

Om kalven hade utsot fick den
torrt stött paltbröd.

(Gällersta.)

Då en ko blev "för stinn" (mätt),
band man ett rep i munnen på henne, 
bestruket med tjära.

(Lerbäck.)

Mot förstoppning hos fäkreatur
tar man två nävar brakvedsbark och
kokar "lyckt" i en kanna vatten till
dess hälften kokar in. Ett kvarter
gives kväll och morgon.

(Ekeby.)

När oxen ej kan träcka, tag ½ 
kvarter tran och blanda den med ett
halft stop varm mjölk eller öl och
gjut in i halsen.

(Hovsta.)

Matlust. Millefolium torkas och
ges åt korna så få de matlust,
isynnerhet efter kalvning.

(Sköllersta.)

Om kon har dåligt med mjölk men
grannmoras har överflöd, så skall
man försöka få tag i hennes visp,
som hon kokar gröten med och ur
den tar man två kvistar, som likna
en tjuga. Dem tar man hem och
sätter i ett "väggafall" i ladugården, 
så ingen ser det. Men det
skall vara en torsdagskväll i
nytändningen. Sedan skall man sätta en
täljkniv under. Sedan kan man
mjölka nästan så mycket man vill.
Men efter den betan får man inte 
"sköfta opp" en visp med kniv
eller vända en "honk" avig, ty då
är det slut med trollningen. Det
lärde mor Lina i Nyhagen upptecknaren 
härav.

(Ekeby.)

Svullet juver. Tag så mycket
humle som behöves, koka den med
öl, varuti gammalt talg eller ister
lägges, som varmt omslaget eller
ofta om dagen påbundet, drager ut
svullnaden.

(Ekeby.)

Svullnad i allmänhet: Tag
askbark av en ask, två stora nävar,
koka det i en kanna vatten (med lock)
till hälften kokat in, tvätta det
svullna stället med det ljumma spadet 
flera gånger om dagen.

(Ekeby.)

Hade korna löss tvättades de med
avkok på lusgräs eller getpors eller
ingnedos de med libbesticka.

(Sköllersta.)

Tvätta först de lusiga ställena
med kourin och bestryk dem sedan
med en smörja av iknådat kvicksilver 
i gammalt ister.

(Ekeby.)


Bromsbulor. Kläckas ej ut om
man bestryker bulorna om våren
med en salva av tjära och grädde.

(Ekeby.)

Rödsot. Tag löv av björk och ek,
koka det i dricka och giv därav ½ 
stop morgon och afton, eller om
kreaturet får 1—2—3 gånger ett
skedblad terpentinolja, kureras det
säkert.

(Ekeby.)

Andtäppa. Botas med en i tjära
doppad sill och därpå ingives spad
av kokt potatis.

(Ekeby.)

Bukrev. Botas om man tager ½ 
kvarter brännvin samt krut, ett skott
stort, och ingiver så mycket, som två
jumfrur därav.

(Ekeby.)

Gikt. Kännes därpå att lederna
svullna och bli hårda, eller huden
vid lederna drager sig tätt och hårt
åt. Botas om man tager svarta
vinbärsblad 4 goda nävar och
fläderblommor två goda nävar, vilka
hackas och kokas i enlag ett stop,
kammas väl ut och frånsilas. Gives 
kreaturet hälften om morgonen och
hälften om aftonen. Det får brukas
en vecka eller längre.

(Ekeby.)

Sendrag — kram. De trådar
varmed korvskinn, våmben m. m.
äro hopsydda, tagas tillvara
innan korven skäres sönder och bindes
om det ställe, som har sendrag.

Feber. Kommer av osund luft
och dimmigt väder och botas om
man klipper kreaturet i örat, så att
det blöder och blandar svarta eller
röda vinbärsblad i fodret.

(Ekeby.)

Innan boskapen om våren utsläppes, 
gives dem en salt sill i tjära
med ett par klyftor vitlök inlagda
i buken på sillen, ett par gånger i
veckan.

(Ekeby.)

Får.

Botemedel för fårsjukan: Lagerbär 
blandas i fett ister, och giv dem
allöv om hösten. Är bra för 
gallsjukan.

(Gällersta.)


Fåren fingo en sjukdom på ögonen 
som kallades för "nageln", om
man klippte naglar på söndagen.

(Lerbäck.)

Klena lammungar fingo stött
bergkrut, utrört i brännvin.

(Sköllersta.)

Hundar.

Blev en hund ormbiten, gavs som
motgift ettermyror mellan ett par
brödskivor.

(Sköllersta.)

Höns.

Mot "hönsasjuka", d. v. s. när
hönsen dö och man ej vet orsaken,
skall man koka den första, som
sjuknar, levande och låta de friska
hönsen dricka spadet.

(Ekeby.)

Hästar.

Kvarka. Koka klöverhylsor, slå
det i en tornist, håll för munnen att
ångan insupes. Rödheta en tegelsten, 
slå ättika på. Dessa medel
brukas varannan gång två gånger
om dagen eller tillsammans fyra
gånger, till dess det blir en stark 
flytning. Fodret bör helst vara
nyslaget gräs, dryck vetekli och vatten.
Fodret bör läggas högt upp i en
häck. Mjöldrycksbyttan bör fästas
vid häcken. Strö mycket halm under
honom.

Man bör röka hönsfjäder och
dynga under näsan på hästen.

(Gällersta.)

Koka 1 stop korn i vatten, till
dess det sväller ut, och slå det varmt
i en blaggarns-påse, som är passad
efter hästens huvud, varöver påsen
hänges. Gör detta några gånger.

(Hovsta.)

Mot kvarka användes nässelfrö.
Eller också strykes ett par, tre
stickor trätjära på betseltränsen.

När en häst häftigt sjuknar. Om
man ej vet, vad honom felar, så tag
roten av körvel-gräs, lägg den
under tungan på hästen, så börjar han
strax stalla och nysa samt står frisk
upp.

Om en häst ej kan stalla. Tag
stötta kräftstenar och giv honom in
i varmt öl; hjälper strax.

Sadelbrott. Bränn ärter till
pulver i en panna, blanda med stött
skomakarebeck och strö i såret.


Stelkramp. Rid hästen väl varm,
byt om foder och giv honom så en
hand full katt-träck, pulveriserat
och blandat med ljumt öl. Avhåll
honom sedan 4—5 timmar från
foder. Inom ett halvt dygn har en
häst härigenom blivit botad.

Förstoppning. Stöt rött lack till
pulver och giv hästen in ett skedblad 
därav i ljumt öl.

Kolik. Ett kvarter salt köttlake
och lika mycket ättika eller surt
dricka ingives eller ock krut och en
god sup brännvin.

Sömstucken häst. Botas, då man
drager ut sömmet och släpper några
droppar terpentinolja i hålet.

Att utröna om hästen blir gammal. 
Uti hästens näsborrar är en
vit rand och inpå det svarta hullet
en vit fläck eller djupt hål; ju
närmare samma hål nalkas det vita
strecket, dess kortare tid är kvar av
hästens livstid.

Koller. Av vetekli, ägg och ättika
göres en deg, som lägges så varm
han någonsin kan tåla över ögonen
på hästen och tillbindes. Detta
uppvärmes ånyo i lika grad och nyttjas
2—3 gånger om dagen.


När hästen blivit huggen med
vasst järn. Tvätta såret med varm
urin, bränn skosålor till kol på hel
tegelsten, stöt dem och lika mycket
alun till fint pulver, strö det i hålet
och lägg en blåntapp däruppå. Gör
detta afton och morgon och tvätta
hålet rent var gång med varm urin.

Ömma tänder. Tag vitlök och
peppar, som stötas tillsammans, och
gnid tänderna därmed.

(Hovsta.)

Bukrev. Gör bollar av mjöl och
"etter" och giv hästen ganska 
mycket därav. Så skall man gnida
buken med terpentin och binda om ett
täcke. Men det är bäst att skynda
sig, ty när det börjar svida i
skinnet, är det rådigt att hålla sig
undan.

Mot mygg. Tag hälften osaltat
smör och hälften bergkrut och gör
en salva därav och stryk på.

Svullnade leder. Tvättas och
ombindas med ett kok av humla,
malört, höfrö, mossa av gärdesgården
och hönsdynga, som allt kokas täppt
i dricka.

(Hovsta.)

Mot svullnader är 
blyvattenomslag bra. Tag blysocker, 1 matsked,
till 1 stop vatten.

(Ekeby.)

Svin.

Mot engelska sjukan hos svin,
eller bensjuka, tag en matsked svavelolja 
i ett halvt kvarter sötmjölk två
gånger om dagen.

(Ekeby.)

Botemedel mot allmänna svinsjuknn: 
antimonium, kurjum, orsten
och honung blandas ihop och gives
dem.

(Gällersta.)

Mot bensvaghet hos svin
begagnades "orsten och brända ben".

(Lerbäck.)

Trollskott m. m.

I Lerbäck troddes, att husdjuren
liksom folket kunde råka ut för
trollskott. I södra Lerbäck träffades 
en häst av ett sådant skott eller
"farande" och föll död ned. Folk
påstod, att han hade ett hål igenom
buken som efter en "navare"
(svängborr). Inte alltid blev det en
sådan våldsam död, men ibland 
kommo korna hem från skogen fulla av
knytnävstora kulor på kroppen. I
båsen stodo de löddriga av svett och
skälvde. Det fanns nog någon, som
kunde skicka tillbaka trollskott, men
det var bäst att ej låtsas om något
galet i lagår'n. Bättre då att
förekomma ont. Tjärkors, marsuddar,
ångerstål och "körgårdsben" kommo 
då till användning. I Klysna
hittade man kvicksilver i en
ladugårdströskel. I södra Lerbäck slog
en kvinna "ut blod" på en annan
med en hård brödbit, ett säkert
medel mot att få kon "skrämd". Hon
yttrade därvid: "Skäm nu mi ko,
um du kan". En gubbe fanns där
också, som läst så mycket över sin
ko, att slaktarn fann sig föranlåten
att vid slakten säga: "Hjälp oss nu
Gud."

(Lerbäck.)

Mot trolldom o. dyl. skulle korna
ha "ormaskinn och målekött"
(mårdkött).

För skott hos fä. Man tager en
kniv, varmed ritas motsols mellan
hornen, sedan mitt på kreaturet, sist
över korsländen. För varje ställe
säges följande: "Trollet gick upp 
för berget, spände sin båge, skulle
skjuta. Vad ska du skjuta? Folk
och fä och allt vad som i skogen är.
Nej, jag ska dig förmena; du ska
skjuta stockar och stenar, och i den
sjö där ingen ror, i den skog där
ingen bor".

(Gällersta.)

Sagesmannen, V. A. Pettersson,
född i Kil, berättar hur en ormbiten
ko botades: "Ja tjänte hos Gustav
Karls ve Ymningstorp; dä va e ko,
som blev ormbiten i tunga. G. K.
sade: 'Du ä tvungen å gå te
Stubb-Agust'. Å jag kom dit; dä va bra
sent på kvällen. Ja ba honom gå
mä te Ymningstorp. 'Vet du va
koa heter'? sa han. 'Ho heter Silka', 
sa jag. 'Då behöver ja inte gå
mä dej', sa Stubb-Agust. Han gick
ut å kuckla omkring väggar. Ja
gick hem, å då va koa bättre. Han
bota'na i luften."

(Kil.)



ETT OCH ANNAT OM DJUREN.

Djuren och deras avkomma.

Hyndan valpar.Fåret lammar.

Märren fålar.
Katten kässlar (kattungar).
Kon kalvar.
Suggan grisar.
Geten killar (killingar).
Hönan ligger (ut kycklingar).
Hönan vill bara ligga (på äggen).
Gåsen ligger ut gässlingar.
Ankan ligger ut ankungar.

Inom hundsläktet heter hanen
"hunn", honan "hynna" eller bitj
(bestämd form "bitja").

Bland fåren: hanen bagge
(däremot springgumse); honan får, tacka; 
nyfår, som ej lammat: gimmer,
den minsta lammunge.

Både märr och sto brukas.
Avkomman heter "fölunge".
Han-grisen kallas "rônte".

Djurens läten.

Hunden skäller (morrar, ylar).
Katten jamar ("jammar").
Hästen gnäggar.
Hönan kacklar.
Tuppen gal.
Kon mular; kon drönar. ("Mula"
är den hårda signalen, "dröna" det
milda locket).
Kråkan kraxar.

Skatan skrattar.

Fåglarna i allmänhet sjunga; lärkan drillar.

Göken  gal.

Taltrasten talar. Han adresserar
sig direkt till människorna, givande
goda råd eller övande kritik, och
han anses i regel försmädlig. Har
man för tungt lass säger han: "Hård
bonde, hård bonde." Har man en
gammal trött enbetsoxe (en-uk:
enoksoxe), säger han: "Sälj oxen,
köp stuten".

När tuppen gal, säger han:
"Kuckeliku, klocka är sju".

När hönsen skrocka, säga de:
"tupp, tupp, tupp, men inga höna,
tupp, tupp, tupp, men inga höna".




Djurlock.

Man lockar sålunda: på kon:
"Kosyta, kosyta, kosyta!"; på kalven:
"Korre, korre, korre!"; på fåren:
"Feckerna, feckerna, feckerna,
(flickorna), bana (barna)", d. v. s.
man jollrar åt dem såsom åt barnen;
på grisen: "Ges, ges, ges"
(smeknamnet upprepades alltid tre
gånger). Näston användes åt grisen, så
att grisens eget ljud härmas.




Fåglar.

Kråkans kött åts fordom. Därom
vittnar ordstävet: "Det smakte
fågel, sa' gumman, kokte soppa på
stören där kråkan suttit". Läckrast
ansågs köttet i mars. "Marskråka
ä lika god som en orre", lydde ett
allmänt talesätt.

När skatorna skratta, kommer det
främmande till gårds.

Man skall noga lägga märke till
i vilket väderstreck göken gal första
gången man hör honom:

öster gök, tröster gök,
väster gök, bäster gök,
norr gök, sorg gök,
sö'r gök, dö'r gök.

Om göken gal på bar kvist, komma 
många flickor i olycka det året.

Man blir ogift lika många år som
göken låter höra kuku första gången 
man hör honom om våren.

Man får ej härma göken, ty då
spottar han blod.

Om man kan komma under ett 
träd, i vilket en gök gal, får man
önska sig något och vara viss om att
det går i fullbordan.

Gal tuppen sent på kvällen, betyder 
det eldsvåda, om han är varm 
om fötterna, men dödsfall inom
släkten, om han är kall om fötterna.

Om ett kvinnfolk kastar ut
löshår, och fåglar, som ha någon
sjukdom, få tag däri, får hon samma
sjukdom.

Man får leva länge, om man håller 
i något långt, då man ser den
första ärlan på våren.




Hundar.

Man bör laga så att det första
djur ett barn får taga i är en hund,
ty då får det bra läk-kött.

När en hund "ylar" nattetid på
en gård, inträffar snart dödsfall i
huset eller inom släkten.

Tjuta hundar med nosen i vädret,
betyder det eldsvåda.

När hunden äter gräs blir det
regn.




Hästar.


Två personer skulle ej spänna för
hästen, om färden skulle gå bra.

Den pojke, som är elak mot sin
häst, skola flickorna akta sig för, ty
han blir det också mot hustru sin.

Hästarne se mycket (övernaturligt), 
som människorna ej se.



När man selar, skall man spotta i
grimman tre gånger, så blir inte
hästen rädd, om han får se något
"rådanne".

Om hästen frustar, då man är på
bortresa, blir man välkommen.

Man får ej sopa av huggkubben,
ty då får hästen skabb.

Samma blir förhållandet, om
kvinnfolken gå till ladugården med
degiga händer.




Insekter.

Spindlar betyda lycka och få ej
dödas.

Om man vänder en på ryggen
liggande tordyvel, får man förlåtelse
för sina synder.

Om man får en jungfru Marie
nyckelpiga i hand, säger man:

"Fly öster, flyg väster, flyg norr, flyg sör,
flyg ända tills du kommer till prästens logadörr;
där ligger din far och din mor dör."Tydde på kyrkogårdens närhet. 


En annan under samma
förhållanden brukad vers lydde:

Flyg åt öster,
flyg åt väster,
flyg åt norr och
flyg åt söder,
flyg till dina bröder,
får du nya kläder.





Kattor.

När en kommer flyttande till ett
ställe och har katt, skall man
släppa in katten först i det nya
hemmet.

Ser man en katt på vägen, där
man färdas fram, betyder det
ledsamheter på resan. Spotta tre
gånger innan han hunnit över vägen.

Då katten sover på huvudet, blir
det regn.

När katten tvättar sig, väntar han
främmande.




Kreatur i allmänhet.

Ett nyköpt djur (kritter) skall då
det kommer hem ha sitt första mål
på en jordfast sten.

När en sätter bo, är det bättre
att det första djur en förlorar är ett
talg-djur än om en förlorar ett djur
med ister först.


Man får ej slå ett kreatur med ett
spö, på vilket man avtagit kvistarna,
ty då får djuret ledsjukan (alltså
blott ett lätt spö, varmed djuret ej
kan slås hårt).

Man får ej ynka ett djur, som
slaktas, ty då blir dess dödskamp
svårare än eljes.

Man får inte svära över djuren,
ty då får man ingen lycka med dem.

*






