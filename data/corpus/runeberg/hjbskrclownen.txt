HJALMAR BERGMAN

CLOWNEN
JAC

STOCKHOLM

ALBERT BONNIERS FÖRLAG

HJALMAR BERGMAN

SKRIFTER

CLOWNEN JAC

STOCKHOLM
ALBERT BONNIERS FÖRLAG

HJALMAR BERGMAN

CLOWNEN JAC

ROMAN

STOCKHOLM

ALBERT BONNIERS FÖRLAG
Copyright. Albert Bonnier 1931.

STOCKHOLM

ALB. BONNIERS BOKTRYCKERI 1931
Till min vän

GÖSTA EKMAN

som födelsedagsgåva

HJALMAR BERGMAN


FÖRSTA KAPITLET.

Vad kära släkten visste om clownen.

Minnet, vårt minne, är en förunderlig sak --
nyckfullt, opålitligt, skämtsamt, illfundigt, pinsamt,
försvagande, tröstande men framför allt --
oumbärligt. Vi leva genom minnet, vi leva i minnet,
ingenting sätta vi -- och det med rätta -- så högt
som ett gott minne. Hon är vår dagliga
oumbärliga tjänarinna och hon blir vår härskarinna. Sviker
minnet, träder strax slumpen i kraft. Man lever
nyckfullt, man har saker och ting på känn. Nå ja,
ibland går det ju bra även på det sättet.

Benjamin Borck hette en yngling, som vanligen
kallades Ben eller Benbé. Hans far var köpman
och tillhörde en god gammal borgerlig släkt. Han
dog tidigt och efterlämnade änka och son i rätt
små omständigheter. Änkan hette Längsäll i sig
själv -- av de norrländska Längsällarna, kända
för rättframhet och en viss pietistisk
sinnesriktning. Det har sagts om Borckarna att de truta med
munnarna som om de gingo och sögo på
någonting riktigt gott. Längsällarna åter ha breda,
kraftiga gäddkäftar beredda att bita från sig om så
behövs.
Benbés mor, änkan Borck född Längsäll, gav
sonen en allvarlig uppfostran som framför allt
gick ut på att kväva högmod och stäcka lättsinne.

Vad hans begåvning beträffar, var den en smula
fladdrande. Vid tjugutvå års ålder -- samma år
hans mor dog -- hade han hunnit med en fil. kand.
och dessutom en handelsskola. Han hade på känn
att hans anlag låg mest åt det merkantila och att
göra upp projekter och prospekter hörde till hans
käraste sysselsättningar. Olyckligtvis ställde man
sig oförstående. De hade kanske sina förtjänster,
dessa projekter, de voro djupsinniga och
vidunderliga nog men de passade inte våra förhållanden.

Sedan han jordat sin goda mor beslöt han fara
till Amerika. Tyvärr hade han inga pengar. Vad
skulle han göra? Han genomgick i kärligt och
vänsällt sinne sina vänner och släktingar och
beslöt hedra sin morbror, patron Längsäll på Sanna,
med ett besök. Han skrev att han funderade skarpt
på Amerika och att han före avresan ville taga
farväl av sina anförvanter. Han fick ett vänligt
svar: morbrodern bjöd honom välkommen dock
under förutsättning att han icke kollrade bort
flickorna och inte försökte låna pengar. Han reste
i förhoppning att lyckas med båda delarna.

Fru Längsäll var även hon en Borck fast av
en annan släktgren. Hennes far hade på sin tid
ägt Sanna samt dessutom en rikedom av projekter
som gott kunde tävla med Benbés. Dessa
projekter lågo emellertid på det mekaniska området
och än i dag ses vid Sannaforsens stränder några
underliga och sinnrika vattenverk, nu tyvärr
förrostade och obrukbara efter att en gång i tiden
varit endast obrukbara. Sanna-Borck nödgades
lämna sin vackra gård men några år senare
inköptes den av mågen Längsäll, en man utan andra
projekter än det att hålla på pungen och sakta
och varligt fylla den.

Benbé mottogs vid stationen av sin kusin Sanna,
uppkallad efter gården, där hon första gången
sett dagens ljus. Folk, som ville retas, kallade
henne naturligtvis Sanna-Sanna. Olyckligtvis var
den stackars flickan blott alltför lättretlig och
rentut sagt en smula »egen», skygg, lättskrämd,
oberäknelig. Benbé hälsade henne belevat med
en kusinkyss på kinden han sa: Goddag lilla
Sanna-Sanna, är du väldigt glad att se mig?
Vartill flickan buttert genmälte: Ja, om jag kan
hoppas slippa se dig mer i detta livet. Han klappade
henne milt på kinden och fick den första örfilen
för säsongen.

Sannagården, ett tämligen litet grönt hus med
brutet, svart dubbeltak, låg svept i röda höstlöv,
vinrankors och lönnars. På den spruckna, räfflade
stentrappan stod redan den goda mostern mysande
med sin borckska mun, än vidare Caroline, Sannas
syster, mild och kysstäck. Och inne i förstugan
hördes fader Längsäll grymta: Tag in pojken och
pussa honom till kaffet. Jag är hungrig, jag vill
ha mat.


En halvtimme senare kom det spännande
ögonblicket. Man satt vid soppan. Damerna hade ätit
en tallrik, Benbé två och fader Längsäll tre, som
hans sed var. Hans väldiga labbar, fräkniga och
rödludna ända ut till knogarna lågo på bordet och
han stirrade djupsinnigt i det tomma fatet som om
han övervägde möjligheten av en fjärde tallrik.
Den stora, feta kroppshyddan hävdes och sänktes
i välbehagliga suckar. Plötsligen sa han:

Kackla ni hönor, kackla av hjärtans lust. Ty si
det haver kommit en ungtupp till gården. Men
du Sanna ser folkilsken ut som vanligt? Har han
redan hunnit reta dig med sitt kuckeliku? Ta det
med ro, min flicka, för nu ska han resa till
Amörrikat. Det är duktigt av dig, Benjamin, det
visar att du är en pojke, som inte vill mögla bort
ungdom och ambition i det här struntlandet. Res
du, Benjamin, och frid vare med dig.

Han stönade åter av den varma soppans vällust
och de tjocka fingrarna kröktes. Han sa
förnumstigt:

Nej tänk! När du kommer dit bort ska du väl
hälsa på den där underbara clownen ni har i
släkten. Vad är det nu han heter som clown --?

Båda flickorna inföllo livligt och indignerat:

Han heter Jac Tracbac! Nej vet du pappa att
vara så obildad så att man inte vet det. Jac
Trac-bac.

Joo, visst vet jag, om jag tänker efter. Jag ser ju
hans namn lite då och då i tidningar och på
biografaffischer. Men jag intresserar mig inte för
såna där clowner och annat tingeltangel. Och inte
är jag särdeles smickrad av släktskapen heller,
det kan jag tala om.

Skulle du vara släkt med Jac! insköt Sanna
högdraget. Nej vet du vad. Släktskapen är på den
Borckska sidan och inte på Längsällska. För resten
är mamma knappt släkt med honom hon heller
eftersom han tillhör andra linjen.

Det säger du, näspärka! genmälte fader
Längsäll förargad. Men jag ska tala om för dig, att
jag känner honom personligen. Jag har till och
med ätit middag med honom och gu vet om vi
inte blev dubröder. Där bet min räv din gås,
nippertippa.

Att döma av den sköna skälvan i hans stämma,
insköt Caroline, så tyckes likväl vår älskade far
vara en smula stolt över bekantskapen med den
där tingeltangelpersonen. För resten är pappa inte
ensam om bekantskapen eftersom mamma också
träffade Jac --

Benjamin! utbrast Längsäll med en komiskt tung
suck, Benjamin förlita dig aldrig på kvinnor!
Åtminstone ej på deras minne eller deras förmåga att
hålla reda på tid och rum och händelser. Jag
har förklarat för min kära hustru att hon helt
enkelt inte kan ha träffat den celebre clownen
eftersom vi bodde på Johannisberg då han var i
Wadköping två år före farmor Borcks död.
Det vet jag! fnös Sanna ilsksint. Mamma
träffade honom inte två år före farmor Borcks död
utan samma år och då var du pappa i London, så
du kan inte veta mycket om den saken.

Det har din mamma helt enkelt drömt, betygade
med myndighet hennes far. Och det har hon
själv erkänt.

Nej tyst nu allesammans, avbröt äntligen den
arma, vars minne så kalfatrades. Och leende vände
hon sig till Benbé sägande: Du Benjamin får väl
den uppfattningen att vi här i huset inte
intresserar oss för något annat än vår gemensamme
berömde släkting. I själva verket tala vi mycket
sällan om honom. Jag råkade en gång påstå att jag
träffat honom men din morbror säger att det är
omöjligt och att det är hans livliga skildring av
mötet med Jac, som förvirrar mitt minne. Nå ja,
sånt händer ofta och han kan mycket väl ha rätt.
Vad nu töserna beträffar så är det ju inte
underligt att de intressera sig för en filmstjärna, men
att den allvarlige patron Längsäll --

Den allvarlige patron Längsäll, inföll sagde
person, önskar sig nu en kopp kaffe och ett bloss.

Man reste sig från bordet och steg in i förmaket
som i sin pompösa, tunga, överlastade
sjuttiotalsstil just var en passande ram åt den
höstprunkande trädgården och parken utanför.

Vid kaffet återupptogs ämnet av patron
Längsäll, dock först sedan hans hustru och döttrar gått
var och en åt sitt håll. Den store patronen svalde
sitt kaffe med samma välbehag som allt annat
och började med en grymtning:

Tja, tja, att jag råkar intressera mig för den där
berömde clownen beror egentligen därpå att jag
vet mer om hans historia och förhållanden än de
flesta andra. Nu när töserna gått kan jag dra
en bit. Farmor Borck har du nog hört talas om
-- din fars faster? Ja, det var ju en märklig
gumma, det ska inte nekas. Född i ett
knektatorp blev hon först piga och sen husfru hos en
av stans mest ansedda borgare och sin ställning
inom den fina släkten höll hon och befästade med
en kraft och seghet, som just kunde anstå en äkta
svensk knektatös. Nu ville det sig så, att hennes
äldste son, Gabriel Borck, råkade komma en av
husets tjänsteflickor för nära och följden därav
blev -- vår berömde Jac Tracbac, som emellertid
under sina första tjugufem eller trettio år hette
Jonathan efter sin farfar. Nåväl -- Gabriel, som
var en ung man med samvete ville prompt gifta
sig men härtill sa farmor nej. Hon sa att det kunde
vara nog med ett piggifte i släkten och därmed
menade hon sig själv. Ja, sådan gumma var hon.
Flickan utackorderades någonstans på landet och
Gabriel sändes till Schweiz under förevändning att
han var bröstsjuk. Tyvärr besannade sig
förevändningen och Gabriel dog i Davos efter ett år eller
så. -- Tag du dig en kopp till.

Nå ja, sonens död tör väl ha oroat farmors
samvete. Hon tog sin sonson till sig och det
dröjde inte länge förrän pysen blev farmors
ögonsten och kelegris. Sådant händer farmödrar.
Antagligen blev han rätt bortskämd och hade
dessutom ett underligt ojämnt lynne på både gott och
ont. För resten tror jag att det är ett Borckskt
släktdrag det där. Vår egen lilla Sanna till
exempel hon gör oss rätt stora bekymmer med sina
egenheter. Ibland kan hon vara riktigt elak och
ibland är hon så naivt hjärtegod så att man blir
nästan lika bekymrad för det. Men det är nu inte
henne vi ska tala om.

Jo pojken blev så småningom en riktig otering,
som man säger på närkingska. För resten hade
farmor svårt att tukta honom därför att han var
så orimligt lättskrämd. Höjde hon handen på
allvar så hände det att han fick någon sorts
hysteriskt eller epileptiskt anfall -- och för resten lär
det ha varit något liknande med hans farfar,
kommerserådet. Hur som helst så begick han till
sist ett riktigt rackarstreck. Bredvid den stora
Borckska gården, som du ju känner, låg på den
tiden en guldsmedsaffär. En natt slingrar sig pojken
in genom en glugg och när han slingrade ut igen,
hade han åtskilliga nipper i fickorna. Ja, det var
ju utan tvivel en ytterligt sorglig och obehaglig
historia. Det enda, som något försonar, var hans
otroliga naivitet. Vet du vad han gjorde med
bytet? Redan följande dag delade han ut kråsnålar
och slikt åt sina skolkamrater och sina flickbekanta
gav han ringar och sånt. Det var inte särdeles
svårt att finna tjuven. Men när de frågade honom
hur han kunde göra något sådant svarade han
bara: Jag tyckte jag borde ge kamraterna något,
de ha alltid varit så hyggliga mot mig --

Det var ett hyggligt och humant skäl att stjäla,
inföll Benbé och drog på mun. Fader Längsäll
drog däremot icke på mun. Han suckade rätt tungt
i det han fortsatte:

Nej, det är rätt illa det där. Det finns verkligen
folk som bli alldeles oansvariga av pur godhet så
till sägandes. Ja, det är någonting liknande med
vår lilla Sanna. Gubevare mig, inte att hon ger
bort andras ägodelar. Men sina egna. Och det
är inte så trevligt för mamma att återse ett
gammalt familjesmycke eller dylikt, som hon skänkt
tösen, återfinna det på en av statarhustrurna eller
andra. Det är inte roligt och dessutom gör flickan
sig till ett rent åtlöje med den där obehärskade
givmildheten. Det hets nog hjärtans tack i ansiktet
på flickstackarn men bak ryggen grinas det.

Nå som sagt det är inte henne vi talar om. Den
här stölden kunde ju ha blivit en förfärlig historia
om inte guldsmeden Gavenstein helt enkelt vägrat
erkänna att det förövats inbrott i hans affär --
sedan han först naturligtvis anmält inbrottet för
polisen. Det var en hygglig liten prick, den där
juden, och det är just av honom jag har hela
historien. Borckarna voro naturligtvis inte vidare
språksamma i ämnet. Ett par dar efteråt tog
pojkstackarn -- ja jag kan inte ge honom fulare namn
för han var nu inte riktigt normal det är min
övertygelse -- tar han några hundralappar i
farmors chiffonjé och försvinner. Hur han kom till
Amerika, vet jag inte. Han skrev ett par gånger
till några av släkten och det var tydligt att han
slet en hund. De sände honom lite pengar men
efter ett par år hörde de inte mer av honom.

Nå ja, du förstår, för farmor var ju det hela
ett klubbslag, och jag för min del tror att hon från
den stunden aldrig var riktigt klar här uppe, hur
förståndig och redig hon än kunde tyckas. Om
Nathan, pojken, talade hon aldrig och han tycks
inte ha skrivit till henne. Först en tolv, tretton år
senare kom ett brev till någon av släkten
undertecknat Jonathan Borck och med förfrågan om han
vågade hälsa på farmor. Borckarna blev inte glada
som du kan förstå. Nu hade de oteringen, som
de nästan glömt, åter på halsen. Men vad skulle
de göra? Till sist fick de efter mycken tvekan
underrätta gumman om den förlorade sonens
återkomst. Och det blev ju stora skrällen det.

Verkligen? insköt Benbé i spänning. Blev
farmor så ond eller blev hon glad eller upprörd --?

Upprörd blev hon naturligtvis men det visade
hon inte så mycket. Hon började surra omkring
som en gammal humla och bedyrade att äntligen
skulle hon få säga pojken ett sanningens ord
och så vidare. Men huvudsaken var dock att hon
måste klä upp honom och se till att han fick
ordentligt med mat och ge honom lite pengar och
skaffa honom någon sysselsättning med mera.
Korteligen -- gumman trodde att han skulle
komma utsvulten i paltor som det ägnar och
anstår en förlorad son. Vad de övriga släktingarna
beträffar så inbillar jag mig att de trodde ungefär
detsamma fast deras uppfattning av den förlorade
sonen kanske inte var fullt så bibliskt enkel som
farmors. Nå på utsatt dag och tid infann sig
gunstig herrn men ingalunda i trasor utan i pälsar
och andra agremanger som stackars gamla
Wadköping aldrig tillförne skådat. Än mer --
farmors affärer hade på sistone varit rätt trassliga
och hon hade nödgats sälja sin kära gård. Köparen
hade företrätts av herr Gavenstein och herr
Gavensteins hemlige uppdragsgivare visade sig vara --
den förlorade sonen, som nu bad kära farmor
återinträda i hemmets hägn. Rollerna i det gamla
dramat hade bytts.

Nå, det kan ju tyckas lyckligt nog det att den
förlorade sonen återvänder så schangtilt. Men man
får förlåta en gammal gumma att hon inte fattar
galoppen. Och på vad sätt hade den där fine
herrn, som lämnade henne som snattande
yngling -- på vad sätt hade han kommit sig upp i
världen? Jo, som clown. Gumman hade kanske
sett någon clown i ett ruskigt cirkustält: hon hade
kanske bespisat kringvandrande gycklare i sitt eget
fina kök -- men att bli fin rik herre som clown?
Ä, tokerier! Det stämde inte med hennes
världsordning. Hon avstod att förstå.

Hur menar morbror?

Jag kunde också säga att hon miste förståndet.
Men det är nästan riktigare säga -- hon avstod
från att förstå. Och sen hon väl avstått från att
begripa det ena och det viktigaste, så fick resten
så småningom försvinna i det stora virrvarret. Den
goda gumman hade varit alltför självklok i sin
dar -- till sist förstod hon ingenting. Det var
hennes straff och det blev nog också pojkens. Hart
när hade gumman -- till hela släktens förfäran --
kört sin rike och fine sonson på dörren. Någon
samvaro med kära farmor blev det inte. Jonathan
Borck alias Jac Tracbac vistades någon tid här
på Sanna som gäst hos din fars kusin. Då träffade
jag honom. Han var en liten hygglig karl, inte
särdeles märkvärdig på något sätt, en smula skygg
och tyst kanske men det berodde väl närmast på
hans olyckliga möte med sin tillbedda farmor. Sen
for han till sitt land igen och skar nya lagrar
och guld med täljkniv. Två år senare efter farmors
död var han här någon kortare tid men då
träffade jag honom inte eftersom jag verkligen befann
mig i London i affärer.

Så förhåller det sig med den saken, slöt fader
Längsäll. Och träffar du den store clownen i
Amörrikat så kan du hälsa honom från patron
Längsäll fast han antagligen glömt både mig och
mitt namn för många herrans år sen.

Hör nu morbror, sa Benbé, jag tänker inte alls
söka upp den där värderade herrn för det första
därför att fattiga släktingar inte brukar bli så
värst väl mottagna --

Det kan man inte veta, avbröt Längsäll, jag
tror att den där krabaten är ganska godhjärtad
och släktkär. För resten det är inte min mening
att du ska tigga pengar av honom. Nej för katten!
Men genom sina vänner och bekanta kan han
möjligen skaffa dig en anständig syssla -- om inte
annat såsom skyltbärare he, he, he --

Gärna skyltbärare, medgav Benbé, men morbror
glömmer att jag inte kommer att resa därför att en
viss patron Längsäll antagligen vägrar låna mig
respengar.

Den store, lufsige röde patronen steg upp ur sin
gungstol och vandrade ett par slag av och an. Då
och då tog han sig betänksamt om näsan och
snörvlade. Slutligen sa han:

Det stämmer. Jag lånar inte ett korvöre åt en
sån där emigrant. Det strider mot mina
principer. Men det hände här förleden att jag kom att
titta i bouppteckningen efter din mor och då fann
jag att jag som utredningsman råkat realisera
vissa aktier till rätt ofördelaktiga priser --

Vågar jag fråga -- vilka aktier? insköt Benbé
med len stämma. Mammas värdepapper kunde visst
räknas på fingrarna.

Det angår dig inte, snäste Längsäll och rynkade
pannan. Dumheten är gjord och gjord av mig.
Jag anser mig ha tillfogat stärbhuset eller med
andra ord dig en förlust på cirka tretusen kronor.
Den summan kommer jag att ersätta.

Dumma utredningsmän är trevligare än vad jag
trodde, insköt åter Benbés lena stämma.
Längsäll sa:

Tig pojke när folk talar. För resten börjar här
bli otrivsamt kvinnfolkstomt. Vi får göra något åt
saken --

Han stod bredbent mitt i det skymmande
rummet, stack två fingrar i sin breda mun och
framstötte en fruktansvärd vissling.

Hänsynsfullt sätt att tillkalla husets damer,
anmärkte Benbé. Patronen muttrade:

Nå, det mår de inte illa av. Den, som har hand
om förståndet ska också ha hand om visselpipan.
Men nu får vi se, tillade han med en finurlig
grimas, nu får vi se, vilken av de unga fröknarna
som är angelägnast att träffa kusin Ben.

De väntade några ögonblick, Benbé i en viss
spänning. Hans tyvärr flyktiga tycke hade under
middagen flugit av och an mellan de båda
systrarna. Emellertid hörsammade ingen av dem
kallelsen, men väl deras goda mor, som trädde genom
dörren lik en vacker, blid sensommarkväll. Hon
sa: Hur långt har herrarna hunnit om man törs
fråga?

Till och med aktierna, muttrade patronen. Fru
Längsäll log förnöjd och sa: Nå, då kommer
jag just lagom.

Benjamin, vände hon sig till den unge mannen,
jag har gått igenom din garderob och den blir
nog rätt bra, sen flickorna tagit ur de värsta
fläckarna, och lagat de trasigaste fickorna --

Min bästa moster, svarade ynglingen med
värdighet. Vad beträffar fläckarna, så måste varje
sann fläck betraktas som en ren slump och kan
ej läggas sin bärare till last. Hålen i fickfodret
åter är ett av mig utarbetat sparsystem något i
stil med det ärevördiga strumpsystemet. Vid tider
av stark penningtillgång fyller man fickorna med
sedlar, guld och silver. En rätt stor procent härav
letar sig automatiskt ned genom hålen. Vid tider
av penningbrist kan man genom en enkel
uppsprättning av fickan övertyga sig om att man har
ett sparat kapital på rockens botten. Denna metod
ger stadga åt penningmarknaden och all 
världens banker kan gärna få stå på huvudet för
den som använder B. B. F. F. -- Ben Borcks Fick
Foder -- metod.

Han skall emigrera! utbrast patronen. Det är en
prisvärd och patriotisk handling att föra en dylik
yngling ur landet. Men nu går Sveriges störste
kräftmetkännare ut att meta. Den något vill lära,
han följe honom.

Stopp lite, Ben, viskade den store kräftmetarens
maka och högg den lydige ynglingen i armen.
Först ska du ta det här och gömma det väl. Men
inte i rockfodret.

Hon räckte den rodnande Ben en röd liten
portfölj med Stockholms vapen i guldtryck. Den visade
sig innehålla ett kreditiv på tretusen kronor. Fru
Längsäll sa: Det är inte lönt att tacka honom.
Saken har varit före. Men förvalta slanten väl, min
gosse, för jag måste säga dig att tretusen kronor
är inte snutna ur näsan på en tupp här i gården.
Kan du en gång i framtiden betala igen, så gör
det. Kan du inte -- så minns, att vi ha glömt.

Benbé visste inte tacka på annat sätt än att han
böjde sig fram och kysste den lilla frun på örat.
Det var där han brukat kyssa sin mor, men det
skämdes han att tala om. Hon smålog och nickade
lite, men hennes blick var riktad ut mot
aftonrodnaden i parken. Med korslagda armar vaggade
hon lite av och an och hon gav Benbé intryck av
en viss oro eller förlägenhet. Slutligen sa hon:

Vad var det nu jag skulle ha sagt? Jo -- nu
vet jag. Det där att du skulle uppsöka vår
släkting Jonathan Borck, det tycker jag bara är dumt.
Vi vet ju nästan ingenting om honom och då kan
du ju tänka dig, hur mycket han ska veta om oss.
Nej, tänk inte på det. Jag vet att din morbror ska
ge dig rekommendationsbrev till några
affärsvänner han har i New York och Chicago. Vi ska
hoppas att de ge dig en handräckning om så behövs.

Hon tystnade men Benbé kände att hon icke var
tyst. Och efter några sekunder fortfor hon med
ögonen alltjämt vidöppna mot den röda luften:

Skulle nu så vara att slumpen förde er samman
-- det är ju föga troligt -- nå ja -- i så fall kan
du ju påminna honom om oss -- jag menar om
din morbror och säga -- att han och hans familj
-- vi allesamman ha det mycket bra -- här på
Sanna --

Nej, fortsatte hon i samma andedrag, nu ska
jag se över dina kläder. Men gå du med morbror
och kusinerna. Hans största nöje vid fiske består
i att meddela andra sina vidunderliga kunskaper.
Flickstackarna har han instruerat sen de kunnat
stå på benen och jag tror att han skulle bli
mycket tacksam för en alldeles färsk elev --

Så sa hon och de skrattade och Benbé sprang
ut just lagom för att hugga sina kusiner en under
vardera armen. Så drogo de åstad i skymningen
ned mot vassarna, som stodo stela, stilla och
svarta mot det oljelikt glänsande violetta vattnet.
De snattrade om ett och tänkte på ett annat.
Benbé undrade, vem av flickorna han skulle förlova
sig med. Hans känslor drogo honom för tillfället
mot Sanna men minnet av örfilen förde honom
närmre den milda Caroline. Emellertid gjorde
Sanna slag i saken sägande: Å söta Caroline, kan
jag inte få ha Ben i fred en liten stund. -- Å,
bevars väl, sa den stackars Caroline, slet sig lös
och skyndade bort mot sin far, som rörde sig av
och an vid vassen, en stor, mörk klump.

Sanna tryckte sig rätt smeksamt intill sin kusin
och Benbé hade liksom på känn att hon var den
utvalda. Hon viskade i hans öra: Lille Ben, jag
vill så gärna ge dig något. -- Hon tog fram ett
litet paket och stoppade det hastigt i hans ficka.
Hon sa: Men du får inte öppna paketet förrän du
kommit till Amerika. -- Det kan jag inte lova,
sa Benbé, för det strider alldeles mot min natur
att inte öppna paket. -- Då tummar vi på att du
inte gör det, sa flickan allvarligt.

De tummade, varpå saken fick anses avgjord.
Plötsligt erinrade sig Benbé morbroderns ord om
Sannas förfärliga givmildhet. Han sneglade
misstänksamt på henne och sa: Hör du lilla
Sanna-Sanna -- det är väl ingenting du har knyckt från
din mamma? -- Flickan sprang åt sidan och
stirrade på honom med stora, ljusblå ögon
glittrande som opaler i röda skiftningar.

Så fick Benbé dagens andra orre, tio gånger
mäktigare än frukostorren. Tja, det hade jag på
känn, muttrade ynglingen och skyndade att ånyo
visa Caroline sin trohet.




ANDRA KAPITLET.

Benbé i paradisets rännsten.

Benjamin Borck for till Amerika och hamnade i
rännsten. Naturligtvis inte genast. Så länge hans
själs älskade -- och därmed menade han vackra
lilla plånboken med kreditivbrevet -- så länge
hon inte svek honom, gick det galant. Han trivdes
en månad i New York och fick inte något jobb,
han vantrivdes en månad i Chicago och fick inte
något jobb, han började kallsvettas i det vackra
Frisco och fick ändå inte något jobb.

Från Frisco for han till Los Angeles och i denna
fasornas stad svek honom hans själs älskade. Han

Benbé hade hamnat i rännsten. Det betydde dock
icke att han för tillfället saknade fast bostad.
Redan vid sin ankomst till Syd-Kalifornien hade
han hyrt rum i en liten kuststad några mil norr
om Los Angeles. Hans värdinna var kanadensiska,
en ståtlig, vacker, rödhårig, frånskild fru. Han
hade betalat henne en månad i förskott, han hade
rätt till sitt rum. Kanadensiskan vägrade honom
icke denna rätt -- tvärtom, hon ville dessutom
skänka honom sitt varma hjärta. Benbé vägrade --
ingalunda därför att kusinerna Längsäll existerade, 
men den vackra kanadensiskan behagade honom i
själva verket alldeles för mycket. Han hade inte
lust att inlåta sig i kurtis med ett fruntimmer, som
han verkligen tyckte om. Han var för fattig.

För att undvika sin förtjuserska höll han mest
till på gatan, satt vid rännsten.

Frånsett den något obekväma ställningen hade
han det bra nog. Bakom honom sträckte sig en
oändlig rad av noaks arkliknande hus som så att
säga lågo förtöjda med stävarna mot asfalten.
Vägen liknade mera en palmlund än en gata.
Brokiga fåglar åt vilkas skönhet naturen ägnat så
mycken skicklighet, att man kunde tro dem
konstgjorda, lyste under de mörkgröna palmbågarna.
Kolibrier roade sig själva och Benbé genom att stå
stilla i luften framför praktfulla blommor. Barn på
rullskridskor och sparhjul, jordiska änglar så till
sägandes, körde över trottoarsittaren bakifrån och
framifrån och från sidorna, beredande en
stimulerande omväxling. Äldre herrar, vördnadsvärda
patriarker, beväpnade med golfklubbor gledo förbi
i sina bilar. Han vinkade åt dem: de stannade och
frågade vänligt om han ville följa med. Vidare
frågade de honom om inte vädret vore vackert och
Kalifornien paradiset. Han tog på sin ed att
Kalifornien är paradiset och att det är en
njutning och en ära redan att få sitta i paradisets
rännsten. De gamla herrarna drogo nöjda vidare.
Andra bilar kommo lastade med unga flickor iförda
vackra baddräkter. Benbé vinkade och flickorna
stannade och frågade om han inte ville följa med
till stranden. Nog ville han men vågade icke.

Emellertid blev kanadensiskan en smula
enerverad över dessa ständiga paradisiska sittningar i
rännsten. En dag trädde hon ut till Benbé och
yttrade:

Polisen här på gatan har börjat lägga märke
till er. Och vad är det nu också för ett sätt att
jämt sitta här? Vad väntar ni på?

Benbé svarade värdigt:

Jag väntar på mr Jac Tracbac!

Bevare mig väl! utbrast kanadensiskan hånfullt.
Menar ni den riktige Tracbac?

En tradition i familjen berättar att han inte är
riktig, svarade Benbé. Men han är min fars kusin
och jag har skyldigheter mot honom. Jag bleve
förtvivlad om han ginge förbi min dörr i ren
distraktion.

Kanadensiskan satte sig bredvid honom i
rännsten och funderade:

Tracbac bor i Beverly Hill, sade hon. Ni borde
göra honom ett besök om så är att ni räknar
släkt med honom.

Jag har gjort honom ett besök, svarade Benbé
dystert. Men jag blev inte insläppt utan utsläppt
av en neger som bor i hans grindstuga. Då skrev
jag till den där store clownen, framförde rentav
hälsningar från gemensamma släktingar och vänner.
Min fars kusin behagade inte ens svara. Men vet
ni vad jag gjorde sen då? 
Nej -- men berätta! Berätta! ivrade
kanadensiskan och spärrade upp ögonen.

Jo, sa Benbé, jag har läst i bladen att min
släktings hobby är apor. Han lär ska ha fullt
med såna i sin bungalow. Inte hade jag råd att
köpa någon apa, men jag köpte en reskorg för
markatta med tittglugg i stans finaste djuraffär.
Sen for jag till Beverly och en grabb stralade
en arg katt åt mig. Med förenade krafter
lyckades vi stoppa in kräket i korgen och pojken fick
en dollar för att bära korgen till negern i
grindstugan. Här är en apa från vår affär, sa pojken
åt grindnegern. Er husbonde har beställt den och
vill ha den genast. -- Negern stack ansiktet till
gluggen och blev fasligt illa klöst. Det är en katt!
skrek han. -- Det är en av de nya kattaporna
från Orangutangien, förklarade pojken enligt sin
instruktion. Var rädd om honom och låt honom
gärna klösa er en smula. Det ska pigga upp er
båda två och mr Tracbac är angelägen att han ska
trivas. Det är klart att negern inte skulle glömma
den katten utan så snart som möjligt beskärma sig
inför sin husbonde i hopp -- i hopp om -- i hopp
om --

Benbé tystnade. Kanadensiskan skakade honom
otåligt:

Nå ni tokstolle, vad tror ni er vinna med det
där? Tror ni att Tracbac kommer hit därför att
ni behagat spela hans grindneger ett spratt --

Benbé viskade:

Ser ni mannen som kommer där borta i hörnet
av Washington avenue. Ser ni honom? Det är
han.

Det var lunchdags. Den breda vägen, solvit och
het i mitten, palmskuggad på sidorna, låg
fullständigt folktom så när som på de båda
trottoarsittarna och den ensamme vandraren.
Kanadensiskan stammade andfådd av sinnesrörelse:

Tracbac? Hur -- hur -- vet ni det?

Benbé svarade stillsamt: Jag har det på känn.

Mannen närmade sig. Benbé tyckte att han gick
långsamt; kanadensiskan tyckte att han gick
fördömt långsamt.

Så sutto de alltså båda i den största
spänning. Den långsamme vandraren hade nått fram
till dem och passerade bakom deras ryggar förbi
utan att ens dröja. Det retade Benbé. Han hade
ändå haft på känn att det var clownen. Plötsligt
rätade han upp sig och ropade på svenska:

Å, käre gamle vän, min fars kusin! Varför
så brått?

Främlingen vände sig hastigt om och stirrade
på den unge mannen med stora mycket ljust blå
ögon, som i skuggljuset glittrade nästan som 
opaler. Han föreföll förargad och muttrade
någonting på engelska. Kanadensiskan dolde ansiktet i
händerna. Benbé lyfte lite på mössan och smålog
med vinnande ödmjukhet.

Jag ber om förlåtelse, sa han nu på engelska.
Jag tog fel. En obetydlig likhet eller ett tillfälligt
värmeslag förvirrade mitt omdöme. Kan ni förlåta?

Naturligtvis, naturligtvis, mumlade främlingen
och avlägsnade sig hastigare än han kommit.

Benbé var snopen. Det är otrevligt att ha på
känn och känna galet. Förståndet kan få ta fel men
har man känslan till rådgivare bör känslan vara
ofelbar. Kanadensiskan å sin sida var förargad.
Hon tyckte att Benbé var ett nöt och tyckte
alldeles för mycket om honom för att tycka om, att
han var ett nöt. Osjälviska kvinnor ha lättare
att överse med egna fel än med vännens. Hon
yttrade med stränghet:

Benbé, ni har alltid någonting på känn och jag
har märkt att ni alltid har galet på känn. Skulle ni
inte i stället vilja bruka det lilla förnuft som
Vår Herre kanske ändå givit er?

Till exempel, fortsatte kanadensiskan
fundersamt, hur kan ni tro att Tracbac skulle uppsöka
er, därför att ni sänt honom en katt?

Katten kom inte ensam. I ett snöre kring
halsen hade han ett brev från mig och dessutom ett
litet paket, förklarade Benbé.

Än sen, sa kanadensiskan, ni har ju skrivit till
honom förr utan att få svar.

Visserligen, medgav Benbé och hans
tjuvpojksleende stack fram. Jag har skrivit förr men jag
har aldrig skickat brevet med en arg katt. En katt
som brevbärare väcker uppmärksamhet, förstår ni,
och allting beror på reklam här i världen.
Dessutom har jag ju sagt er att där fanns ett paket
också --

Och vad innehöll det? sporde kanadensiskan.
Inte för att jag är nyfiken på era dumheter men
lätta ert hjärta i alla fall.

Benbé suckade och mumlade: En ring --

En ring? upprepade kanadensiskan nyfiket. En
dyrbar ring?

Benbé svarade efter några ögonblick oändligen
dystert:

Mig har den kostat samvetskval. Nu vet ni det.

Å, bevare mig väl, fnös kanadensiskan. Hon
tillade: Kom in och ät lunch. Ägg och skinka,
vad säger ni om det?

Och därmed gick hon.

Benbé satt kvar och väntade.

Plötsligt upptäckte han den långsamme mannen,
stadd på återtåg mot Washington avenue.

Jag har fångat honom, tänkte Benbé. Min känsla
bedrog mig icke och min förslagenhet har firat
en första seger och nu gäller det att utnyttja den
på ett finurligt sätt. Jag antar att jag måste fjäska,
belevat men målmedvetet.

Och han sa:

Stig in, mr Tracbac, och känn er hemmastadd.
För mig är det en stor ära, det försäkrar jag er
vare sig ni tror mig eller ej.

Han tog sin fars kusin i högra armbågen och
förde honom artigt men bestämt in i sitt rum.
Här finns en bra gungstol, sa han och trugade ned
gästen.

Den berömde artistens uppsyn var något
förvirrad -- än blickade han mot dörren än mot
fönstret som om han verkligen känt sig infångad.
Benbé klappade honom vänligt på axeln.

Ni är här hos en vän och frände, sa han
lugnande, väl vetande att stora artisters nerver
måste behandlas särskilt milt. Ingenting
obehagligt kan hända er.

Jag är inte alldeles säker på det, mumlade
Tracbac. Eljes skulle jag kommit tidigare. Ni har
kanske väntat på mig?

Jag har väntat och längtat, medgav Benbé
sanningsenligt. Jag har på känn att ni kommer att
bli av allra största betydelse för mig. En pojke i
min belägenhet får haka sig fast, var han kan.
Jag skulle vara stolt att få kalla er onkel eller
kusin eller bara du, rätt och slätt. Men å andra
sidan, tillade han hastigt och med plötsligt äckel åt
sitt föraktliga fjäsk, å andra sidan kan det vara mig
totalt egalt. Jag står inte efter det. Hur mår vår
katt? Tycker ni om den?

Ännu har jag inte hunnit fästa mig vid den,
svarade Tracbac beskedligt. Men det är en
särdeles vacker katt skulle jag förmoda. Det
förefaller vara en sån katt som jag önskat mig --

Benbé blev förargad. Naturligtvis hade inte
clownen önskat sig någon katt. Kattposten var
givetvis avsedd att verka skrattretande och 
uppseendeväckande. Man får lov att slå på trumma
och gå på händerna! För sjutton hakar -- en
clown bör väl ha sinne för skämt -- vem eljes?

Han kastade till honom en bunt cigarretter.
Emellertid erinrade han sig fjäskandet och
skyndade att skänka eld. Han tog sats och
krumbuktade efter fattig förmåga:

Tänka sig bara en sån himla ära för mig. Jag
tänder Jac Tracbacs cigarrett. Jag antar att
åtskilligt gott folk skulle avundas mig. Tja, det
är ett konstigt land. Folk tycker om fånigheter.
Därhemma är ni vansinnigt populär. Tidningarna
offrar spalter på er. En första klassens
Nobelgubbe får inte tiondelen. Medge att det är rakt upp
i natten? Folk höjer er till skyarna och några
meter till. Sällan ser man något så triroligt som
Jac Tracbac.

Triroligt, upprepade clownen och nickade
förtjust. Ja, jag minns att vi som barn använde det
ordet om dumma och löjliga personer.

Och han upprepade leende: -- triroligt --
triroligt --

Benbé tänkte: Det är tråkigt att mitt humör
ska vara grumligt just i dag. Jag fjäskar men
jag fjäskar ojämnt. Mitt sätt är mindre vinnande.
För resten måste jag snart gå rakt på sak. Fast
finurligt förstår sig.

Han sa: Låt oss nu tala om kära släkten. Jag
antar att det är åtskilligt ni vill veta --?

Clownen svarade lakoniskt: Ingenting.

Ingenting? upprepade Benbé och hostade rök
som om han fått ett kraftigt slag i maggropen.
I-hing-hingenting? Är ni säker på det?

Alldeles säker, bekräftade clownen. Släkten
intresserar mig inte ett spår.

Jo, det fattades bara det, utbrast Benbé mer
naivt än belevat. Vad hade jag då här att göra?
Så långt jag kan minnas tillbaka ha vi Borckar
sagt: Där går han långt borta i Amerika och
tänker på oss. Han skäms att skriva därför att
det var ju lite tråkigt med den där historien --
ja, ni vet vad jag menar.

Tja, sa Tracbac urskuldande, vanligen är det så
att man här ute får annat att tänka på. Man
glömmer varför man kommit.

Naturligtvis, medgav Benbé men skakade
ogillande på huvudet. Han hade mycket fasta
moraliska föreställningar. En pojke som snattat och
rymt borde titt och tätt sända ångerfulla och
sorgsna tankar till hemmet. Han sa buttert:

Under den sista halvtimmen har ni inte tagit
blicken för en sekund från mitt kära, jovialiska
borckska anlete. Ni har frossat i gamla minnen.
Så är det med den saken --

Clownens lugna, trötta ögon tycktes göra en
värdering av Benbé. Så slöt han ögonen och
skakade på huvudet. Benbé sa:

Den där huvudskakningen plus ert förnäma sätt
tillplattar mig totalt. Det har jag för allt mitt
fjäsk och mina geniala kattidéer.

Reste ni hit ut för att träffa mig? frågade
clownen hastigt och med ett visst intresse i rösten.
Benbé slog föraktfullt ifrån sig.

Å nej då, nej då! Inbilla er ingenting!
Uppriktigt sagt så hade jag nästan glömt er. Men
i Frisco fick jag en uppenbarelse -- kalla det
vidskepelse eller vad ni vill. Det hände på en
bank. Jag upptäckte att mitt kreditiv tagit slut --

Och det förde tanken till mig? För att vara
vidskepelse är det mycket lite underligt --

Nej, det var inte så! försäkrade Benbé ivrigt.
Det var någonting som kom mig att tänka på
farmor. Hon skred fram över molnen kan jag säga
och vid gummans förklädsband hängde ni,
Lill-Nathan Borck, gummans kelegris --

Å, på det sättet, mumlade clownen och nickade.

Men ni vill kanske påstå, fortsatte Benbé med
mycken spydighet i rösten, ni vill kanske påstå
att ni glömt farmor också? Är det så har jag
verkligen vänt mig till galen person och jag kunde ha
besparat mig kattstölder och andra finurligheter --

Tracbac slöt åter upp ögonen och lät stolen
sakta gunga. För första gången såg Benbé sin
berömde frändes leende. Det började med trumpet
putande läppar som långsamt smalnade och drogos
ut på längden. Å, du milde, tänkte Benbé, det är
ju ett äkta, patenterat clownflin.

Tracbac sa: Glömt? Farmor? Den tanken
förefaller mig mycket absurd. Henne glömmer jag
nog inte. Jag var grymt rädd för farmor.

Rädd! upprepade Benbé häftigt. Tillåt att jag
sätter mig! Jaså ni var rädd för gumman. Hör nu
ni, det där har ni fått alldeles om bakfoten.
Minnet sviker er totalt. Varenda Borck kan tala
om för er att ni var tokig i farmor. Ni älskade
henne.

Visst det, medgav Tracbac. Jag höll av henne.
Men det ena förskjuter inte det andra. Utan
farmors mäktiga beskydd hade jag haft det svårt.
Hon höll sin hand över mig. Gott och väl. Men
det var också en fruktansvärd hand. Oj, oj, oj, vad
den gumman kunde skrämma mig -- oj, oj, oj --

Klangen i clownens stämma misshagade Benbé;
där fanns en blandning av skrämsel och njutning,
som verkade obehaglig. Han muttrade:

Det tycks ha smakat er; ni skiner som en salig
vid blotta minnet.

Tracbac rynkade pannan. Han svarade torrt och
snävt:

Det är inte ovanligt att barn fästa sig särskilt
starkt vid en sträng far eller mor eller farmor.
Idel godhet glöms. Det är min erfarenhet.

Benbé tänkte: Här sitter jag och lyssnar till
dumheter i stället för att regelrätt tigga. Man
borde lära sig tigga i skolan. Förr eller senare
kommer lite var i behov av konsten på ett eller
annat sätt. Kunna latin är ingenting mot att kunna
tigga. Han sa:

Jag sitter här och grubblar över ett spörsmål
som ni kanske kan besvara åtminstone till hälften:
Vilket kan anses svårast -- att vigga av en rik
släkting, som inte vill förstå att man viggar, eller
att bli viggad av en fattig släkting som förstår att
man inte vill förstå? Har ni glömt katten och
vad katten tillhörer?

Det är sant, det är sant, mumlade Tracbac ivrigt
och grävde i sina vida, djupa fickor. Han tog
fram en liten ask och ett brev.

Där ha vi tiggarbrevet, anmärkte Benbé med
tillfredsställelse. Ni undrade kanske över kattens
uppgift? Kattens uppgift var att få er att undra.
Hade jag haft råd, skulle jag sänt en elefant.
Det gäller att slå på trumma.

O ja, o ja, mumlade clownen. När jag var i er
ålder eller något yngre stod jag utanför tältet och
slog på trumma. Jag kan traktera instrumentet --

Men vad det här brevet angår, fortsatte han
allvarligt, kan man inte kalla det tiggarbrev. Ni
skriver att ni sänder mig farmors ring -- eller
rättare sagt en ring med farmors hår. Ni skriver
att ni gärna skulle vilja skänka mig den, men att
era ekonomiska omständigheter tvinga er att sälja.
Och ni ser helst att jag köper --

Vem håken skulle eljes göra det? undrade
Benbé vresigt. Förstår ni inte ännu att jag ockrar
på er släktkärlek?

Vidare, fortsatte Tracbac utan att låtsa om
inpasset, vidare påpekar ni uttryckligen ringens
obetydliga materiella värde --

Jag uppskattar det till åtta dollar femtio cent,
tillkännagav säljaren fundersamt.

Materiella värdet har härvidlag ingen betydelse.
Från min synpunkt sett är emellertid det hela en
ren affär --

Från min synpunkt sett, genmälte hans unge
frände lugnt, är det hela en smutsig affär. Ni
kan tänka att jag blev ängslig, då ni antydde
att ni inte älskade släkten. Vad vill ni väl? Nöden
har ingen lag.

Tracbac reste sig och betraktade sin frände
genom smala ögonspringor, han fingrade oroligt
på brev och ask, som om han med fingertopparna
velat pröva deras värde. Han sa:

När allt kommer omkring är det kanske ett
skämt bara. Ni vill driva med mig. Inte något
särdeles fint skämt -- men ändå -- bättre så --

Bättre så? upprepade Benbé kärvt. Bättre för er
kanske. Jag har inte råd att hitta på såna här
spratt och upptåg gratis.

Clownen hade tagit några långa steg mot
dörren. Emellertid vände han, villrådig och
underligt upphetsad. Han började kila av och an i
rummet på detta snubblande, skrämda, råttliknande
»triroliga» sätt som otaliga stormande applåder
belönat. Han talade lågmält:

Benjamin Borck, vi får göra ett slut på det här.
Själva ringaffären kunde jag ha klarat per brev
eller bud men jag hade kommit på den idén att
anförtro er ett uppdrag av vikt. Nå -- nu 
återstår i alla händelser endast ringaffären. Även den
har gjort mig en smula tveksam. Men ni är ju
inte min son, jag har inte något ansvar för ert
uppförande.

Åter funderade han några ögonblick och trevade
på asken. Han sa: Benjamin, såg ni nånsin farmor?

Benbé skakade på huvudet. Gumman hade dött
året innan han föddes. För honom var hon endast
ett familjebegrepp och märklig kanske mest
därför att hon var den enda som rymlingen Jac
Tracbac hållit av.

Under sådana förhållanden, fortsatte clownen
och stirrade i golvet, kan ringen inte ha särdeles
stort värde för er. Jag bevarar i mitt hem några
minnen av min familj. Det här blir ytterligare ett
och på sätt och vis mycket representativt som
sådan. Alltså köper jag ringen.

Benbé den förhärdade slyngeln drog häftigt in
andan genom sammanknipna näsborrar. Det ljöd
nästan som en snyftning och var kanske
någonting ditåt fast han lyckades hålla ögonen
anständigt torra. Han var en helt ung man, han hade
haft en sträng och god mor och de krångliga,
oregelbundna verben tigga, bluffa, skoja hade inte
ingått i hans examen. Han sa med en viss
grötighet i stämman:

Hör nu ni, mr Tracbac, om ni inte är ovanligt
korkad borde ni förstå att jag sände er ring och
katt och hela fallerallan för att på ett fint och
säkert sätt komma till tals med er --

Plötsligt och blixtlikt kom ett vredesutbrott från
clownen som beskedligt svalt oförskämdheter.

Prat, bara prat! Ni har kommit till tals med mig,
pojke! Och vad har ni sagt mig? Dumheter,
fräckheter! Ingenting annat.

På en halv sekund slog han så ned tonen och
fortsatte helt beskedligt: Jag köper ringen. Men
jag är alltjämt lite tveksam. Det är i alla fall
kinkigt och obehagligt att sammanblanda pengar
och känslosaker. Å andra sidan förstår jag ju att ni
inte har mycket med farmor att skaffa -- ur
känslosynpunkt sett. Svårigheten blir blott att
bestämma priset. Vad har ni tänkt er?

Benbé hade återfått gäddkäften. Gallan sjöd.
Det är beskt att lida förödmjukelser om man
själv bär skulden. Emellertid gäller det här i livet
att hålla god min, vara fräck och kavat och något
cynisk i sin manliga själ -- hur barnslig den än
må vara. Den unge mannen strök eftertänksamt
symbolen för sin manlighet, skäggtofsen, och
spelade framgångsrikt den fundersamme säljaren.

Låt mig se -- det är inte lätt att värdera -- ni
har rätt i det -- värdera en sån här sak --
farmors hår -- kära gamla farmor -- är det för
mycket med hundratusen?

Äntligen tycktes Tracbac övertygad att
ynglingen drev med honom. Benbés uppträdande var
inte särdeles lättförklarligt. Å ena sidan kunde
han vänta sig någon hjälp av släktingen och hade
vidtagit åtskilliga konstbesynnerliga anstalter för
att åtminstone komma till tals med honom, å
andra sidan gjorde han nu -- när han lyckats
i sitt syfte -- allt för att gå vinsten förlustig. I
själva verket stred inom honom ett högst
naturligt hjälpbehov med åtskilliga fördomar eller
rättskänsla, hur man nu vill se saken. Benbés humör
hade hunnit bli så pass grumligt att han, för att
kunna klara det måste gå ut i köket ett slag och
ta sig ett glas isvatten. Dessutom var han rädd
för att kanadensiskan skulle stå utanför dörren
och lyssna och fastän hon inte begrep vad de sade
enär de talade svenska, så ville han i alla fall mota
undan henne.

Hon hade samvetsgrant lyssnat utan att förstå
och drog sig hastigt och ilsket undan när Benbé
nalkades. Efter några minuter återvände Benbé
till sitt rum.

Tracbac hade begagnat minuterna väl och
avlägsnat sig. Benbé kände i förstone lättnad, men snart
blev han snopen. Han sa till sig själv: jag duger
inte till det finurliga. Så snart det kommer till
kritan blir jag blyg och blir jag blyg så blir jag
arg och sen är det förkylt.

På bordet i hans rum låg ett litet papper och
för en stund upphörde han att tänka. Papperet
var en check på åttatusenfemhundraåtta dollar
och femtio cent.

Benbé smålog efter en stund där han stod
med det dyrbara papperet i handen: En sån clown,
en sån upptågsmakare i alla fall. Jag sa att ringen
var värd åtta och femtio.

Han måste gå ut i köket och lätta sitt hjärta.

Mrs Canadian, sa han, jag har sålt den där
ringen som jag talte om. Han betalade
åttatusenfemhundraåtta dollars.

Han räckte henne checken. Hon tog och läste
och läste om igen. Så kliade hon sig i håret med
gaffeln -- det var mycket opassande men i full
överensstämmelse med hennes själstillstånd. Hon
utbrast:

Å bevare mig väl, en sån ring! Varför fick jag
aldrig se den?

Därför att jag sände den till Tracbac samma
dag jag köpt den i en lumpbod i Los Angeles.
Jag gav åtta och femtio. Vacker vinst.

Han gick ut på gatan och strövade under
palmerna upp och ned kors och tvärs genom
labyrinten av snörräta asfaltvägar. En obetydlig liten
sak förstärkte plötsligt den redan starka
tankecirkeln kring clownen. Som han gick där med
händerna djupt nedstuckna i fickorna, gled den
vänstra handen ned genom fickans trasiga foder --
han bar just samma kostym som på Sanna --
och på fickans botten fann han ett litet paket i
vitt papper. Han erinrade sig att det måste vara
samma paket, som kusin Sanna-Sanna smusslat
dit med löfte att inte öppnas förrän i Amerika.
Med ett tankspritt leende tog han bort det vackra
röda band som flickan knutit kring papperet med
hans namn. Vad var nu detta för en liten
kärleksgåva? Emellertid fanns under första papperet ett
andra och på det stod skrivet:

Till Jonathan Borck --

Åhå, tänkte Benbé och småskrattade. Presenten
var inte till stackars Ben utan till store Nathan.

Han vände det lilla paketet och fann på
baksidan skrivet:

»att sändas honom efter min död».

Han tänkte: En sån överspänd flickunge --

En sak slog honom: utanskriften på det yttre
papperet med hans eget namn var inte skrivet av
samma hand som tecknat clownens.


<chapter name="Tredje Kapitlet. Negern Longfellow ger lektion i modern
psykologi.">
TREDJE KAPITLET.

Negern Longfellow ger lektion i modern
psykologi.

Äntligen ses vi igen, sa Benbé till Tracbacs
grindvakt och fruktansvärde utkastare. Jag har
längtat efter er.

Negern flinade välvilligt:

Ni kan tryggt gå fram till grinden, mäster
Borck. I dag vankas inga färska bullar, glömt att
grädda dem sir. För resten har jag fått nog med
ovett för er skull. Tio gånger mer än ni är värd --

Det gläder mig av hjärtat, betygade Benbé.
Jag hoppas er husbonde gav er en duktig
överhalning --

Min husbonde? upprepade negern, blundade och
skakade på huvudet. Å nej då! Mr Tracbac
personligen ger aldrig ovett. Behövs något i den
vägen, telefonerar han till sin sekreterare i Los
Angeles. Strax kommer den hurringen som en
Jehu. Han är inte större än en ordinär hundloppa.
Men han sticks, sir, han sticks som en vägglus.

Negern öppnade grinden. Slå er ned på bänken
i skuggan. Ni är varm och behöver vila, innan ni
startar. -- Benbé tog plats och torkade sitt
svettiga ansikte.

Negern slog sig ned bredvid honom och bolmade
makligt och smakligt på en stor svart cigarr.
Han sa: Kanske kommer ni hit ofta, master Borck,
kanske kommer ni aldrig mer. Vem vet? I alla
händelser skadar det inte att ni får en smula hum
om min salig far. Han var en märklig man och
skolmästare i Florida. Han kunde mer vers
utantill än någon annan jag träffat. Och bara fina
saker, förstår ni, inga frälsningsvisor eller
varietétrallar. Mor brukade säga att han levde för poesien
och att han också mycket riktigt dog av den. Jag
vet för resten inte, vad hon menade med det?

Inte jag heller, bedyrade Benbé. Men nu tala
vi inte om er far utan om er husbonde.

Jag talade om min far, avbröt negern. Han var
mycket frikostig mot oss barn, fast vi var elva
stycken. Ingen mannamån, förstår ni, alla skulle
ha lika. Särskilt var gubben frikostig på fina namn,
de allra finaste på sitt område. Namn adlar, sir.
Och de är billiga i inköp. Mig kristnade han
till Edgar Allan Fennimore Longfellow Harriet
Bret Hart Whitman Irving. Det är att välja på,
master Borck. Och bara hundraprocentare, de
största som finns. Bröderna fick nöja sig med
Homer, Dante och annat mera dagoaktigt. Jag
gillar mina namn undantagandes Harriet. Jag vet
nog att fruntimret var gudaktigt och rättskaffens
alldeles som jag men där stoppar likheten. I
vardagslag kallar jag mig Longfellow. Det passar
bättre till min figur.

Onekligen, medgav Benbé, men jag vill påpeka
att vi talade om er husbonde.

Så att vi talade om husbond? sa negern
Longfellow. Nå det är inte så underligt eftersom vi
befinna oss på hans mark. Huset som ni skymtar
där bakom palmdungen är en bungalow i
mexikanska stilen med femtioåtta rum och nio
gårdar. Eller kanske det är hundrafemtioåtta -- det
får ni fråga pressen. Jag slår vad att ni skulle
gå mer vilse i det huset än ni gjort i hela ert liv --

Topp! Låt oss pröva, sa Benbé och skvatt
hastigt upp. Lika snabbt högg honom negern i
byxbaken och röck honom baklänges, varvid hans
nacke törnade hårt mot väggen.

Håll er lugn, manade negern. Jag har
sekreterarens befallning att underhålla er på
angenämaste sätt den tid ni behagar stanna hos oss, och
det hoppas jag att jag gör. Eller hur, master
Borck? Men skulle ni ledsna på mig, så säg bara
till. Tomten är stor och här finns mycket att
beundra och roa sig med en dag eller två. Den
där flocken japaner, som ni ser arbeta bland
kullarna, är de skickligaste trädgårdsmästare i hela
Kalifornien. De sköta Tracbacs botaniska trädgård;
den har kostat över en kvarts million i anläggning.

Är han så intresserad av växter? sporde Benbé.

Vet inte jag, sa negern Longfellow. Men om
ni inte är road av växter, så finns det annat.
Tag vägen där till höger och gå i sakta mak en
tio minuter så kommer ni till en konstgjord
bäck, och ett stycke längre upp till en konstgjord
fors, som är smockfull med foreller. Utmed
stränderna stå de styvaste och finurligaste kvarnar och
andra vattenverk, som gå och slamra till ingen
världens gagn bara man släpper vatten på dem.
Det är ett underverk alltsammans och har kostat
över en kvarts million i anläggning.

Förvånar mig inte, anmärkte Benbé, som
erinrade sig att en annan av hans fars kusiner
ruinerat sig på allehanda konstigheter vid Sannafors.
Förvånar mig inte alls -- vi ha mekaniskt snille i
släkten.

Vet inte jag, om det är snillrikt, bekände
Longfellow bolmande och spottande, men nog är det
mekaniskt. Skulle ni inte ligga åt det hållet heller,
kan ni i stället ta vägen till vänster och gå i
sakta mak en tio minuter. Då kommer ni till
apstaden. Det är en väldig grop full med alla slags
markattor och trän, som de fulingarna kalgnagit.
Vidare finns det burar som likna kristnas boningar
och andra som likna hedningars hyddor och åter
andra som likna äggkläckningsmaskiner. I dem
bo de finaste aporna, schimpanser, gorillor och
såna --

Jag har läst det där i bladen, insköt Benbé,
han är tokig i apor --

Vet inte jag, sa Longfellow. Kanske är han
tokig och kanske inte. Att han är rädd för dem,
det vet jag. Ibland vågar han sig in till någon av
de stora -- med vaktaren bredvid sig förstås. Då
väser och fräser apan åt honom alldeles som en
människa. Men jag tror att vaktarn ger apan ett
hemligt frästecken för åt mig fräsa de aldrig.
I alla fall och hur som helst skulle ni se min
husbonde. Han rusar baklänges in i ett hörn och
klämmer hop sig och hukar ner och väser och
fräser ackurat som en apa. Vore inte den ene ett
kreatur och den andre kristen kunde en tro sig
se syskon eller halvsyskon eller åtminstone
sammanbragta barn. Det säger jag er sir -- på det
här klotet finns ingen som kan göra såna
apkonster som min husbonde. Han överträffar aporna.
Men så tjänar han också millioner --

I alla fall ska jag förklara, varför de här
tre underverken -- botaniska trädgården,
mekaniska forsen och apstaden blivit till, fast de kostat
millionen och inte särdeles intresserar min
husbonde. Det ska lära er ett och annat om den
mänskliga naturen, master Borck, ifall den
intresserar --

När jag kom hit för bortåt tio år sen, började
Longfellow och tände sin andra två och en halvtums
cigarr, när jag kom hit, fanns förutom
boningshuset bara ett stall och garage, gymnastikhuset,
tennisbanorna och simhallen. Lite trädgård här och
var men ingenting att skryta med. Mr Tracbac var
nöjd med sin lott ändå, föreföll det. Men han
var nöjd på ett okultiverat och omoraliskt sätt,
så till sägandes. Folk i hans upphöjda ställning
förstå sällan hur de bör ha det. Utan det måste
bildas syndikat och tillsättas direktörer och
sekreterare och andra såna för att utreda deras
känslor och behov. Eljest vet de inte, att de ha
några.

Hit kom, förstår ni, så småningom massor av
människor från alla unionens kanter för att skaka
hand med Jac Tracbac och få hans namn och
porträtt och så vidare. Inte ont i det så länge
krafterna räcka till men min husbonde är ömtålig
och hans konst ännu ömtåligare. Nå ja, struntfolk
och skräp och särskilt stryktäcka personer med
obildat sätt boxade jag ut alldeles som jag gjorde
med er. Men det finns ju andra människor också,
folk som man måste högakta för en halv dollar
stycket eller mera. Utkastningsmetoden var för
enkel, sir, det var felet med den. Populär blev den
aldrig. Folk sa, att det här stället saknade
civilisaschon och organisaschon och kulturisaschon och
moral.

Allt det där på schon, fortsatte negern, fäste jag
mig inte vid men moralen gjorde mig skraj. Moral
är farlig, sir. Saknar man moral, så skadar man
sig själv -- har man moral så skadar man andra.
Det visade sig snart -- de utfösta fåren började
bräka. Träffa Tracbac fick de inte med mindre
sekreteraren synat dem och tagit temperaturen
kroppsligen och andligen och utfärdat intyg att de
voro personer av hög betydelse väl värda att
skaka hand med Jac Tracbac. Men hur många var
det? Tio procent kanske. Resten fick friskjuts och
bräkte. Sen spred de i pressen såna där
prisgåtor, som eljes brukar sparas för presidentval,
barnarov och högt stående mord.

Varför törs inte Jac Tracbac öppna sin grind
för fria och rättskaffens medborgare? Vad
försiggår egentligen i denna mystiska bungalow?
Finns där orgier och av vilka slag? Master Borck,
det blev mycket orgier i rik sortering;
dryckenskap och liderlighet och raffel och för resten vad
orgie som helst som er smutsiga fantasi kan
uppleta.

Ni förstår, att de där ryktena hotade oss
med död och fördärv och en fruktansvärd baisse
i Tracbacsyndikatets papper. (I parentes sagt
sir, så är vi inte en människa, vi är ett
syndikat. Vi ha vår medelkurs på börsen, våra
svarta dagar och våra ljusa, våra baissebjörnar
och haussetjurar.) Nu ska jag säga er, sir, att vår
sekreterare är en karl, som förtjänar att hedras
här i livet allra helst man med visshet vet, var han
kommer att tillbringa den långa semestern, stackars
karl. Han heter Abel Rush fast jag brukar kalla
honom Kain för att på fint sätt antyda hans
karaktär -- men det ska erkännas att han blickar djupare
i den mänskliga naturen än vi båda. Han sa: Folk
får inte se Jac Tracbac i privatlivet för det är
ingenting att se och skulle dessutom skada hans
konst. Men inte heller går det an att låta dem
ingenting se för då kommer de att se, vad vi inte
vill att de ska se. Jag ska visa dem, vad Jac
Tracbac är för sorts människa till själ och moral.

Han fyllde åtta de största salarna i bungalown
med gamla tavlor och marmorgubbar och trägubbar
och järnbråte och böcker och andra lämningar av
en död och vördnadsvärd kultur, som man plär
säga. Sen beställde han en konstprofessor från
Boston, för att ordna och förevisa och hålla tal
för de horder, jag släpper genom grindarna.
Professorn sa, att det var den mest kompletta och
konsekventa samling han sett i Staterna näst
Mogens J. Piergans -- inget gammalt skräp utan
prima kurant vara med de allra sista finesserna
beträffande maskhål och mögel och tocket.

Men ändå, master Borck, var det en dumhet,
fortsatte Longfellow och tände sin andra cigarr.
Kain hade tänkt för mycket på konsten och för
litet på moralen. Jag hörde ärevördiga
mormonpredikanter yttra att de knappt kunde undgå
köttets anfäktelse vid anblicken av forntidens
sedefördärv och renläriga prohibitionister kunde
sannerligen inte känna sig uppbyggda av att se
holländskt lantfolk ideligen tömma krus, slå
krokben och bete sig som grisar. De sa, att en
människa som dagligen vistades bland styggelsen till
sist skulle falla offer därför. De sa att miljö och
exempel skapa karaktären och att de nu hade
någonting högklassigt att berätta för sina åhörare.

Så sjöngo de lärde, förstår ni, och populasen
stämde in i refrängen. Den ende, som levde i
ljuv okunnighet var Tracbac själv, eftersom han
varken läser tidningar eller vaktar grinden.
Sekreteraren däremot satt illa i kläm och syndikatet
hotade att avskeda honom. Men våran Kain har
inte hyrt i de avskedades stadsdel, sir. Han
begärde en rund million av syndikatet och slag i
slag anlades Botaniska trädgården, Konstgjorda
forsen och Apstaden.

Jag begriper inte meningen med det, erkände
Benbé stukad.

Negern Longfellow log triumferande:

Hoppas väl det, master Borck, att ni inte
begriper meningen. Om förste bäste dumbom
förstode meningen med trädgården, aporna och forsen
skulle alltsamman inte ha någon mening. Men
jag, som vallar hjordarna, ser hur välgörande de
kainitiska idéerna verka. Hör på! När mina små
lamm bräkt ah och oh i botanen och beundrat
stort och smått, finns det alltid något fruntimmer
av aktningsvärt utseende och permanentad poesi,
som stiger fram inför menigheten -- finns det
någon sten i närheten, klättrar hon upp -- och
yttrar: Att odla blommor är att dyrka skaparen i
naturen -- eller också säger hon: Örtagården är
en ädel människas poesi -- eller någonting annat i
den stilen. Och hela välsignelsen och äran faller
över Jac Tracbac fast han sällan sätter sin fot i
botanen. Om en stor person här i landet och i
andra land med, tänker jag, om han också hade
hundra eller tusen skickliga japaner i sin
trädgård, skulle folk ändå tro att han själv gick
omkring och petade ned lökarna, vattnade dem och
pysslade om dem. På så sätt har kloke Kain
gjort oss till en gudsdyrkare i naturen och en
poet i paradisets lustgård. Vi ha skenet för oss --

Och apstaden? sporde Benbé. Hur verkar den?

Longfellow svarade:

I samma riktning fast ännu mera solitt
moraliskt. Poesien får maka åt sig en smula. Sen hela
församlingen, män, kvinnor, gubbar, gummor och
barn skrattat sig fördärvade åt aporna och retat
dem efter bästa förmåga, träder även här någon
besjälad kvinna fram och yttrar: Kärleken till
djuren är den civiliserade människans adelsmärke.
Och därmed, master Borck, är husbond
civiliserad --

Har hon betalt för det där?

Kvinnfolket? Ingalunda. En karl kan man
betala för sånt men inte en kvinna. Hon måste
besjälas, sen kan hon inte tiga, även om hon
ville. Vid Konstgjorda forsen är stämningen från
början allvarlig och envar anstränger sin stackars
hjärna för att lista ut meningen med alla dessa
hjul och tillställningar. För resten har husbond
själv intresserat sig för de där maskinerna och
ordnat dem efter några papper, han tagit med sig
från gamla landet. Vid forsen är det alltid någon
gammal överste som fäller det förlösande ordet,
sen alla grundligt förstått att de ingenting förstå.
Han tar av sig hatten och säger: Edison.
Ingenting mer.

Nå ja sir, fortsatte Longfellow och tände tredje
cigarren, efter Konstgjorda forsen är det ingen
risk längre att föra karavanen vidare till
konstrummen. Ofta nog höjes effekten och pricken
sättes över i. Men konsten får inte komma först.
En konstnär är alltid lite misstänkt och en
konstälskare knappt bättre än han ifall han inte har papper
på att vara en solid person. Nu är det annorlunda.
Det händer ganska ofta, sir, att någon äldre, fin
gentleman sen han strävat igenom vår unika
samling, utstöter en pust av aktning och utbrister:
Sannerligen -- detta är någonting som kan tävla med
Mogens J. Piergan, varken mer eller mindre.

Det var som sjutton, det, utbrast Benbé
högaktningsfullt.

Jag menar det, instämde negern och blundade av
pur stolthet. Slutsatsen är den, att omgivningen
är betydligt viktigare än mannen. Dölj er själv,
om ni har en eller annan förarglig skavank, men
skapa er en omgivning. Folk vill veta någonting
om er i all synnerhet ifall ni är en stor pajas. En
ädel omgivning adlar. Han är adlad.
Världshistorien känner många exempel på tocke där
adelskap. Vi behöver bara erinra oss honom, Napoleon,
som tillverkade så många grevar, hertigar och
kungar att både han själv och närmaste släkten
kom att räknas till den finare societeten.
Och när får jag träffa Tracbac? frågade Benbé,
tilläggande allvarligt bedjande: Hör på
Longfellow, var resonlig -- jag måste helt enkelt träffa
honom personligen --

»Måste» är ett kraftigt skäl, medgav negern.
Måste man så måste man, sa tjuven, tog ner
månen. Men vet ni vad, master Borck, jag tror inte
att tjuven tog ner månen. Jag tror att det
stannade vid den goda föresatsen. Hans stege var för
kort, se. Min tro är den, att var människa har
sin stege honom given av begynnelsen. Somliga
ha korta, andra långa. Och den där födselstegen
bestämmer levnadsloppet så att de kortstegade
hålla sig nedanom ära och allt det där medan de
långstegade stiga mot stjärnorna, som man säger.
Det kan tyckas orättvist men jag ska säga att det
jämnar liksom ut sig. Med en liten gesvint stege
kilar man gladeligen omkring var som helst och
finner lätt sitt mål. Men det tör vara besvärligt
och tungt att släpa omkring med stjärnstege. Jag
tänker att innan man rest den på rätter plats och
säkrat den och klivit upp för alla stegen, så har
man liksom förtagit sig. Jag tänker att många av
de där som sitta på sina högstegar och ta sig
präktigt ut i stjärneglansen, jag tänker att många
av dem sitta där med knäckta ryggar klamrande
sig fast vid den sviktande stegtoppen.

Plötsligt böjde negern sig fram och la handen på
Benbés knä, sneglande till höger och vänster
viskade han:
Master Borck, er ärade släkting, min husbonde,
han är just en sån där stjärnsittare med knäckt
rygg. Ingen vet det och ingen får veta't. Men
jag har ögon som ser --

Benbé strök sig med pekfingret under näsan
och snörvlade. Folk i knipa lockas stundom till
denna fula åtbörd, som kanske är ett rudiment av
den tankeställande snusningen. Han tog fram sin
check och räckte den till Longfellow.

Hör på, sa Benbé beslutsam i rösten fast tung i
bröstet. Det är en hemlighet med den här checken
som jag inte ids berätta för er därför att den är
mindre hedrande för mig. Så mycket kan jag säga
att jag ovillkorligen i egen person måste
återlämna papperet till er husbonde. Lyssna till mig,
Longfellow. Jag talar sanning.

Negern funderade några ögonblick. Han hade
sina stränga order att underhålla Benbé, men att
absolut icke låta honom komma till tals med Jac
innan sekreteraren kommit till tals med Benbé.
Det ingick icke i syndikatets vanor att släppa en
okänd längre än till grinden. Å andra sidan hade
han fått order att visa sig hövlig mot sagda Benbé.
Därför var han för en gångs skull i valet och
kvalet om vad han skulle göra. Till sist fann
han på råd.

Master Borck, sade han, husbond är inte hemma
just nu, men kommer snart. Gå och titta på
aporna och forsen en stund så skall jag komma
efter er så fort han kommit inom grinden.

Benbé reste sig en smula ovilligt och larvade
fram den utvisade vägen.

Så fort han vänt ryggen till störtade
Longfellow till telefon och ringde upp sekreteraren mr
Abel Rush i Los Angeles.


FJÄRDE KAPITLET.

Kung Clown och hans dansös.


Tillfället gör tjuven -- sägs det. Vill man snygga
upp satsen en smula, kan man säga: Tillfället ger
turen eller slumpen gör susen. I långa loppet
betyder emellertid turen föga i jämförelse med
människan. Tyvärr tillhörde Benjamin Borck det stora
antal unga människor som helst gå ginvägar --
inte alltid av lättja men väl av otålighet. Han
ville skapa sin chans, komma till tals med sin
berömde släkting och fann slutligen på listen med
katten och ringen.

Framgången var så oväntad att intrigmakaren
tappade huvudet och betedde sig ohövligt mot
en person, som han närmast önskade smickra.
Emellertid måste chansen utnyttjas. Fördenskull
spankulerade nu den unge mannen uppför
jasminvägen. Han passerade på tvåhundra meters
avstånd den mörkt köttfärgade, tämligen klumpiga
och dystra byggnad, som var clownens residens,
och han bollade med sin sammanknycklade hatt
för att ha någonting att roa sig med. Bäcken med
de sprittande fiskarna vann hans fulla gillande,
forsen hans beundran. Sedan han ingående hade
bekikat alltsammans började han finna tiden lång
och vände åter ner mot grindstugan. Då mötte
han en uppsyningsman som inbjöd honom att
bese apstaden. Benbé följde med och försvann
snart bakom en agavhäck för envar, som från
boningshuset möjligen kunde ha spejat efter
honom.

Saken var nämligen den att Jac inte bara var
hemma utan också väntade på Benbé med en viss
spänning. Han hade sett en skymt av honom då
han bollade med hatten på jasminvägen. Och han
väntade nu, vandrande av och an i bungalowns
övre galleri.

På ena sidan hade han några dörrar av vilka
en stod öppen, på andra sidan en stor
kringbyggd gård eller trädgård. I trädgården fanns
en fyrkantig bassäng och i dess mitt en
svängande vattenspridare som lät ett duggregn falla
över vattnet och bassängkantens klängväxter.
Kinesiska ankor med glänsande stålblå kroppar
och gulröda huvuden härjade bland granna små
japanska dykänder, högg efter dem och fräste.
Över balustraden hängde en säck eller påse på
vilken i bleknade gula bokstäver stod broderat:
Tiggarn i sin bittra nöd, tackar gud för gammalt
bröd. Påsen var en relik från köket på Sanna.
Den innehöll en massa gammalt bröd och tiggarna
voro de granna fåglarna. Med ett långt
bamburör sökte Jac skipa rättvisa mellan kineser och
japaner. Han ropade: Dåliga karaktärer, mina 
barn, vackra kläder och dåliga karaktärer. Unna
gott din nästa, får du själv det bästa.

Tracbacs kläder voro för tillfället något
underliga. Han bar stora fadermördare, en vidlyftig
blommerant halsduk, svart långrock, trånga gula
nankinsbyxor med hällor. Över magen gick en
tjock, dubbel klockkedja från vars mitt dinglade
en hel kvast gyllene berlocker. Han såg ut som
ett kommerseråd eller annan bättre borgare från
förra hälften av artonhundratalet.

Han la ifrån sig bamburöret och spankulerade
åter av och an med händerna under rockskörten
som guppade likt en tuppstjärt. Han mumlade:
Nå, varför kommer inte pojken? Hur länge ska jag
vänta? Kanske har han kommit bara av
nyfikenhet. Det finns fler nyfikna människor än ärliga,
mycket fler --

Plötsligt ställde han sig på tröskeln till den
öppna dörren. Stödjande ryggen mot dörrposten
intog han en besynnerligt förskruvad hållning:
den vänstra armen sträckte han snett bakåt till
hälften omvriden, högra handen med utspärrade
fingrar höll han framför ansiktet som om han
velat avvärja ett slag och samtidigt räcka lång
näsa; munnen var krampaktigt uppspärrad i
fyrkant likt munnen på en tragisk mask. Så förblev
han stående fyra eller fem minuter nästan orörlig
blott med några små skälvande ryckningar i
överkroppen. Slutligen utbrast han otåligt: Är det
inte nog nu? Det är nog, inte sant?

Det hela var inte så konstigt som det såg ut,
varken hans dräkt eller uppställningen. I rummet
med den öppna dörren satt en ung kvinna
framför ett staffli och porträtterade clownen i en av
hans första roller -- just den, som givit honom
hans nom de guerre, Jac Tracbac. Clownen
avskydde att stå modell men han hade två skäl att
göra den unga damen till viljes: dels höll han
verkligen av henne, dels hade hon under en
kortare tid varit hans hustru. Hon var dansös och
hette Siva Yala. Modern irländska, fadern zigenare.

Hon sa en smula skyggt som om hon bett om
någonting extra dyrbart eller farligt:

Jag kan väl inte få be om uttrycket en gång
till?

Tracbac gick fram mot henne och hytte med
pekfingret. Han tog hennes huvud mellan
händerna och kysste henne på ögonlocken. Han blåste
på hennes hår och sa:

Zigenarunge, du har druvblått hår och
körsbärsbrun hy -- det vittnar om din ringa härkomst.
Men var stal du dina bärnstensögon? Det gör
detsamma. Folk tycker att det är vackra ögon: mig
påminner de om bärnstensmunstycken. När jag
kysser dem, tycker jag mig få cigarrettrök i mun,
starkt parfymerad och en liten smula äcklig. Men
vem kan hjälpa det?

Uttrycket om jag får be, envisades flickan.
Han sa:

Inte för hundra dollars, min unge, inte för
femtio, inte för tjugufem.

Tracbac återtog sin vandring i galleriet. Han
muttrade:

Varför kommer inte den unge lymmeln? Vad gör
jag om han inte kommer? Sänder jag bud efter
honom? Det ingår inte i min plan. Kommer han
inte av sig själv, är han fullkomligt värdelös för
mig. Jag har satt honom på prov.

Han stack in huvudet i målarinnans rum och
yttrade barskt:

Siv, som du vet, vill Abel Rush att jag skall
uppträda om en månad. Han säger, att det är
två år sen sist. Låt gå för det. Men jag
uppträder icke med mindre än att en viss Benbé
infinner sig här och av mig mottager ett viktigt
uppdrag samt utför det till min fulla belåtenhet.
Eljes icke.

Och han traskade vidare, viftande med
rockskörten. Han liknade i den gammaldags dräkten sin
farfar, en liten spenslig och nervös person, som
lidit av epilepsi om ock i lindrig grad. Just så
hade farfadern trippat omkring och viftat med
skörten, då han grubblade över någon viktig affär
om fem- eller tiotusen kronor. Sonsonens affärer
voro, mätta med guld, betydligt viktigare.

Siv suckade på ett sätt, som lät invant.
Dansösen hade vid sexton år redan gjort sig namn
och stod nära gränsen till stjärnklassen. För att
raskt komma på rätta sidan om denna fatala gräns,
hade hon gift sig med Jac Tracbac. Ett
reklamparti från hennes sida, från clownens närmast ett
utslag av hans vanliga tankspriddhet och
liknöjdhet. Efter en sammankomst med dansösens
impressario hade mr Rush inbjudit henne till ett
gardenparty hos den store clownen. Efteråt sporde
sekreteraren sin husbonde: Vad tyckte ni om Siva?
-- Utmärkt, sa Tracbac. -- Hon tänker gifta sig
med er. -- Utmärkt, upprepade Tracbac, som
funnit behag i kontrasten mellan druvblått hår och
bärnstensbruna ögon. Ska jag arrangera saken?
frågade sekreteraren och Tracbac svarade:
Alldeles utmärkt.

Äktenskapet slöts och Tracbac fann det utmärkt.
Sedermera fann han också skilsmässan utmärkt.
Redan ett par månader efter bröllopet inträffade
någonting oroande. De nygifta sutto på en
hotellbalkong någonstans i Florida och drucko sitt te.
Plötsligt spärrade Siv upp sina bärnstensfärgade
ögon och stirrade bestört på sin man. Hon tryckte
händerna mot hjärtat och utbrast jämrande:
Oh-o-o-o -- Upp flög clownen och gjorde
ofrivilligt en av dessa hemska skräckgrimaser som
eljes voro arenan och filmen förbehållna.

Du får verkligen ursäkta, sa Siv, som visste,
hur dyrbara dessa grimaser voro, jag ber tusen
gånger om ursäkt att jag pep till men just nu fick
jag klart för mig att jag är kär. -- Lite brutet,
lätt förlåtet, svarade Tracbac älskvärt och sjönk
tillbaka på stolen. I vem är du kär? -- I dig,
svarade mrs Tracbac oförbehållsamt. -- Tracbac
rev sig under hakan. Han försökte överblicka
situationen men tog åter saken alltför lättsinnigt,
smålog och sa:

Eftersom vi är på bröllopsresa, får det väl
passera. Men ingen vana, Siv, ingen vana. Jag
har själv varit kär en gång och det ångrar jag.
Men tag det med ro, så går det över.

Sivs förälskelse gick inte över men väl hennes
äktenskap. Reklamsyftet, som stiftat detta äkta
förbund, slog alldeles slint. Sekreteraren och
impressarion, hur förfarna de än voro, hade begått
ett räknefel i denna utomordentligt grannlaga
reklam. Dansösen hade visserligen ett ganska stort
namn men inte tillräckligt för att kopplas samman
med Jac Tracbac. Hans namn slog ihjäl henne --
Siva Yala, dansösen blev mrs Tracbac, ingenting
annat.

Det betydde dock mindre. Avgörande blev först
barnfrågan. Siv ville ha barn, Tracbac icke. Han
sa: Det skulle förstöra din karriär. -- Stackars
clown, hans skäl var allvarligare och hans
ståndaktighet mera aktningsvärd. Sjukdomen som plågat
kraftgumman farmors bräcklige lille man skrämde
sonsonen. Det var emellertid funderingar och
farhågor som han behöll för sig själv. Till Siv sa
han: Du måste tänka på din karriär. Eller låt oss
skiljas --

Ett sånt kräk, du är, sa Siv och begärde
skilsmässa. Gift nu om dig, rådde henne Tracbac, så
får du det utmärkt. Det gjorde hon inte. Hon
förblev ogift och barnlös på trej och för att visa
den store Jac Tracbac att även hon hade en
fast vilja. Vidare slutade hon dansa och förstörde
sålunda sin karriär för roskull, alltsamman för att
Jac skulle stå där med lång näsa.

Hon slog sig på måleri, som hon förut haft till
tidsfördriv. Hennes konst var ytlig men klatschig
och rätt elegant. Hon tillskansade sig en sorts
monopol på sin frånskilde man. För att yttermera
reta honom signerade hon sina alster »frånskilda
frun». Det retade honom inte alls. Han var lätt
att skrämma men svår att reta. Allting förlät han
och det är måhända oförlåtligt. Hon hade flera
ateljéer men använde nästan uteslutande den, hon
låtit inreda i Tracbacs bungalow. Hennes
väninnor påstodo, att hon inte släppte honom ur
sikte därför att hon önskade hålla andra kvinnor
på avstånd.

Tracbac fortsatte att ränna av och an i galleriet,
såg titt och tätt på klockan som om den skulle
kunnat säga honom något. Han muttrade gång
efter annan: Vad vill det här säga? Varför
kommer han inte? Vad ska jag nu göra? -- Då och då
höjde han ögonbrynen och slog ut med armarna
i en stor gest. Plötsligt sa han i förbigående och
utan att se upp:

Du undrar, vad jag går och tänker på. Jag
planerar någonting. Jag ämnar inlåta mig i en
fruntimmershistoria. Jag väntar min släkting. Han är
den ende, som kan hjälpa mig och han kommer
inte. Han finns här i parken. Jag har själv sett
honom.

Sänd bud efter honom, föreslog Siv.

Tracbac stampade i de murknade plankorna så
att träflisorna yrde; det var vördnadsvärda
plankor tagna ur ett tvåhundraårigt spansk-mexikanskt
hus.

Nej, nej, nej! Han måste komma av sig själv.
Du ska få höra. Han är en avlägsen släkting,
fattig pojke. Han skrev till mig, Rush konfiskerade
brevet. Han försökte träffa mig, Longfellow
kastade ut honom. Då sände han mig en katt, en
ring och ett brev. Den gången hade han både
tur och skicklighet. Jag tål inte se kattor med
band om halsen. Nå ja, när nu Longfellow kom
med en katt, som hade band om halsen, tog jag
genast av bandet och lät katten löpa. Så upptäckte
jag vid bandet ett brev och en hårring med min
farmors hår. Du känner ju till farmor?

Jag har målat hennes porträtt efter din
beskrivning tre gånger --

Utmärkta porträtt, medgav Tracbac, för envar
som inte sett gumman. Benjamin, min släkting, har
inte heller sett henne och tror tydligen att
gumman hade vitt hår. En åttioårig människa bör ju
ha vitt hår enligt en sån där pojkes schematiska
uppfattning. Emellertid dog farmor lika svarthårig
som du. Men ringens hår var vitt.


Snygg pojke, din släkting, fnös flickan.

Inte sant? En smula skojare si så där.
Emellertid, jag sökte upp honom, jag låtsades ingenting
om falsariet, jag köpte ringen för en rätt stor
summa. Jag gick. Hör på. Är nu pojken en vanlig
och obotlig skojare, försvinner han med pengarna.
Är han det inte, kommer han till mig och
förklarar det hela som ett dumt pojkstreck utfört i
avsikt att väcka min uppmärksamhet, vari han
också lyckats. I så fall vet jag två saker om
honom: dels att han har anlag eller åtminstone
smak för knipsluga metoder, dels att han är
åtminstone relativt ärlig. Lägg därtill att han är
min släkting och att han kan vänta hjälp av mig
-- och jag har precis den person, som jag
behöver --

Behöver? upprepade Siv med harm. Behöver
till vad? Till den där fruntimmershistorien du
talade om --

Hon spärrade upp sina ögon på ett alldeles
övernaturligt sätt. Tracbac skakade på huvudet och sa:

Du är utmärkt. Jag önskar att jag kunde hålla
av dig. Men det kan jag inte; jag måste skaffa mig
ett annat fruntimmer. Hör nu på. Jag har ingen,
jag håller av, varken kvinna eller hund eller katt
eller häst eller apa eller något vad mig tillhörer.
Alltsamman är mig likgiltigt. Icke förty vill man
att jag skall uppträda. Varför? Är jag road av
applåder eller visslingar? Varken det ena eller
det andra. Är jag road av att samla pengar? Åt
vem? Åt Tracbacsyndikatet eller åt mig själv?
Jag har ingen ambition, inga laster, ingen hobby,
ingen lust att göra vare sig gott eller ont. Kan du
överhuvudtaget säga mig något, som jag önskar
eller vill?

Hon svarade lugnt -- och fast hennes hjärta
redan började dunka av rädsla -- fullkomligt
likgiltigt:

Vad du vill, Jac? Du vill uppträda.

Han stod ett ögonblick orörlig, så lyfte han
bamburöret som en vilde sitt spjut och slungade
det i dammen. De skränande änderna lyfte och
singlade kors och tvärs över gården, skriande.
Tracbac vände sig om, han gick fram mot flickan,
som tryckte sig upp mot väggen. Han tycktes
röra sig nästan lika mycket med armarna som
med benen, skuldrorna höjdes och sänktes
växelvis ungefär som på en gående apa eller en
höftsjuk. Han tog Siv kring handlederna och förde
sitt ansikte nära hennes. Han sa:

Vet du vad det kostar mig att uppträda? Vet
du vad det kostar? Å nej, det kan du inte veta --
det kan ingen veta -- mer än den som betalar --

Hans röst var lugn, blott en smula besk och
gnällig.

Han började hastigt klä av sig; men flickan
skrattade så pass hon kunde och utbrast:

Nej men fy, Jac, du är chocking! Tänker du
klä av dig mittför näsan på mig! -- Å, du milde,
vad jag är tankspridd, skrek clownen och med
det ena byxbenet redan löst dinglande och hållande
upp byxorna med händerna skumpade han bort
som en pojke på en käpphäst, försvann genom
den bortre dörren. Siv skrattade muntert och
precis så länge att dörren hann stängas om honom.
Då upphörde skrattet.

Knappt hade Tracbac försvunnit, förrän
Longfellows svartulliga huvud dök upp i gårdstrappan.
Han rullade ögon och gjorde tysta frågor med
sina tjocka läppar. Siv nickade. Negern smög sig
fram till flickan och räckte henne en biljett. Från
mr Abel Rush, viskade han. Siv läste biljetten. Den
oroade och förbryllade henne men hon måste
besluta sig snabbt. Hon viskade tillbaka: Hälsa mr
Rush att jag delar hans åsikt. -- Negern nickade
och smög bort lika tyst som han kommit. Siv rev
sönder biljetten men höll ännu bitarna i handen
då Tracbac återvände.

Han var iförd en fotsid rock eller kaftan av
svart siden fodrad med kinesiska broderier, på
huvudet hade han en mandarinmössa med blå
knapp. I handen höll han sin hederliga, tjocka
guldkedja -- passande en borgares mage i
Wadköping -- och lät uret dingla i det han med falsk
röst sjöng: Ringen Cornevilles klockor -- ringen
dagen lång -- ringen alla klockor -- ringen ding
ding dång --

Han stannade framför Siv och sa: Den där
släktingen jag talade om, har tydligen skuddat
stoftet av fötterna. Det är över en timme sen
jag såg honom bolla med sin hatt i jasmingången.
Kanske var det inte han, kanske såg jag fel --
Vad tror du?

Hur ska jag veta det? svarade flickan snäsigt.

Han nös: Tjohejsan. Jag har förkylt mig.
Änderna måtte ha skvätt vatten på mig. Har du
läst Tusen och en natt? Har du läst sagorna om
Simbad Sjöfararen? Jo, han var en gentleman som
hade till trumf att lida skeppsbrott och bli
uppkastad på diverse öar. Hur han kunde leva på det,
stackars karl, utan reklam och organisation som
han var. En morgon vaknade han på en sån där ö
och skulle just fundera ut nästa skeppsbrott, då
han till sin fasa upptäckte att en ful trollgubbe
slagit sig ned på hans axlar och klamrade sig
fast med benen. Inte värt att försöka bli av med
fulingen; Simbad måste bära honom och göra
allt vad han befallde. Nå ja, min unge det fanns
en gång en yngling som hette Jonathan Borck,
det var jag. Jag led också skeppsbrott och blev
uppkastad på en strand och vaknade med en
ful gubbe ridande på mina axlar. Han rider mig
ännu och han heter Jac Tracbac.

Vad har du där? frågade han plötsligt och
pekade på hennes hnutna hand. Utan att blinka
höll hon fram handen med pappersbitarna. Hon
sa: Från mr Rush --

Det är utmärkt, myste clownen, alldeles
utmärkt. Jaså herrskapet sänder varann små billets
doux? Har jag inte sagt dig, Siv, att du ska gifta
dig med Abel Rush? Så slipper jag dig äntligen.
Han är vacker, intelligent, ung. Tag honom! Om
få år ha vi tolv Rushar med alla moderna
förbättringar. Sådana kan marknaden uppsuga i
oändlighet --

Han såg åter på klockan.

Nå ja, han kommer inte den där unge mannen,
det är alldeles tydligt. Apropå, Siv, du kan säga
din vän Abel Rush att jag verkligen ämnar
uppträda ifall jag lever och har hälsan. Men inte
om tre månader, som han inbillar sig utan om
tre år. Då skall jag uppträda under förutsättning
att jag själv lyckats klara den där
fruntimmershistorien du vet. Å du store vad du ska bli
svartsjuk! Hälsa alltså Abel Rush --

Det där får du säga honom själv, mumlade
Siv buttert.

Hälsa honom vidare, att jag varken vill se
honom eller höra hans älskliga stämma på ett
halvår. Minns det! Jag skall ägna mig åt
eremitliv och lärda studier. Jag ska lista ut, hur den
där Simbad lyckades bli kvitt sin Jac Tracbac. Jag
har burit på min länge nog.

Han såg än en gång på klockan, sa: Alltså,
karln kommer inte det är tydligt. -- Visslande
melodien ur operetten Cornevilles klockor gick han
utför trappan till gården.

Siv tänkte: Rush får ta ansvaret. Mig angår inte
hans fruntimmershistorier. Mig angår ingenting.
Snart.

Hon gick in till sig och satte händerna för
sina onaturliga stackars bärnstensögon. Hon brast
i gråt. Varför? Ja, säg det!




FEMTE KAPITLET.

Clownens jude.

Under det att Tracbac otåligt väntade sin unge
frände traskade Benbé i grumligaste lynne
omkring i apstaden med den av Longfellow
tillkallade vakten. Benbé hade äntligen förstått att
han var »omhändertagen» då negern äntligen dök
upp.

Får ja be er stiga in i mitt hus, master Borck,
sade han, för nu har han kommit. Ja, inte
husbond, inte, men sekreteraren mr Rush -- och
han sticks sir, han sticks!

Han höll artigt upp dörren för Benbé, som
trädde genom förstugan in i ett tämligen stort rum,
möblerat billigt och grant. Mitt på långväggen
framför en byffé, som blixtrade av mässingsbeslag
satt Longfellows maka, praktfullt fet, blänkande
som en nyskurad spis och med tycke av fridfull
och mätt kannibal. Med sina stora händer
omfattade hon på ett värdigt och fryntligt sätt den
köksklädesklädda magen. Till höger och vänster
om henne grupperade sig sju barn, det äldsta en
tolvårig gosse, sin fars avbild. Det hela
bildade en familjegrupp väl värd sin kamera. Mitt
framför dem stod mr Rush och betraktade dem
just som en fotograf sina klienter men tyvärr
saknade han redskapet.

Mr Rush var en helt ung man, endast två eller
tre år äldre än Benjamin Borck. Han var jude
men hans utseende förde tanken snarare till
Lyckliga Arabien än till Palestina; han var affärsman
och ansågs knivig men påminde mer om poet eller
andlig. Longfellow stegade nu in och med en stor
gest och ilsket mullrande stämma föreställde han:
Mr Kain Rush!

Egentligen Abel Rush, smålog sekreteraren och
gav negern en blick som betydde -- tag de dina
och försvinn. Negern lät blicken gå vidare till
mylady Longfellow, som tyst svepte ut ur rummet
lik en svart komet med präktig svans av lika svarta
meteoriter. Dock högg Longfellow äldste pojken
i axeln och tryckte ner honom i den stol, hans
mor lämnat. Han sa:

Hiawatha, min son, du stannar och vaktar
bordssilvret!             

Varmed den fruktansvärde grindvakten stegade
ut och smällde igen dörren. Sekreteraren skrattade
ett lågt och behagligt skratt och sade, till Benbés
förvåning på en svenska som visserligen hade
yankeetonfall men eljest var korrekt:

Ni ska inte tro, att den gode Longfellow
misstänker varken er eller mig för att vilja stjäla
bordssilvret. Unge Hiawatha är satt att lyssna, men det
kommer att bli med dåligt resultat.

Sekreteraren hade antagligen rätt. Så snart den
pigge ynglingen förstod att han ingenting förstod
ägnade han sig åt angenämare sysselsättning. I det
han med talande och bönfallande miner anhöll om
förståelsefull diskretion från de båda herrarnas
sida, tog han ur byffén fram en betydande
syltburk och försjönk i en vällustig dåsighet.

Mr Rush bjöd Benbé en stol men förblev själv
stående.

Som ni hör, är jag svensk. Mina föräldrar
flyttade över då jag var åtta år. Innan dess hade
jag emellertid nöjet att göra er bekantskap. Vi
slogs en. gång i min fars trädgård, som gränsade
intill Borckska gården. Min far hette Gavenstein,
juvelerare Gavenstein, Här tog han namnet Rush.

Det låter som ett bilmärke, inföll Benbé.

Någonting i den stilen. Gavenstein påminde om
ett äpple, Som pojke har jag fått smörj för båda
namnen, Gavenstein i Sverige och Rush här. Nå,
det gör ju detsamma, varför man får det
härdande smörjet --

Benbé började känna sig bättre till mods. Den
där mäktige sekreteraren var alltså son till
Gavenstein, en liten trind och trevlig juvelerare som
brukat göra konkurs då och då. Till på köpet
närmsta granne till farmor på den tiden! Vad
kunde han bättre begära? Alltså behandlade Benbé
sekreteraren efter den ritual, som är bestämd för
barndomsvänner -- han räckte fryntligt fram
handen.

Abel Gavenstein eller Kain Rush eller vad ni nu
heter, slå till om ni behagar. Låt oss lägga bort
titlarna. Det känns fånigt att inte säga du åt en
pojke, som man klått upp --

Nå ja herr Borck, sa Abel Rush och smålog
underfundigt och lite melankoliskt. Den av oss,
som har några titlar, kan ju lägga bort dem. Eljes
kanske det är bäst att vi väntar. Tänk om vi
skulle ångra oss?

Envar som något känner etiketten mellan
svenska ynglingar och män, vet fuller väl att ett
avslag i dufrågan hör till de allra grövsta
förolämpningarna. Följaktligen rodnade Benbé
hejdlöst, hans humör blev grumligt och hans
andhämtning fnysande och besvärad.

Som ni behagar, sa han. Vill ni då vara så
fly förbannat vänlig och tala om vad ni önskar?

Personligen ingenting, svarade sekreteraren lugnt.
Jag är blott ombud för de herrar, som handha
den ekonomiska sidan av Jac Tracbacs verksamhet.
Er ankomst har väckt någon oro. För min del
blir jag nöjd med ett samtal, som jag hoppas ska
leda till en överenskommelse i godo.

Överenskommelse? upprepade Benbé ursinnig.
Välj era uttryck Abel Gravenstein! Tror ni kanske
att jag är någon utpressare?

Sekreteraren smålog blitt som mot ett barn.

Utpressare bekymra vi oss inte om. I ert första
brev, som jag tog mig friheten konfiskera --

Jaså, ni tillstår det! skrek Benbé hjärtans nöjd
att finna så giltig anledning till vrede. Ni tillstår
att ni stjäl er husbondes brev?

Med Tracbacs tillstånd eller rättare sagt på hans
befallning censurerar jag hans post. Vill ni sen
kalla det stöld, så var så god. Mr Tracbac får
ofta brev från så kallade släktingar och de
bekymra oss inte. I det här fallet visste jag ju, att
brevskrivaren verkligen räknade släkt. Det gjorde
saken betydligt mera invecklad. Om ni kommit ett
år senare, skulle ni varit hjärtligt välkommen, det
försäkrar jag er. Men tidpunkten är mycket
olyckligt vald. Tracbac har samtyckt att uppträda inom
den närmaste framtiden --

Jag ämnar icke störa, sa Benbé högdraget.
Sekreteraren suckade och halvslöt ögonen lik den,
som ser att hans väg är lång och svår.

Herr Borck, har Tracbac väl fått fatt på er, så
är det sannerligen inte ni, som avgör den saken.
Den kommer att ligga helt och hållet utanför er
kontroll och följaktligen måste ni tyvärr i viss
mån stå under vår. (Och när jag säger vi och
vår -- inflickade han -- menar jag naturligtvis
mina principaler, det så kallade Tracbacsyndikatet.)

Jag ska säga er något, fortsatte han. Så snart
Tracbac glatt oss med löftet att uppträda -- det
händer inte ofta och får inte hända ofta -- så
snart han givit sitt löfte, vet vi två saker med
visshet: för det första kommer han att göra allt,
som står i hans makt, för att uppfylla sitt löfte.
Tracbac är den mest utpräglade pliktmänniska, jag
känner och ett brutet löfte skulle plåga honom
orimligt. Vad vi för det andra vet, är tyvärr att
han kommer att göra allt för att inte infria sitt
löfte, allt utom att direkt bryta det --

Det där kallas kanske god logik på amerikanska,
inföll Benbé. På europeiska kalla vi det
paradoxer --

Vi kalla det ett fördömt besvär, svarade
sekreteraren med en mild suck. Ni får emellertid inte
tro, tillade han genast, att mr Tracbac gör det
där på trej. Å nej, han är renhårig som man säger.
Saken är helt enkelt den att varje uppträdande för
honom betyder en andlig spänning, som kommer
honom att rygga tillbaka och knipa ihop munnen.

Nå ja, avbröt Benbé snusförnuftigt, det bör
inte vara någon svårighet att slippa undan.
Sjukbetyg till exempel; han kan ju skaffa sig kikhosta.

Sekreteraren brast i skratt och hans svarta ögon
glittrade av pojkaktig förtjusning.

Vet ni vad, sa han, där stötte ni på den
märkvärdigaste paragrafen i Tracbacs eljes mycket
rätlinjiga kontrakt. Han har själv avfattat den och
den lyder ungefär så här: Sjukdom av vad slag
den vara månde upphäver icke undertecknads
kontraktsenliga förpliktelser, ej heller min död och
begravning som -- om syndikatet finner skäl
föreligga -- böra konstnärligt och ekonomiskt
utnyttjas.

Det var baddarn, sa Benbé.

Uppriktigt sagt vägrade syndikatet godkänna
den där paragrafen som onekligen kan förefalla
cynisk och brutal. Tracbac å sin sida vägrade
underskriva ett kontrakt utan paragrafen. Den finns
där. Mina principaler, som själva är en smula --
nå ja affärscyniska -- misstänka att Tracbac
vill ha den som ett yttersta vapen för att i
nödfall kunna skandalisera dem. Å nej då, er
släkting är kanske en smula barnslig men allt annat än
cynisk eller knivig. Enligt min åsikt har han
paragrafen som ett skydd mot sin egen feghet.
Sjukbetyg eller liknande tricks ska inte kunna hindra
honom från att uppträda.

Mr Tracbac har i själva verket en sträng moral.
Ifall han nedläte sig till ett eller annat lite knep
som så många andra stjärnartister, vore det inte
så konstigt att sköta honom. Tyvärr har han en
förkrossande mängd moraliska synpunkter. Vi
måste ständigt vara på vakt och jakt för att om
möjligt oskadliggöra dem. Hans moral är
tvåkluven. Dels har han en hederlig gammal svensk
borgarmoral, mer konventionell än djup. Det får
knappt förekomma aningen om något oanständigt
i hans komedier. Hans stora effekter ligga på ett
helt annat plan. Den andra grenen av hans moral
är ur vår synpunkt sedd hemsk i all sin
oberäknelighet. Den är uteslutande baserad på medlidande
och ett medlidande utan gränser. Kan han här
finna ett eller annat stöd -- och hans
uppfinningsförmåga är otrolig -- då står han inte att styra.
Kunde han uppfylla en moralisk plikt med ett
kontraktsbrott, skulle han riva sönder kontraktet
utan att blinka. Å du milde, utbrast sekreteraren
plötsligt och strök upp håret till ett förtvivlans
snår, å, du milde herr Borck på den punkten är
han svår.

Just därför, tillade han eftertänksamt, ha vi
alltid hyst en viss oro för hans släkt. Lyckligtvis är
ni den ende representanten på den här sidan
Atlanten.

Tror ni kanske att jag, utbrast Benbé
uppbrusande men smällde plötsligt igen käkarna och
sänkte huvudet. Den stackars ynglingen hade i
sin fåfängliga stolthet velat framslunga: Tror ni,
att jag ämnar vädja till hans medlidande! --
Tyvärr hade fiffigheten solkat ned stoltheten. Han
fick nöja sig med att muttra:

Tack för piken. Jag förstår att ni syftar på den
där checken som jag lämnade Longfellow.

Å vad ni pratar, avbröt sekreteraren förargad.
Jag hade för ögonblicket glömt den där historien.
Tror ni att det angår oss, vad mr Tracbac gör med
slantarna. Jo, om han ville slösa bort sina
millioner till sista centen, skulle antagligen mina
principaler gnugga händerna. De skulle kanske hoppas
att få övertaget. Det tror nu knappast jag.
Tracbac fattig skulle vara lika svårregerlig som
Tracbac rik. Hur som helst -- vill han ruinera sig så
gärna för oss, mycket gärna -- bara han inte
ruinerar syndikatet genom att vägra uppträda.

Ni är inkonsekvent, anmärkte Benbé, ni sa nyss
att Tracbac lovat uppträda och att han alltid håller
sitt löfte.

Tyvärr är det inte jag, som är inkonsekvent,
genmälte sekreteraren. Tracbac kommer att
uppträda men var, när och hur? Nå »hur» kan vi
hoppa över: det är verkligen hans sak och den
oroar oss aldrig, faktiskt aldrig. Men tiden! Han
skulle bli förtvivlad, om han komme fem minuter
för sent till en repetition, men att komma fem
månader för sent till en premiär generar honom
inte alls.

Det måste vara obehagligt för era känslor, herr
syndikatsekreterare, medgav Benbé. Men skulle ni
i förbigående vilja säga mig en sak: är ni i
syndikatets tjänst eller i Tracbacs? Det borde göra en
viss skillnad --

Å nej, inte ett spår, så som jag ser saken.
Syndikatet kan naturligtvis inte existera utan Jac
Tracbac, men inte heller han utan syndikatet. Våra
turnéer måste planeras två år i förväg för att
kunna disponera de lokaler vi behöva i femton eller
tjugu av de större städerna. Vi ha motståndare eller
medtävlare att bekämpa. Det hela måste ske mycket
diskret och är förenat med kolossala kostnader,
arbete och risker. Framför allt den risken att
Tracbac skjuter upp turnén på ett halvår. Naturligtvis
ha vi stora böter stipulerade i kontraktet men
vi skulle aldrig indriva dem eller låtsas indriva 
dem eller ens knysta om att han berett oss väldiga
förluster och obehag --

Det var generöst, utbrast Benbé, jag märker att
jag måste revidera min lantliga uppfattning av
syndikat och bolag och tocket.

Vore det generositet, så vore det oförlåtligt.
Saken ligger annorlunda. Emellertid förstår ni
att vi fasar för allt, som kan komma i vägen. Den
stundande turnén är planerad sedan halvtannat år.
Om tre månader träder kontrakten med de olika
lokalerna i kraft -- sen börjar våra böter, ifall
Tracbac inte är färdig att gå in. Vi ha redan avsatt
en bötesfond på en halv million men det är
naturligtvis en rent godtycklig summa eftersom vi måste
förnya kontrakten undan för undan tills Tracbac
en vacker dag säger: Nu går jag in.

Och om ni i stället sa: Nu går du in? Vad
skulle då hända.

Sekreteraren log sorgmodigt och vaggade på
huvudet:

Oj, oj, oj. Vad som skulle hända? Det värsta
tänkbara. Tracbac skulle gå in och han skulle göra
sitt allra bästa. Samvetsgrant som ingen annan.
Och vi kunde hälsa hem, som man säger. Det
skulle inte finnas någon Jac Tracbac längre --
det skulle bli fiasko --

Hör nu ni, sa Benbé förundrad, vet han inte av
det där själv?

Säg det, den som kan. Ibland tror jag att han
inbillar sig uppträda i ett portativt tält som släpas
från marknad till marknad av två spattiga hästar.
Hans förstånd måste ju säga honom, att så inte
är förhållandet -- men hans känsla är nog en
äkta tältkänsla om jag så må säga. Jag ska ge er
ett exempel. Så snart vi fått visshet om att turnén
verkligen kan starta, annonseras den i alla de tjugu
städerna samtidigt, och samma dag äro biljetterna
till samtliga föreställningar i de tjugu städerna
slutsålda.

Kommer så premiären med dunder och brak,
fortsatte sekreteraren. Vanligen har jag i uppdrag
av Tracbac att räkna inropningarna. Ibland har
det roat mig att uppge felaktig siffra, för stor
eller för liten. Å nej, lurifax, säger han och skrattar
fast han är som en trasa -- å nej, det var så och
så många. Han missar ta mig sjutton inte en
applåd om de också närma sig hundratalet. På turnén
sover han och äter i sin klädloge -- dels vill han
inte visa sig ute, dels inbillar han sig --
förmodar jag -- att han bor i en sån där
cirkusvagn. När lokalen äntligen är tömd säger han till
mig hemlighetsfullt och en smula förläget:
Gavenstein, om vi skulle höra efter hur stor kassan är?
-- Visst det, säger jag och så smyger vi oss genom
korridorerna in på kontoret. Där sitter en karl
eller kvinna och låtsas räkna. Högt ärade, säger
Tracbac och bugar sig, jag är han Jac själv,
skulle ni vilja säga mig kassan. -- Fruntimret,
som sitter där enkom för detta besök, låtsas addera
ihop något på en papperslapp, så säger hon 
summan. Tracbac nickar och funderar, så säger han:
Inte dåligt. Det kunde ha varit mer, men det
kunde också ha varit mindre. Vi får vara nöjda.
Kom med mig i min loge. Där drar han upp en
flaska champagne och säger: Sannerligen -- vi
kan ha rätt att rumla ett tag. Han klär av sig,
tömmer ett glas, sveper sig i filten och somnar på
britsen ögonblickligen.

Komedi, fnös Benbé.

Jag skulle hellre kalla det lek -- eller vila om
ni så vill. Han leker sig tillbaka till tälttiden då
unge Jonathan Borcks konster och krumbukter inte
voro värda så värst många dollars eller cents. För
resten vet man ingenting om honom -- det är
egentligen det enda man vet. En gång -- och
jag var då alldeles ny som sekreterare -- skulle vi
börja turnén i Chicago. Underhandlingar voro
slutförda för många månader sen men ingen hade
brytt sig om att fråga Tracbac, var han ville ha
premiär. Vanligen är det honom alldeles likgiltigt,
men enligt kontraktet har han rätt att själv
bestämma var han ska börja. Nå -- en månad eller
så före starten säger han att premiären skall ske
i Topeka, en världsförgäten håla om förti eller
femtitusen invånare. Varför i Topeka? frågade
det förskräckta syndikatet. Fanns där kanske någon
eller några personer, som han önskade se på
premiären, så kunde de per extratåg om inte annat
förflyttas till Chicago. Tracbac blev generad. Det
är hans svåraste själsliga kongregationsform. Råkar

han i den så får man varken tal eller svar.
Emellertid höll han fast vid sitt kära Topeka. Ingen
förstod eller förstår varför. Jag antar att han
blundat och satt fingret på kartan. På så sätt
måste han ha upptäckt Topeka.

Syndikatstyrelsen visste sig ingen levande råd.
Då fick jag en idé, var jag nu tog den ifrån. Jag
begav mig hit. Tracbac var då alldeles ny i sin
bungalow och mycket intresserad av alltsamman.
Han tog vänligt mot mig och skämtade och kallade
mig äpplet Gravenstein i stället för Abel
Gavenstein. Det var både första och sista gången han
behagade skämta med mig, tyvärr. Nå, rätt vad det
var, tog jag mod till mig, bröt tvärt av det
muntra pratet och sa: Vad är det för dumheter
det här med Topeka? Hur kan man komma på
en så vanvettig idé? -- Jac blev kopparröd i sitt
vita ansikte men han svarade mycket saktmodigt
och allvarligt: Det är inte vanvett min gosse, det
är rättvisa. Varför ska jag alltid ha mina
utskrikna premiärer inför fläskpackarna i Chicago
eller Wall streetjobbarna i New York? I
storstäderna finns tusental förströelser och
sevärdheter, i småstäderna få eller obetydliga. Det är
bara rättvisa att jag startar i Topeka eller någon
annan håla. Man måste tänka även på dessa
människor.

När er onkel sa det där, fortsatte sekreteraren,
såg han så innerligen barnslig, snusförnuftig och
god ut som en flicka, den där skickats ut om
julafton av sina rika föräldrar för att utdela
julklappar på rättvisaste sätt bland fattiga
småttingar. Hade jag fått följa mitt hjärtas maning,
skulle jag tagit den store-lille clownen i famn eller
jag skulle ha bugat mig till jorden för honom.
Men jag var bara en yngling som skulle visa
framfötterna och till vad pris som helst haka mig fast
vid lyckohjulet. Alltså begick jag ett nidingsdåd i
miniatyr --

Jag sa till mr Tracbac med lämplig blandning
av naivitet och illslughet: Tror ni verkligen, mr
Tracbac, att era konster skulle ha så stor
betydelse eller andligt värde för de goda
Topekaborna, att man behöver tala om rättvisa eller
orättvisa? Är det inte bra stora ord i detta
sammanhang? Er konst är naturligtvis en alldeles
enastående konst och dessutom värd väldiga pengar --
men tror ni inte att den kommer mera till sin rätt
i Chicago eller någon annan storstad?

När jag sa det där, fortsatte sekreteraren och
hans vackra bruna poetansikte var rödflammigt
under ögonen, när jag sa det där skämdes jag mer
än jag gjort vare sig förr eller senare. Jag hade
fullkomligt klart för mig, att det var ett
nidingsdåd och det enda som höll mig något vid kurage,
var den risk jag själv löpte --

Jag minns det tydligt, återtog han. Vi befann
oss i ett lite rum högst upp under taket. Det är
möblerat med några tarvliga gamla pojkmöbler
som Tracbac låtit hämta från sitt barndomshem --
en utdragssoffa, ett par pinnstolar, en liten bokhylla,
ett skrivbord av furu, fullt med inristade initialer
och gubbar. Tracbac satt vid bordet och lät
fingrarna kila av och an över skivan och bokstäverna
-- han liknade nästan en blind som försöker att
läsa med fingertopparna. Jag hade hjärtat i
halsgropen, det kan jag säga er och jag vet inte, hur
länge jag fick vänta på svar. Till sist sa han lugnt
och lågmält: Ni har alldeles rätt. Min konst passar
bäst för svinslaktarna i Chicago. Den är
utspekulerad för dem och deras gelikar. Min konst är av
det slaget att den måste betalas mycket, mycket
bra, om det överhuvudtaget ska vara någon mening
med den.

Så sa han och jag dröp ut som en mus droppar
ner i sitt hål. Från den stunden var jag säker om
två ting: syndikatets välvilliga förtroende och Jac
Tracbacs kyliga motvilja eller kanske förakt. Min
ställning hade blivit säkrare men inte angenämare.

Abel Rush smålog med nedslagen och
fundersam min som om han i sitt stilla sinne vägt
vinsten och förlusten. Emellertid sticker det egna
kära jaget snart fram ansiktet i en ungdoms
tankar och Benbé började åter fundera över sin egen
ställning. Sekreteraren måste naturligtvis ha någon
avsikt med att locka honom till grindstugan. Rush
föreföll en smula nervös och obehaglig till mods;
hans läppar rörde sig, som om han talat invärtes,
kanske överläsande en läxa. Pojken Hiawatha
syntes stilla och djupt försjunken i synd och sylt; 
skedens vandring från kruka till mun blev allt
dåsigare och en och annan dov och liksom
betänksam rapning antydde begynnande mättnad.

Plötsligt yttrade Abel Rush otåligt:

Jag är sannerligen missnöjd med den här knivige
syndikatssekreteraren och vad ska då inte ni vara.
Alltså blir jag väl nödd och tvungen att komma till
kärnpunkten.

Tyvärr, tillade han och rynkade pannan i
missmodets vågiga veck, tyvärr kommer ni snart att
förstå, hur finkänslig jag i själva verket var, då
jag avböjde ert vänliga du-brorförslag.

Å verkligen? sa Benbé obehagligt nyfiken.

Ö-ö-ö-ö-ö-öh, rapade negerynglingen Hiawatha
tryggt, ty hans sak var avgjord.


SJÄTTE KAPITLET.

Labyrinten.

Den unge juden stack knytnävarna ner i fickorna
och höjde skuldrorna som om han genom denna
gest velat öka sin energi eller kanske övertyga
Benbé om, att någonting allvarligt nu skulle
avhandlas. Han sa:

Alltså herr Borck, ni önskar veta, vad vi
egentligen vill er. Jag ska säga det kort och gott. Vi
önska att ni omedelbart -- helst redan i afton --
lämnar Kalifornien och vidare att ni i New York
tar första lägenhet till Europa. Jag har redan
tagit mig friheten beställa en första klass på
Gripsholm, som avgår om sex dagar. Jag har
också beställt två biljetter på Santa Félinjen
till New York. Om ni inte har alltför mycket
däremot ämnar jag nämligen följa er till båten. Det
är i få ord, vad jag har att säga er --

Ganska mycket i få ord, anmärkte Benbé lugnt.
Och ganska älskvärt av er att göra den långa
resan för att hålla mig sällskap. I trots därav ger
ni mig kanske en kvarts betänketid.

För all del -- ni kan tänka hela dagen. Även
om vi inte komma i väg förrän i morron kväll,
hinna vi galant till Gripsholm. Att tänka står er
fritt och tyvärr kan jag inte hindra er från att
tänka ganska fula tankar om mig och mina
principaler. Men att tänka över själva saken --
uppriktigt sagt herr Borck -- jag är rädd att den
redan är avgjord --

Utan mitt hörande, anmärkte Benbé fullständigt
lugnt fast hans humör började bli tämligen
grumligt. Ur flera synpunkter var förslaget eller
befallningen fördelaktig. Efter sitt misslyckande i
staterna måste han helt enkelt ta sig hem och att
få åka gratis som schangtil herre på första klass
var onekligen mycket lockande. Å andra sidan
var det ogement förödmjukande att bli knuffad
över diket av några rika knösar, som inte ens
behagade klargöra orsaken. Han sa till sig själv:
Klart besked ska jag ha om jag så ska tända
eld på huset och leta bland ruinerna.

Under denna tankepaus hade sekreteraren
slagit sig till ro i en bekväm schaggstol av yppiga
former. Hans ögon, som voro så mörkblå att de
tycktes svarta som slipad stenkol, glittrade av
otålighet. Benbé mindes negerns utrop: Han sticks
som en vägglus. Och han tänkte: Antagligen
kommer karln att bli obehaglig men jag ska nog
knäppa honom med tumnageln. Plötsligt sa Rush
med ett bittert och vemodigt leende:

Er värderade onkel, mr Tracbac, brukar säga
att han är syndikatets slav. Nå ja, i så fall måtte
det inte vara särdeles sorg- eller riskfritt att vara
slavägare. För resten är det nu för tiden svårt
att veta, vem som är herre och vem som är slav.
När allt kommer omkring är de flesta av oss
sina herrars herre och sina slavars slav. Det är
kanske det, som kallas demokrati.

För att inte uppskjuta min avresa alltför länge,
avbröt Benbé beskt, så behagade ni kanske först
förklara, varför ni inte önskar att jag träffar
mr Tracbac.

Helt enkelt därför, svarade den unge juden
hänsynslöst, helt enkelt därför att vi hysa en tämligen
låg tanke om er karaktär.

Ka-karaktär, stammade Benbé, vad har den med
saken att göra?

Hans förtrytelse syntes så uppriktig att
sekreteraren brast i ett pojkaktigt och förolämpande
muntert skratt:

Mr Borck, jag kanske ska använda ett annat
uttryck. Låt mig då säga att vi finner er väl
barnslig. Tack vare mina förbindelser med släktingar
i Sverige, visste vi att ni skulle komma hit och
vi ha hållit ögonen på er. Varför reste ni till
Kalifornien sen ni misslyckats i östern? Jag ska
säga er det. För att komma i kontakt med er onkel.
Och vad blir ni i och med att ni kommer i
kontakt med honom? Låt mig säga er även det. Ni
blir en dyrgrip för den amerikanska pressen. Och
varför? Jo, därför att Jac Tracbac på mitt förslag
gjorts fullständig »fri» för allt vad pressmän heter.
Ännu för två år sedan fick han inte intervjuas
eller fotograferas utan syndikatets tillstånd. Det
förskaffade oss en massa besvär och vi måste
hålla en betydlig övervakningsapparat. Numera får
vilken liten journalist som helst intervjua honom
-- naturligtvis om han själv har lust. Men han
vet absolut ingenting om sig själv. Åtminstone
ingenting av värde för pressen. På så sätt ha vi
lyckats få honom journalistiskt värdelös. Tyvärr
blir därigenom hans närmaste omgivning desto
mer journalistiskt värdefull. Och om han skulle
få i sin närhet en tämligen naiv -- ursäkta -- ung
släkting som ni, skulle ni helt enkelt bli -- som
jag redan sagt -- en dyrgrip. Pressen skulle ösa
åmvis Tracbac ur er. Och det vore fullständigt
ruinerande för oss. Ni kan ju till exempel tänka
er vad det skulle betyda för en söt pressjänta,
som hastigt och lustigt kan kollra bort huvudet
på en sådan pojkvask som ni, att få pumpa er
på alla detaljer rörande nästa Jac Tracbacturné!
Det skulle betyda guld, det. För henne!

Och nu förstår ni kanske varför ni måste bort.
Frågan är bara om ni godvilligt går in på vårt
förslag och reser på syndikatets bekostnad eller
om vi måste ta till kraftigare åtgärder och låta
staten ingripa?

Staten, upprepade Benbé storögd.

Det vållar oss föga svårighet att få er utvisad,
fortsatte Rush i kylig ton. Ni är en icke önskvärd
immigrant. Det behövs bara att någon av oss fäster
polisens uppmärksamhet på er så -- adjö Amerika.
För oss vore det naturligtvis både bekvämare och
billigare men vi vill helst inte gå alltför bryskt till
väga --

Han tvärtystnade. Å så ädelmodigt det där
syndikatet måtte vara, utbrast Benbé sårad och
förödmjukad. Sekreteraren svarade icke. Från
parken hördes trampet av en galopperande häst.
Sekreteraren mumlade: Det är han. Antagligen
rider han ut genom grinden. -- Han gick hastigt
fram och stängde fönstret som vette åt parken.
Hans ansikte fick ett hätskt drag, som framkallades
av oro. Benbé erfor en ljuvlig känsla av halvt om
halvt tillfredsställd hämnd. Jo, jo, bäste herr
syndikatssekreterare, för ögonblicket är ni kanske inte
så tvärsäker att kunna sparka ut mig ut ur det här
paradiset. Jag behöver bara öppna fönstret och
ropa på min fars kusin --

Tracbac hördes skrika:

Hallå! Longfellow! Sover ni? Varför öppnar
ni inte grinden? Ser ni inte att jag ämnar rida
ut? Öppna för mig, ni svarta psalmbok.

Från grindstugans trappa svarade Longfellow
med sävlig röst:

Till er tjänst, sir. Alltid färdig att öppna
grinden, eljes blir jag avskedad av den där Rushen,
som är en sann skam för mänskligheten.

Är mr Rush här? frågade Tracbac.

Den efterfrågade trängde sig ofrivilligt upp mot
rumsväggen. Benbé njöt. Emellertid svarade
Longfellow sin husbonde lika långsamt fast med höjd röst:

Begagna era ögon, sir. Kan inte ni se honom
så kan inte jag se honom. Varför skulle jag
vara mera skarpögd än ni?

Plötsligt spratt Benbé till. Han stirrade på sin
fiende Abel Rush, han gick på tå fram till honom.
Han hade upptäckt en frans av svettpärlor på
hans panna. Den unge judens förskräckelse gjorde
honom häpen. Rush märkte hans förvåning och
smålog generad, han viskade: Jag är en smula
nervös -- det behövs bara att han upptäcker er --
jag har ju fått i uppdrag av syndikatet att hålla
er borta -- jag blir avskedad både av honom och
av syndikatet -- det går förbannat snabbt att bli
avskedad -- ni förstår --

Han stod med nävarna hårt nedtryckta i fickorna
så att rocken stramade och knakade över de smala
skuldrorna. Benbé ryckte upp hans högra knutna
hand ur fickan, skakade den och sa:

Vad som än sker, Abel Rush, så reser jag i
kväll. Ni ska inte mista er plats för min skull inte.

De lyssnade vid dörren. Negern hade börjat
öppna grinden, i det han mångordigt bedyrade
att det var något fel med mekanismen. Tracbac
smackade otåligt åt sin häst, ett varmblodigt,
svart, spensligt, lågväxt sto. Plötsligt ropade
clownen: Hallå Longfellow, vad är det där? Är det inte
mr Rushs bil?

Abel Rush sjönk plötsligt samman i en suck,
han mumlade: Så där ja -- nu är det gjort --
nu är det färdigt --
Longfellow svarade: Lägg er inte i mitt trassel.
Så länge jag inte lägger mig i ert så kan ni
tryggt hålla er norr om tröskeln till de svartas
världsdel sir --

Utmärkt! skrek clownen. Men var är min käre
vän Rush?

Gå genast ut till honom, viskade Benbé
upphetsad. Jag har gett er mitt hedersord att inte
visa mig. Ljug så bra ni kan.

I hans oförbätterliga pojksjäl flammade den
ädlaste entusiasm för lögn och list. Abel Rush
torkade svetten ur pannan och steg hastigt rakt
fram mot det dansande stoet. Utmärkt! ropade
clownen, förtsatte därpå hövligt och torrt: Söker
ni mig, mr Rush? -- Sekreteraren skakade på
huvudet. Redan hunnen utanför grinden vände sig
Tracbac i sadeln och sa:

Vet ni av att min nevö varit här? Det vet ni
naturligtvis eftersom ni vet allt. Jag såg honom
bolla med sin hatt på jasminvägen. Han var vid
gott humör. Jag bad honom inte stiga in. Han
behövde mig inte. Nå ja, nu rider jag till hans
bostad. Ödet får avgöra. Är han hemma -- utmärkt.
Träffar jag honom inte -- också utmärkt. Ödet
har talat och då är allting utmärkt. Farväl.

Farväl. Farväl, mumlade Benbé som stod och
lyssnade vid fönsterspringan. Det är en katten så
fin chans som rider från mig på det där svarta
stoet. Farväl.
Han suckade rätt tungt men i detsamma
förnam han bakom sig en ännu tyngre suck. Den kom
från negerynglingen Hiawatha. Hans röda gap
stod vidöppet och ögonen flackade upp och ned.
Benbé lade tystande handen över den gastande
gossens gap. Vissa orsaker förmådde honom dock att
hastigt draga tillbaka handen. Gossens jämmer
och en stark doft av ananas, kanel och ingefära
fyllde rummet. Dörren slogs upp och mylady
Longfellow rullade in skriande och med stora åtbörder.
På trappan skrek Longfellow, tjöt i kapp med
sin stackars telning. Benbé sa till sig själv: Här
kan jag inte stanna. Jag lovade att inte visa mig,
men då levde jag i okunnighet om ananassyltens
verkningar på ett negerbarn.

Vad har hänt? skrek i detsamma clownen och
tog ett skutt från hästryggen tvärs genom grinden
rakt i famn på negern. Benbé steg ut och stängde
dörren bakom sig. Utan att hälsa på Tracbac
ställde han sig vid sidan av Rush. Från
grindstugan trängde alltjämt Hiawathas klagan, som
dock för varje minut dämpades och så att säga
kultiverades. Man vågar antaga att de omedelbara
och naturliga följderna av en olämpligt använd
kruka ananassylt så småningom efterträddes av
moraliska. Hur som helst så befann sig den
olycklige lille svartingen i sin mors händer och det
övriga världsalltet saknade anledning att inskrida.
Icke förty blev Tracbac stående på trappan, tyst
och orörlig. Longfellow kvarhöll eller låtsades
kvarhålla hästen som dock efter husbondens
cirkushopp förhöll sig alldeles stilla. Hur länge
ska vi stå så här? viskade Benbé till Abel Rush.
Sekreteraren avbröt en stillsam vissling och viskade
tillbaka: Vi måste låta honom tala först. Han är
ursinnig, det ser jag på hållningen. -- De båda
unga männen, ungefär jämnåriga, hade genast
slutit ett visserligen obestämt förbund mot Tracbac,
som i det närmaste innehade deras sammanlagda
ålder. Många gränser suddas ut i vår tid --
gränsen mellan gammal och ung: aldrig.

Tracbac hade till hälften vänt sig mot de båda
unga männen och stod nu med ögonen slutna,
näsvingarna skälvande som på en vädrande hund.
Rush torkade åter pannan och viskade halvkvävt:
Måtte det bara inte ske en olycka. Jag visste inte
att han skulle bli så upprörd --

I detsamma sa clownen utan att öppna ögonen:

Besynnerligt. Folk brukar fråga vad jag tänker
på. Jag kan inte svara ty vanligen tänker jag inte
alls. Men just nu då jag står och tänker, finns
ingen till hands att fråga.

Nå vad tänker herrn på? utbrast negern
förbittrad. Stå inte där och se otrevlig ut. Tänker
herrn på mr Rush så sjung ut och mät honom
skäppan full. Snåla inte på hundsnuset. Den karln
tål vad han får och dubbelt upp. Sticks som en
vägglus, gör han.
Tracbac slog upp ögonen och kommenterade sin
grindnegers tal med små bugningar, han harsklade
sig och sa:

Utmärkt, Longfellow. För hästen till stallet och
torka henne väl. Eftersom du inte kan sköta
grinden, får du bli stalldräng. Ger du min vän
Hiawatha stryk, blir du avskedad. Är du ohövlig mot
mr Rush, blir du avskedad. Är du ohövlig mot
master Borck, blir du avskedad. Är du ohövlig mot
mig, får du fet fårstek som är din livrätt. Sticker
du kniven i mun, får du stå i skamvrån. Försvinn,
du svarta rimlexikon!

Jag tänker på min turné, fortsatte clownen och
mr Rush sänkte med en tung suck sitt huvud. Jag
tänker på turnén och jag skulle vilja veta om det
här uppträdet kanske är sketchen till min nya
komedi.

Å vad är det ni säger, utbrast Rush förtvivlad.
Av barmhärtighet sir, blanda inte ihop de här
tråkigheterna med turnén.

Varför inte? genmälte clownen och ryckte på
axlarna. Idén är inte dum. En man hålles fången
av sjuttio svältande millionärer -- det så kallade
Tracbacsyndikatet -- som ämna slakta honom till
julen. En frände spårar upp fången för att
befria honom. En skurkaktig tjänare, nämligen ni
mr Rush, stänger in den unge fränden jämte ett
till synes ofarligt barn, som emellertid laddats
med ananas. Barnet exploderar men i stället för
att spränga fången i luften, rämna fängelsets 
murar och de båda fränderna återförenas. Det är en
urkomisk idé och slutet är lyckligt.

Som ni vet, mr Tracbac, genmälte sekreteraren
lugnt, brukar ni aldrig spela i komedier med
enbart lyckligt slut. I den här komedien kommer
alltså den skurkaktige sekreteraren att hängas av
de sjuttio svältande millionärerna. Blir det inte
bra?

Utmärkt, alldeles utmärkt, svarade clownen och
klappade sakta i händerna. Därefter vände han
sig mot Benbé sägande:

Ni flyttar till mig. Jag behöver en ny
sekreterare.

Nå på det viset, utbrast den förut villrådige
Benbé med lättat hjärta. Clownen ämnade ersätta
hans nyförvärvade vän Abel Rush med honom
själv. Det bröt hans tveksamhet och han fortsatte:

Tackar förbindligast men jag måste avböja. Er
sekreterare väljer visserligen inte jag men en
kandidat till platsen kan jag i alla fall utesluta --
mig själv. Jag har gett mitt hedersord att resa.
-- Han försa sig och tvärtystnade, bet sig i läppen.

Till vem har ni gett ert hedersord? insköt
Tracbac snabbt. Abel Rush sa:

Till mig naturligtvis. Gör inga onödiga frågor
och stå inte där och smacka. Ni är obehaglig nog
ändå. Vad ert hedersord beträffar, Benjamin -- så
får ni det tillbaka. För resten vill jag å egna och
mina principalers vägnar be er antaga platsen.
Vem vet i vilka rövarhänder han eljes skulle råka.

Ni har i alla händelser visat er vara en person
som fäster någon vikt vid hedersord och det är
redan mycket det.

Hör! Hör! hojtade clownen och viftade med
händerna över sitt grinande ansikte. I avskedets
bittra stund ger han sin efterträdare de amplaste
lovord. Ack vad dessa ädelsinnade unga judar
ändå är förtjusande.

Han tog några höga språng ut genom grinden
och fram till sekreterarens bil. Han öppnade
dörren och bugade fjäskande:

Glad åt ert besök, mr Rush. Tyvärr förrinner
er dyrbara tid under ett alldeles penningfritt
samtal. Välkommen, välkommen igen när det blir sju
torsdagar i veckan. Inte en dag senare sir.

Abel Rush ryckte på axlarna; i det han gick
förbi sin nyvunne vän Benbé, viskade han hastigt:
Ni kan bara göra mig en tjänst -- stanna hos
honom.

Utan att låtsas om den bugande clownen sprang
han upp i bilen och startade. Tracbac dröjde några
sekunder, handen lyftad till vänlig viftning.
Därefter återvände han hastigt till Benbé och tog
honom under armen men släppte ögonblickligen
sitt tag då han förnam en viss ovillig tröghet i
ynglingens kropp. Han gick raskt mot bungalown i
det han sa: Kom med. Jag vill visa er huset, vi
ska se ut en bostad åt er.

Benbé följde förbryllad, tveksam, olustig.
Ehuruväl han på ett eller annat sätt gripits av en
viss rädsla för sin frände -- samma rädsla som
man lätt får inför allt, man icke lyckas förstå --
vågade han likväl säga: Inte sant, ni överilade er?
Mr Rush får behålla sin plats? Ni ångrar er?

Clownen svarade lugnt:

Jag ångrar mig aldrig. Ånger är inte min genre.
Som bekant är min genre rädsla och medlidande.
Jag lyckas inte bra i andra branscher.

I den mörka porten till bungalown satt en nyckel
stor som en kyrknyckel. Tracbac vred om den och
en liten klocka som hängde under portbjälken
började ringa. Tracbac rynkade pannan och
muttrade:

Nej jag ångrar ingenting men här inne i huset
finns ett litet fruntimmer som är förälskad i
Abel Rush. Tro, vad hon kommer att säga mig
för obehagligheter. För resten kan hon ju lika
gärna förälska sig i er. Kär som kär -- inte annat
än jag sett är föremålet tämligen likgiltigt.

Klockan tvärtystnade. Tracbac steg in, skjutande
Benbé framför sig. Han sa: Gud bevare din
ingång och din utgång, gosse. -- Spridda takljus
flammade upp, en gammal vit tjänare och två
svarta kommo skyndsamt in i det stora förrummet
som alldeles saknade fönster. Utmed väggarna
stodo stora brokigt målade kistor, mexikanska
brudkistor. Tracbac sa: Se er omkring. Jag måste
ha fatt i det där fruntimret innan jag gör
någonting annat. Det är en gammal vana, hon har varit
min hustru --
Benbé började ströva omkring i sällskap med
den gamle tjänaren, som var så åldrig att knän
och händer skakade oavbrutet. Gubben sa på
svenska:

Välkommen herr Borck. Husbond har väntat
på er. Laga nu bara att han inte stänger in er i
något bås och glömmer bort er. Ni får allt vad
ni vill och ni har er fullständiga frihet, men
bortglömd blir ni i alla fall. Jag heter Axelsson
och var gårdskarl i Borckska gården i Wadköping.
Jag fick befallning att fara hit över med
möblerna, pojkmöbeln och salsmöbeln och
salongsmöbeln och möbeln från gamla fruns rum. De
finnas här allesamman och jag finns här också
men vem bryr sig om oss? När inte han själv gör
det, så vem ska då bry sig om oss? Jag högg
ved förr i världen och snickrade och hade uppsikt
över gården därhemma. Nu går jag omkring med
den här.

Han höll upp en sån där nätt liten fjädervippa
som franska farsens små kammarsnärtor
floretterade med i kurtisdueller. Skälvande i gubbens
torkade, grova vedhuggarnäve tedde den sig hemskt
löjlig eller löjligt hemskt. Gubben böjde sig fram,
stötte ut andedräkten, viskade: Jag super, det är
vad jag gör. Låtsas inte om det, herr Borck.
Dammar och super. Ingen fäster sig vid oss, varken
vid mig eller möblerna. Man inbillar sig att man
har någon betydelse för honom. Pyttsan herrn.
Damma och sup, slut sen.


Gubbstrutten försvann på skälvande ben genom
en av hallens otaliga dörrar. Benbé valde på
måfå en annan av dem och började ströva
omkring i huset. Han erinrade sig Longfellows
spådom att han skulle gå vilse och han fann den
snart besannad. Rum av alla storlekar och former
klungade ihop sig som cellerna i en bikaka.
Samtliga voro sparsamt försedda med små förgallrade
fönster och dagern var skymning men mellan
rumsgrupperna lågo större eller mindre gårdar som
strålade i desto intensivare solljus. Ett par av
gårdarna voro vollaierer, väldiga fågelburar med
starkt färgade invånare. Andra voro
vinterträdgårdar, överflödiga kan tyckas i detta subtropiska
klimat.

Benbé hörde ett par gånger Tracbacs röst ropa:
Siv, Siv! En gång såg han honom genom en
rad av dörrar men när han sökte upphinna honom
var han försvunnen. Han kände sig sannerligen
som ett vilsegånget barn och föreföll sig själv
rätt löjlig i sin rädsla att aldrig hitta ut ur denna
labyrint. Plötsligt dök en herre i riddräkt upp i
en av de skumma dörröppningarna. Hans hår var
mörkfärgat fast färgen gått ur här och var.
Mustaschen var bättre lyckad, oklanderligt
helsvart och vaxad. Han frågade efter mr Tracbac.
Benbé svarade att han var främling på stället och
att han gärna skulle vilja säga farväl åt husets
herre. Den färglagde presenterade sig på ett
formelt men älskvärt sätt -- hans namn var Ilois de 
Crazy, före detta major i österrikiska armén.
Han sa:

Jag är också främling fast jag bott här i sex år.
Jag tillstår att jag fortfarande har en smula svårt
att hitta. Ändå var jag betrodd
rekognosceringsofficer vid Götzarmén 1916. Nå ja, kanske var
det därför det gick som det gick. Nu hittar jag
skapligt i huset men husets herre hittar jag aldrig.
Jag förmodar att han låtit bygga den här
labyrinten för nöjet att få gå vilse. Den naturliga följden
har blivit, att han själv är den ende som hittar här
med förbundna ögon. Farväl min herre och hälsa
vår värd, ifall ödet skulle föra er samman.

Österrikarn gjorde en fulländad bugning a la
Schönbrunn och försvann i andra ändan av
rummet. Benbé larvade vidare och råkade in i en fil av
rum där möbleringen var äkt-amerikansk, det vill
säga otroligt veklig och fantastiskt ful. Han steg
uppför en trappa och kom in i ett stort behagligt
sovrum av engelskt tycke. Han var trött och
kastade sig raklång på den bekväma sängen. Han
sa till sig själv: Nu sover lille Benjamin ett
slag, så är han vid bättre humör när han vaknar.

Emellertid hade han inte ens hunnit sluta
ögonen förrän clownen slank inom dörren,
smågrinande. Tracbac satte sig på sängkanten och tryckte
ned Benbé, som ville resa sig. Han sa:

Ligg ni, unge man och ta igen er efter
själsskakningen. För resten ha vi ju åtskilligt att
prata om --





SJUNDE KAPITLET.

Brist på hjärta.

Tracbac såg sig om i rummet och vänligt
grinande sa han:

Alltså, min herr nevö, det här rummet har du
valt. Nå ja, det är inte något tokigt rum; jag hade
nästan glömt det. Jag brukar låta mina gäster
själv välja sina rum genom att gå vilse och
slutligen utmattade sjunka ner någonstans. Det roar
mig -- litet roar barn och clowner. För resten
hyser jag den största respekt för slumpen så i
stort som smått. Det lär finnas människor som
leva uteslutande efter förnuft och beräkning. Jag
undrar just, hur de se ut invärtes. Endera äro de
sinnessjuka eller också bli de det. Slumpen är den
store förnyaren -- utan den torka vi till halm.

Nå ja, fortsatte clownen alltjämt med sitt lugna,
vänliga grin, jag borde kanske ha låtit dig sova
i fred men jag var rädd att du skulle få onda
drömmar, beträffande Abel Rush och hans
avsked. Du kan vara lugn. Jag behöver honom
bättre än han behöver mig. Kanske får jag
lov att be den slyngeln om ursäkt. Han är

snarstucken. Det är inte precis efter min smak
att be om ursäkt men lyssna till en vis mans
ord, Benjamin Borck: det är mycket hälsosamt
att då och då tvinga sig mot sin smak. Sylt och
tårta är gommens smak, sill och potäter är magens
sak. Jag kan en massa såna där förnuftiga
sentenser. Jag lär dem av Axelsson när vi träffas.
Jag lär dem vare sig jag vill eller ej. Axelsson är
en sträng tuktomästare. Han är utmärkt.

Han såg på klockan och sa fundersamt: Vid det
här laget antar jag att Rush underrättat
herrarna i syndikatet om sitt så kallade avsked. Jag
får antagligen en mycket obehaglig dag. Nå, det
skadar inte. Jag har haft alldeles för många
behagliga. Allt skall betalas, allt min gosse. Lägg
det på minnet. När helst du såg din lycka svinna
skall du hos mig din lycka finna, sa plikten -- när
helst du lät ditt vinfat rinna skall du hos mig
din sällhet finna sa gikten. Det är också
Axelsson. Han är utmärkt. Nu kommer Siv. Jag hör
henne i trappan. Upp med dig pojke och skaka
fram manschetterna, karda ditt hår och buga dig
till jorden --

Upp flög mycket riktigt Benbé men hade knappt
hunnit släta sitt rufsiga hår förrän Siv trädde
in. Hon hade bytt ut sin ateljéoverall mot en
mörkblå sidencape som kom henne att likna en
blåduva med krämfärgat dun under vingarna. Hon
låtsades inte se den bugande Benbé varför
ynglingen snopen makade sig mot dörren. Emellertid
hejdade hon hans flykt med en vredgad blick.
Hon sa till Tracbac:

Det bör knappt förvåna dig att du fått besök av
syndikatherrarna. De vänta i hallen. De vill veta
varför du avskedat Abel.

Tracbac rodnade hastigt och lika hastigt svann
rodnaden. Han utbrast i gäll ton: Så! Redan!
Verkligen! Det är utmärkt, alldeles utmärkt! Vilka
är det?

Siv räknade upp namnen på fyra framstående
bankmän, syndikatets ledare. Hon tillade tveksamt
och med rynkad panna: Henny är också med. --
Clownen gjorde ett jämfotaskutt och skrek:

O-o-o-o-o! Henny-Denny, Henny-Denny! -- Han
vände sig till Benbé och förklarade: Den ryktbare
nervspecialisten Denny O'Henny är min eller
snarare syndikatets läkare. Han medföres vid alla
viktigare expeditioner. De övriga herrarna ska först
reta slag på stackars Jac och sen blir det hans
sak att väcka mig till liv med ett eller annat
stimulerande nervsalt. Det är utmärkt. -- Han
gäspade stort.

Är du trött? frågade Siv hastigt och spärrade
förskräckt upp ögonen. Clownen gäspade än en
gång och svarade surmulet:

Jac icke vara trött men Jac kunna bliva trött.

Siv rynkade oroligt pannan och funderade:
slutligen sa hon i en moderligt bestämd ton:

Det vore bra, om du ville ta emot dem. Jag tror
att de är mycket ängsliga. Om inte annat så 
förstår jag det av deras klädsel. Det ska se ut som om
de tittat in helt apropå. Ett par av dem kommer i
svalrockar, ett par i byxor och skjorta. Denny
den slyngeln kommer i badkappa. Du förstår --
de vill bara skaka hand med dig -- dunka dig
vänskapligt i ryggen --

Hennes vackra ögon glittrade och hennes tänder
knistrade mot varandra; hon liknade ett
praktfullt ilsket djur. Clownen tog hennes huvud mellan
händerna och gav henne en luftkyss. Han ropade
upphetsad:

Utmärkt, utmärkt! En dör för han är tok, en
dör för han är klok. Det är också Axelsson.
Utmärkt. Nu vet jag hur jag ska vara klädd. Siv,
gå ned till herrarna, jag kommer strax. Du
Benjamin stannar här tills jag skickar efter dig.

Tracbac skyndade ut på tåspetsarna. Den vackra
Siv vände sig långsamt om utan att besvara
belevade Benbés upprepade bugningar. I dörren vände
hon sig emot honom och frågade onådigt: Är det
ni, som ska efterträda mr Rush? -- Benbé kom sig
inte för med att svara, skakade blott förtvivlad på
huvudet. Siv yttrade släpigt och med grymt förakt i
tonen: Jag vill av pur barmhärtighet säga er att
platsen inte är lätt. Jag unnar sannerligen den
stackars Abel en grundlig semester. Ett råd vill
jag ge er: säg aldrig emot mr Tracbac. Ber han
er kasta honom ut genom fönstret, så kasta honom
ut genom fönstret. Det tjänar absolut ingenting
till att spjärna emot.
Hon gick och Benbé satte sig på sängkanten.
Han sa till sig själv: Sug på din tumme lille
Benjamin. Det gjorde du i unga dar och det var en
mycket lugn sysselsättning --

De fem herrarna, Tracbacs objudna gäster, hade
slagit sig ned i den väldiga hallen som blott
upplystes av några stjärnliknande lampor i taket. Den
förnämste av herrarna var en lång, mager något
framåtböjd man, mr Adams, juris och teologie
doktor, direktör i Farmers and Merchants Bank,
»äldste» i ett mycket ansett religiöst samfund,
senator samt vice president i Jac Tracbacsyndikatet. Av
de båda skjortärmsherrarna var den ene, mr Judah,
en klotrund liten herre som tjänat en förmögenhet
på japanska pärlor och som i syndikatet
företrädde en stor filmkoncerns intressen. Han var
till sitt humör mildare än vad som egentligen
är tänkbart. Den andre skjortmannen, mr Cow var
även han liten men bred, fyrkantig och argsint;
han var en bland cheferna för en stor juridisk
firma med huvudsäte i New York samt
Tracbacsyndikatets förste advokat, vidare var han en av
hederspresidenterna i National Steeplechase and
Hunting. Den andre svalrocken åter var en
rödhårig, gänglig, smal kontorsherre -- hans namn
var Pech och den som inte visste vem Pech var,
visste ingenting om Pech.

Doktor Denny O'Henny slutligen, den unge
mannen i badkappa, var yngre bror till en
oljemagnat, nervspecialist och icke minst specialist på
fallet Jac Tracbac. Hans förmögenhet räknades i
tiotal millioner och han var också den ende bland
herrarna som inte hade något ekonomiskt intresse
av Jac Tracbac. För sina konsultationer,
regelbundet två i månaden, erhöll han ett honorar av
tre dollar gången, ett belopp och kanske det
enda som han rumlade upp tillsamman med någon
vacker tös ur den allra lägsta filmvärlden. Hans
namn som nerv- och sinnesspecialist var
tillräckligt stort för att ge honom en betydande makt.
Socialt sett stodo de övriga herrarna på grund av
sina allmänt kända religiösa, moraliska och
filantropiska intressen betydligt högre än den unge
mannen, som de behandlade med en viss
farbroderlig överlägsenhet. Deras tonfall fingo dock
stundom en viss dallring av ängslan. Doktorn
hyste nämligen ett alldeles obegränsat förakt för
de fyra herrarna men roade sig med att dölja det
under överdrivna vördnadsbetygelser, som stundom
kom hans offer att känna sig ställda under
läkarobservation och hotade av internering. Siv älskade
den unge mannen på ett enligt hans egen
terminologi »kvalificerat men modifierat lättsinnigt
sätt». En av hans ytterst få personliga vänner var
Abel Rush och just därför skulle han kanske
funnit det pikant att ruinera Abel Rush. I likhet
med många sina kolleger hade denne
sinnessjukspecialist själv en tämligen nyckfull själslig jämvikt.
Dessa representanter för Jac Tracbacsyndikatet
hade alltså tältat i den halvskumma hallen.
Bungalown i övrigt strålade av ljus och gav intryck av
stor mottagning. Och då nu skymningen hastigt
tätnade upplystes även parken ända uppifrån
konstgjorda forsen till grindstugan, där Longfellows
svarthyade små mästerverk, ledda av den
tillfrisknade Hiawatha, trådde en silhuettdans i
båglampornas månblå sken. Denna festliga belysning
föreföll de fem herrarna misstänkt, den stämde inte
överens med deras enkla dräkter och visitens
okonstlade karaktär och kunde kanske betyda något
stundande obehag. Denny O'Henny red grensle
över en mexikansk kista och skakade ett
inkasspjut som han ryckt från väggen. Med sitt strida,
småvågiga rödgula hår och sina muskulösa nakna
armar liknade han mer en gotisk krigare än en
docent i neuropatologi. De övriga herrarna hade
lägrat sig mitt i hallen på hopsläpade mattor,
djurhudar och kuddar. De liknade just vad de ville
likna -- harmlösa amerikanska medborgare som
tillbragte en timmes aftonrast hos en god vän,
ledigt och otvunget, ingenting märkvärdigt alls.

Denna beundransvärt otvungna stämning bröts
en aning när nu mrs Siva Yala inträdde. Likväl
måste man tillstå att om ett ohövligt sätt är
liktydigt med ett otvunget, så lade den vackra damen
inga band på gästerna. Hon stannade innanför
dörren och såg sig omkring med rynkade
ögonbryn som en sträng husmor den där finner sina
rum tillstökade av ohyfsade personer. Doktor
O'Henny tog ett skutt från kistan, slungade
spjutet. Han lyfte hennes hand till kyss men
upptäckte, att zigenarflickan hade ett hål på ärmen.
Han föredrog att kyssa den punkten. De äldre
herrarna funno den unge mannens tilltag pikant
och otvunget, varför de kravlade sig upp ur sina
hudar och kuddar för att följa hans exempel.
Under proceduren förblev Siv orörlig med armen
lyftad ungefär som en patient den där förevisas
för en skara studenter. Då kyssceremonien
genomgåtts, tog hon fram en liten näsduk, spottade på
den och gned kraftigt det kyssta stället. Hon slog
sig ned på en stor, fyrkantig kudde, så mjuk att
den genast sjönk platt till golvet under sin lätta
börda. Hon sa:

Törs jag fråga -- vad skaffar oss obehaget av
ert besök? Har Abel Rush ställt till med det här
så kan ni hälsa honom att han ska få en rungande
örfil -- inte av mig men av min neger. Och ni
där, halvnakna slyngel på kistan, ni som gubevars
ska vara Jacs läkare -- begriper ni inte att Jac
kan bli upprörd över ert älskvärda besök?

O'Henny skrattade och återtog sin plats på
kistan. Ynglingen Pech stack fram sitt röda huvud
ur gapet på en väldig isbjörn som tycktes
omfamna honom.

Ä -- söta -- lilla -- Siv, stammade han. Inte
menar hon lilla att Jac -- vår store snälle Jac --
kunde bli ond --

Pech, en bondpojke från Kansas, var syndikatets
mest betrodde pressagent. Hans otroligt enfaldiga
utseende, hans fnoskigt vänliga och tjänstvilliga
sätt, den uppenbara redbarheten i hans karaktär
och icke alltför uppenbara förstånd hade gjort
honom populär bland journalisterna, enkannerligen
gröngölingarna, som med oförfärad energi söka
slå sig fram på banan, och som i en rödhårig,
grinande bondynglings naivitet finner någonting
besläktat med sitt eget ännu ej förgiftade väsen.
Pech gjorde sina principaler stora tjänster genom
att ständigt låta sig luras, kullpratas, pumpas in
i märgen av finurliga unga journalistämnen, som
gladde sig grymt över den enfaldige pojkens
indiskretioner. Emellertid visade sig dessa
indiskretioner liksom sagans guld vid dagsljus blott vara
visset löv.

Doktor O'Henny sa:

Varför skulle Jac bli upprörd? över vad? över
vårt oskyldiga besök. Det ska för mig som läkare
bli ytterst intressant att ia[k]ttaga detta anfall av
upprördhet, ifall det kommer. Jag blir kanske i
tillfälle att bilda mig ett omdöme om hans
nuvarande hälsotillstånd --

Ni -- ni -- degenererade pojklymmel, utbrast
Siv, ni vet mycket väl att Jac är hundra gånger
mer själssund än ni, apachetyp. För resten är ni
dagos och halvblod allesamman, fnös den
uppretade lilla zigenerskan och kliade sig kraftigt i
knävecket. Och om ni bara understa er att reta Jac --

I själva verket var hon vansinnigt rädd för den
unge man, som hon växelvis kallade »degenererade
slyngel» och »läkarlymmel». Hon saknade icke
orsak. Den alltjämt växande makt som anförtros
läkarkåren och allmänhetens ringa förmåga att
kontrollera dess verksamhet, kommer utan tvivel
att göra denna bana begärlig för brottslingar av
degenererad typ och med tillräckliga ekonomiska
och intellektuella förutsättningar. Siv förstod att
bland dessa herrar som samtliga voro henne mer
eller mindre osympatiska, kunde endast O'Henny
bli farlig för hennes clown -- hennes »favoritbaby»
som hon i flydda, ömma stunder kallat en man,
mer än tjugu år äldre än hon själv.

Tracbac lät fortfarande vänta på sig. I hans
ställe inträdde nu major de Grazy iförd sin
ulanuniform. Sannolikt hade han aldrig förr burit
uniformen på denna sidan Atlanten och troligen var
det någon nyck hos clownen, som nu tvingat
honom. Han log ett leende uppträtt på ståltråd, en
mekanism att visa tänderna. Han slog samman de
behandskade händerna, böjde sig lätt bakåt och
utbrast:

Å, madame och ni mina herrar amerikaner! Mr
Tracbac och jag har väntat er i spegelsalen och
här finner jag er liggande på golvet i hallen. Är
ni inte bra oberäkneliga i er behagliga rättframhet.
Vad ni ändå är för ett lyckligt folk, som så resolut
gjort slut på konvenans och alla dessa enfaldiga
fördomar, som gör oss européer så avskyvärt
väluppfostrade. Mr Cow, skulle inte den här lilla
scenen vara någonting för filmen: Avdankad
europeisk officer stannar häpen och betagen inför
kaliforniskt guldgrävarläger?

Utan att lyfta sitt fyrkantiga huvud, nedsjunket
i de bottenlöst mjuka kuddarna, svarade mr Cow
med nasal grammofonstämma:

Visserligen vore det något för filmen. Men jag
vill föreslå en sannare titel. Till exempel: Narren
och hans förridare. Jag hoppas nämligen att
Tracbac kommer snart --

Österrikarens ansikte blev ännu mera gulblekt.
Han böjde sig ned för att kyssa Sivs hand, och
viskade hastigt: Jac kommer strax. Var inte orolig.
Men han och nevön har varit inne i er ateljé. Jag
vet inte vad de har gjort där. -- Siv stirrade
framför sig med stora ögon, som undran och
ängslan gjorde än mera glänsande.

Äntligen kom clownen. Hans dräkt var inte
alltför uppseendeväckande i och för sig. Han bar
helt enkelt frack, med knäbyxor, sidenstrumpor och
skor med juvelspännen. Hans farfarsfar skulle ha
funnit honom ganska korrekt för en fest i finare
societet. Inte ens de långa spetsmanschetterna
skulle ha väckt hans ogillande. För resten voro de
berömda dessa Tracbacmanschetter av dyrbara
spetsar som hängde ned ända till andra
fingerleden. De voro inte något utslag av snobberi utan
snarare av blyghet. Tracbac hade en nervös vana
eller ovana att vid livligt samtal plötsligt lyfta
händerna rakt upp och skaka dem. De långa
manschetterna som hängde ned över fingrarna
gåvo en naturlig förevändning för denna
tvångsrörelse.

Från det ögonblick Tracbac gled in i den
väldiga hallen, upphörde varje försök att spela
likgiltighet. Spänningen, oron beträffande clownens
sinnesstämning var alltför stor. De på golvet
lägrade herrarna började svettas bland sina kuddar.
De ropade varken hej eller hallå, de rörde varken
hand eller fot. Tracbac gick med tysta, snabba
steg från den ene till den andre och skakade
flyktigt de händer som lojt och nästan motvilligt
räcktes honom. Endast den unge läkaren O'Henny
fann skäligt att hoppa ned från kistan och hälsa
Tracbac med en kraftig, kantig bugning ungefär
som en väluppfostrad europeisk skolpojke hälsar
sin lärare. Tracbac smålog och klappade honom på
axeln. Läkaren, som Siv fruktade och kallade
»lymmelaktig apache» var i själva verket clownens
favorit.

Sedan han sålunda ordlöst hälsat sina gäster,
tog han en kudde och slog sig ned bredvid Siv.
Därpå nickade han åt samtliga och yttrade: God
dag gentlemän. Roligt att se er.

Mr Adam, den äldste, satte sig sävligt upp,
grinade vänligt och sa: Vad du är fin, Jac?
Tänker du gå på någon fest? -- Jag har ju gäster,
svarade Tracbac med en artig liten bugning. -- Å
håll nu i mig! utbrast mr Cow och reste sig med
så att säga fyrkantiga rörelser. Vill ni påstå att
ni klär er i frack för att ta emot några vänner i
ert hem? -- Tracbac svarade: Inbjudna gäster tar
jag vanligen emot i vardagsdräkt. Oinbjudna
däremot är lyckligtvis inte vardagslag för mig. Det
stämmer mig högtidlig.

För resten, tillade han plötsligt i falsett och
med rynkad panna, för resten klär jag mig så här
för att slippa höra era joviala skrän: hallå, Jac,
hej gamle gosse! Hör på gentlemän! Jag har
ingenting emot att min grindneger dunkar mig i
ryggen och kallar mig kamrat. Jag är fördöme
mig hans kamrat åtminstone så länge han behagar
vakta min grind. Men herrar bankdirektörer och
gelikar behagade icke taga sig några friheter i
mitt hus. Jag är inte så förbaskat svag att jag
inte kan hålla affärsslöddret på mattan.

Han andades tungt och böjde huvudet gång på
gång bakut. Siv strök honom oavbrutet och
stillsamt över hjässa och nacke, hon viskade med en
skrämd mors överjordiska lugn: Baby -- min baby
-- stilla. Plötsligt stelnade hennes hand i
smekningen; hon stirrade skrämd på O'Henny, som
hastigt tagit fram ett litet skrivblock ur
badrocken och gjorde några snabba anteckningar under
det att hans blick vilade än på papperet än på
Tracbac. Nu upptäckte också clownen hans tilltag, han
vinkade åt O'Henny. Läkaren fortsatte ostörd sina
anteckningar. Tracbac rynkade pannan och pekade
på platsen bredvid sin sida. O'Henny skakade på
huvudet. Clownen rodnade av vrede, han skrek i
falsett: Pojke! Den unge mannen ryckte på axlarna,
stack in boken och ställde sig bredvid Tracbac
med korslagda armar. Själv vig som en
mästerclown gjorde han ett höjdsprång och hamnade med
korslagda ben på kudden bredvid Tracbac. Han
gjorde en liten applådgest och sa:

Vad befaller kung pajas?

Tracbac svarade faderligt undervisande:

Denny-Henny jag befaller dig att uppföra dig
hyggligt. Du är skamlöst rik min gosse och kan
köpa oss allesamman billigt -- naturligtvis
undantagandes vår vackra väninna -- men det övriga
rasket. Därför fordrar jag av dig, att du
uppträder särskilt försynt och hänsynsfullt. Har du
förstått?

O'Henny bugade sig tyst. De lägrade herrarna
bolmade häftigt på sina cigarrer. Deras plan att
på ett stillsamt och fridfullt sätt förmå clownen
till medgivande beträffande turnén, tycktes nära
att stranda. Röken bildade en jättekägla i den
skumt upplysta hallens mitt, ett rökelsekar inför
avgudabelätet Jac Tracbac. Den magre lille mannen
satt hopsjunken och framåtböjd med hakan
omklamrad av den utmärglade handens fingrar.
Vänstra handen hängde slappt ned, täckt av den
långa spetsmanschetten. På var sin sida om honom
sutto orörliga flickan med bärnstensögonen och
den unge mannen med det stridvågiga guldröda
håret, krusat och benat som en efebs. Bakom
avgudabilden stod som en tempelvakt de Grazy i
sin uniform, en slagen krigare, fånge i kung Midas
land, själv likgiltig för allt.

Tracbac yttrade lågmält: Ni mina herrar och
jag ha naturligtvis något att säga varandra. Alltså
-- ärendet om jag får be?

Den vördnadsvärde mr Adam reste sig och de
övriga satte sig upp. Mr Adam sa:

Vårt ärende är enkelt men bekymmersamt. Du
har avskedat Abel Rush. Tidpunkten är oläglig.
Han skulle under närmaste dagarna tillsammans
med mr Cow slutföra underhandlingarna med de
tjugu turnéstäderna och samtidigt skulle han och
Judah träffa de sista bestämmelserna med
filmkoncernen. Alltså en mycket oläglig tidpunkt att
avskeda honom. Men vi böjer oss för din önskan.
Abel Rush har misshagat dig, Abel Rush får gå --

Tracbac funderade några ögonblick och svarade
därpå lågmält och med ett nästan ödmjukt
tonfall:

Abel Rush får inte gå. Möjligen har han
misshagat mig men om ni, gentlemän, tro att ett dylikt
misshag har det ringaste att skaffa med mitt
beslut --

Han tvärtystnade, slöt ögonen och strök sig med
en trött nästan förtvivlad åtbörd över pannan. Åter
började Sivs milda hand stillsamt stryka hans nacke
och hjässa. O'Henny yttrade halvhögt:

Ert beslut, Tracbac? Vilket beslut?

Tyst Denny-Henny, mumlade Tracbac, hostade
och fortsatte:

Mitt beslut att avstå från att uppträda. Det
har vida djupare och mäktigare orsaker än ett
tillfälligt missnöje med Abel Rush.

Hör! Hör! viskade O'Henny halvhögt.
Tracbac rynkade pannan, likaså herrarna. Mr Adam sa:

Innan vi diskutera ditt beslut får jag be de
Grazy kalla in Abel Rush.

Tracbac sken plötsligt upp och viftade med
händerna. Å, å, utbrast han, verkligen. Är Abel
Rush här. Han är alltså inte ilsken på mig?
Utmärkt, alldeles utmärkt.

Rush hämtad av majoren steg hastigt in och tog
plats utan att ha hälsat ens på den vackra damen.
Han yttrade torrt och affärsmässigt:

Jag anser det vara min plikt att innan jag
avgår --

Avgår! tjöt Tracbac och hans stora mattblå
ögon trängde ilsket fram som ögonen på en retad
tjur. Dumheter! Dumheter!

O'Henny halade åter försiktigt fram sin
anteckningsbok och började skriva i det han från
sidan iakttog Tracbac. Den ursinnige clownen
ryckte boken från honom och kastade den långt
ut på golvet samtidigt som han gav den unge
läkaren en örfil. Tack, tack, mumlade O'Henny,
krabblade snabbt efter boken och återvände till
sin plats baklänges som en kräfta. Efter några
ögonblicks paus fortsatte Rush:

Det är min plikt att göra mr Tracbac
uppmärksam på den ekonomiska sidan av hans
verksamhet. Jag tror att den är honom lika obegriplig
som hans konst är obegriplig för mig och det
vill inte säga lite. Jag inbillar mig att Tracbac
tror sig ha en årlig inkomst på hundratusen
dollars eller så --

Tracbac flaxade med spetsvingarna och såg ut
att vara djupt förnärmad. Han muttrade: Å -- å
-- mycket, mycket mer!

Emellertid vill jag underrätta honom om,
fortsatte Rush, att bara underhållet av denna bungalow
och dess tjänstestab uppgår till tre gånger det
beloppet --

Utmärkt, alldeles utmärkt, mumlade Tracbac
förvirrad.

Rush fortsatte:

Det där är emellertid privatsiffror och av mindre
betydelse. Låt oss tala om turnén. Den berör
tjugu av staternas största städer. Antalet 
föreställningar har av doktor O'Henny begränsats till
hundra, det betyder cirka fyrahundratusen sålda
biljetter till ett medelpris av tjugu dollars eller i
runt brutto åtta millioner.

Utmärkt, avbröt clownen förtvivlad. Men --
men det är stora omkostnader också, förfärliga
omkostnader. Järnväg, skjutsar, hotell, lokaler,
uppvärmning, personal. Å det är förfärliga utgifter,
jag känner till det där, jag har större erfarenhet
än ni min gosse, slöt han med viktig min.

Jo visst har ni det, medgav Abel Rush och knep
ihop läpparna kring ett ostyrigt och vemodigt
leende. Omkostnaderna är i sanning förfärliga men
nu ska vi hålla oss till bruttot. Mr Judahs och
mina underhandlingar med filmkoncernen äro inte
slutförda men vi komma att fordra minst samma
garantisumma det vill säga hela turnén jämte
filmen kommer att röra sig om ett brutto på minst
sexton millioner.

Clownen nickade högtidligt och sa:

Det är stora siffror ni kommer med Abel Rush,
mycket stora siffror --

Rush ryckte på axlarna och fortsatte i nästan
förtvivlad ton:

Jag vågar inte hoppas, att ni behagar besvära er
med att inse, hur stora siffrorna är. Men ni bör
i alla fall betänka att ett företag av detta
ekonomiska omfång inte bara berör er utan också
tusentals och åter tusentals människor i jämförelsevis
blygsamma omständigheter.

Clownens huvud sjönk mycket sakta framåt --
Siv skakade bakom hans rygg hotfullt och
varnande sina knutna händer mot Abel Rush, men
sekreteraren fortsatte inför ett auditorium som
lyssnade i andlös spänning -- inte av särskilt
intresse för vad han yttrade utan för den inverkan
det skulle ha på clownen.

Medan ni roar er med att ställa till allsköns
krångel, sir, gå de där människorna och undra om
kung Clown i nåder behagar skänka dem deras
dagliga bröd --

Bä, bä, mumlade Tracbac missbelåten. Fårskalle
-- jag är väl inte den ende clown i världen. Det
finns tjockt av dem, tjockt --

Det finns det, medgav Abel Rush, och jag vill
visst inte påstå att ni är den bäste av dem, kanske
inte ens en av de bättre. Men jag påstår att ni
är den bäst betalte, den ojämförligt, svindlande
bäst betalte. Inser ni, sir, att det innebär vissa
förpliktelser? Mot dem som vänta sitt dagliga bröd
av er hand. För min personliga del, slöt
sekreteraren, finner jag det rentut sagt äckligt att en
förvuxen barnunges nycker kan ha så stor
betydelse för en massa människor. Nu vet ni min
tanke, sir.

Förvuxen barnunge, upprepade Tracbac och
glodde ilsket på Siv. Hör du att din älskade Abel
skäller mig förvuxen barnunge?

Jag hör det, svarade Siv lugnt. Utan hälsning
avlägsnade sig den unge juden lika snabbt som han
kommit. Utanför dörren blev han likväl stående,
lyssnande. Herrarna av syndikatet förhöllo sig
tills vidare tysta, i spänning avvaktande clownens
nästa rörelse. Sannolikt beundrade de i hög grad
Abel Rush som vetat angripa clownen i hans
ömmaste punkter -- hans medlidande och hans
urborgerliga begär att uppfylla sina förpliktelser.

Tracbac satt lugn och tyst, funderade, skakade
då och då på huvudet med förnumstig min. Så
böjde han sig bakut och viskade till de Grazy, som
återtagit sin plats: Min vän -- underrätta master
Borck och Longfellow.

Majoren avlägsnade sig. Tracbac suckade och sa:

Ja, gentlemän, det var stora siffror, pojken kom
med. Ovett fick jag desslikes --

Jag hoppas du förstår, avbröt mr Adam värdigt,
att den obehärskade unge mannens utfall mot dig
personligen härrörde från hans vrede över att vara
avskedad --

Nej, det begriper jag absolut inte, genmälte
clownen lugnt. Abel Rush hör inte till dem som
kommer med känslosvammel. Han är alldeles för
saklig till det. Men det finns något som han inte
vet men som ni snart ska få veta. Han har
naturligtvis rätt i det att jag har vissa skyldigheter. Jag
förstår mycket väl. Det finns ingenting dummare
än att vara dum, säger Axelsson. När jag var
pojke, var jag girig -- det rörde sig om tior --
nu rör det sig om tusenlappar. Varför skulle jag 
vara girig. Jag har skyldigheter, ja, det har jag.
Men det finns också något som heter force majeur
-- över förmåga -- tomhet -- tomhet -- ingenting
i bröstet mer.

Hans röst blev alltmer sentimental, tårdränkt. Siv
strök honom över kinden och han lutade ett
ögonblick huvudet mot hennes skuldra. Denny O'Henny
gjorde en grimas av äckel. De övriga herrarna
stodo eller sutto med sänkta huvuden som i en
kyrka. De funno clownen djupt rörande. Den unge
doktorn fann honom äcklig vilket kanske berodde
därpå att han i denna församlingen var den ende
-- undantagandes Siv -- som höll av honom en
smula. Härmande clownens tårdränkta röst
gnolade han: Clownens force majeur -- fatalité du
coeur --

Fatalité du coeur, upprepade Tracbac och
skrattade lågmält. Jaså det säger du, Henny-Denny.
Fatalité du coeur. Han skrattade och grep Siv i
armen, stönande och vacklande reste han sig.
Alltjämt växte hans skratt, högg som skärande knivar,
blixtrande skri, blänkande tjut genom det
halvmörka rummet -- Siv hade sprungit upp och
höll honom med båda händerna under armhålorna.
Ett ögonblick tvärtystnade han, bredde ut armarna
med handflatorna uppåt och tycktes vädja till den
högste, men i nästa ögonblick sprang skriet fram
än skarpare. O'Henny hade rusat upp och
stirrade på honom under starkt uppdragna ögonbryn.
De övriga herrarna vände sig bort eller blundade
och höllo för öronen. Blott den fräknige Pech
hade så mycken sinnesnärvaro att han sånär ställt
till en olycka. Han skyndade fram med ett glas
vatten men O'Henny gav honom snabbt ett slag
på käken så att han tumlade bort med sitt
farliga glas. Själv började han att med
fingertopparna massera Tracbacs halsmuskler. Skrattet hade
upphört men den sjuke högg med tänderna i luften
som en rabiespatient. Plötsligt drog han en djup,
hickande suck. Spänningen slappnade. Han lade
armen kring O'Hennys hals och hängde några
minuter tungt och slappt på den unge mannen.

Genom dörren mittemot honom kom nu de
Grazy, Benbé, Longfellow och Axelsson. De båda
senare buro mellan sig en tavla, en meter hög,
två meter bred, täckt med en duk. Vid åsynen av
gruppen i hallens mitt, tvärstannade de Grazy men
Tracbac vinkade honom till sig. I nästa ögonblick
var han åter sig själv, livlig och småleende.

Mina herrar, utbrast han i det han skakade
sina spetsmanschetter, jag måste förbereda er
på ett litet uppträde i den sentimentalt makabra
genren. Det hörer mitt yrke till, inte sant?
Utmärkt. Den här tavlan som utförts av vår stora
konstnärinna Siva Yala är visserligen avsedd för
mig personligen, men genom att visa er den lyckas
jag kanske förklara utan ord, vad jag skäms att
förklara med ord. Just det där som nämnts i
omskrivningar -- force majeur -- tomhet -- intet --
fatalité du coeur som den där slyngeln sa -- nå
alltså -- några steg tillbaka man ser bättre på
avstånd -- och inte bli onda -- bara söka fatta --
inte ond du heller Siv -- o så ond du är -- å
hör så du fräser! (Han vätte på fingerspetsen,
petade på henne och fräste som vattendroppen på
en het plåt.) Dålig karaktär Siv -- unna gott
din nästa -- får du själv det bästa. Axelsson, låt
täckelset falla!

Den buttre gubben drog med skälvande
vedhuggarnävar bort duken. Longfellows svarta
ansikte med röd grinande mun stack fram över tavlan.
Han blundade.

Tavlan var en kolteckning föreställande en
modern charkuteri- eller slaktarbod med
marmorväggar, marmordiskar, marmorgolv bestrött med
sågspån. Fem expediter stodo vid disken iförda
vita förkläden och mössor. Tre av dessa herrar
voro ganska lyckade porträtt av Adam, Cow och
Judah. Den femte, doktor O'Henny, stod lutad
fram över en modern skärmaskin. Under sågen på
maskinen låg ett till hälften avsågat hjärta. Detta
hjärta var tydligen butikens sista tillgång att döma
av expediternas bekymrade miner och åtbörder:
Judah på bilden höjde axlarna och visade
handflatorna, mr Judah i hallen gjorde detsamma. Mr
Adam och hans avbild höjde båda blicken mot
himlen, mr Cow knöt nävarna. O'Henny slutligen
sågade lugnt i det han intresserat iakttog hjärtat,
den enda röda fläcken på denna teckning i svart
och vitt.

Upphängd på en krok som trängde in i
nackhålan hängde ett skelett. Ur dess grinande mun
hängde tvenne snirklade band, sådana som på
epitafier bära släktdevisen. På det ena bandet stod
präntat:

Jag var Jac Tracbac.

På det andra bandet:

Jag föddes människa -- jag levde clown -- jag
sålde mitt hjärta -- jag dog fattig --
Åskådarna stodo tysta, illa berörda. Tracbac
viskade:

Förstår ni meningen? Nej, det gör ni inte. Men
nu ska ni få se --

Han gav Benbé, som dröjt bakom de andra, en
vink och den unge mannen steg motvilligt fram
till tavlan, som föreställde en slaktares fönster.
Tvärsöver tavlan, tvärsöver fönstret strök han
snabbt upp en klistrad lapp på vilken han själv
nyss präntat:

Lagret utsålt -- affären upphör. Jac Tracbac
Syndic Lmtd.

Samtliga herrarna kände sig som sagt illa
berörda. Abel Rush som inte sett tavlan men hört de
skri han framkallat, låg framstupa i ett av de
många små rummen och skakade av gråtfrossa.
Inget ont om honom. Man kan få en nervchock
utan att vara en stor clown och man kan nödgas
gråta alldeles gratis.


ÅTTONDE KAPITLET.

Hobby och handske.

När Benbé vistats åtta dar i Tracbacs bungalow,
skrev han ett brev till sina vänner på Sanna. Han
skrev det egentligen för att kunna säga sig själv
att han på åtta dar utfört åtminstone ett
arbetsliknande företag. Eljes hade han ätit, sovit,
spatserat i parken, tittat på aporna och botanen, växlat
några ord med Longfellow, de Grazy, Axelsson.
Tracbac hade han inte sett till.

Benbé var fullständigt ensam: måltiderna
serverades i en liten sal, som stötte till hans
sovrum. En dag bad de Grazy i en sirlig biljett om
äran att få deltaga i hans kvällsvard. Erinrande
sig österrikarens formella sätt sträckte Benbé upp
sig i sin smoking för att värdigt mottaga gästen,
de Grazy kom emellertid i nattrock och tämligen
orakad. Han hade tydligen sovit hela dagen och
föreföll omornad. Sedan han tömt en cocktail eller
två gäspade han stort bak handen och tycktes
tvärvakna. Han stirrade på Benbé med uppspärrade,
allvarliga ögon.

Vet ni vad, mr Borck, ni borde lämna det här
stället så snart som möjligt. Det är ingenting

för en så ung man som ni. Med mig är det en
annan sak. Jag närmar mig sextiotalet och efter
allt vad jag genomgått kan jag gott säga att jag
är en uomo finito, en man utan framtid. Min plats
lämpar sig för en åldring. Jag är en sorts major
domus, en överhovmästare som tjänstgör vid några
högtidligare tillfällen. Det är inte ansträngande.
Dessutom tycker Tracbac om mig, därför att jag
är en gammal knekt, som insupit åtskilligt med
krutrök. En av hans många skräckidéer är den, att
han en vacker dag ska bli stucken i ryggen av
någon illasinnad person. Därför känner han det
tryggt att ha en pålitlig gammal krigsbuss till
gårdvar. För mig är det en passande
reträttplats men för er, unge man är det här stället
olämpligt. Laga att ni kommer härifrån, ju förr
desto bättre.

Lättare sagt än gjort, tänkte Benbé och suckade
invärtes. Han led åter av den deprimerande
sjukdom, som så ofta hemsöker personer av hans
obetänksamma läggning -- penningbrist. I en
stund av ärlighetens och hederns triumf hade unge
Benbé, som återfått den famösa checken av
Longfellow, rivit densamma i tu stycken och överlämnat
den åt sekreteraren mr Rush. Nu skulle han alltså
se sig tvingad att åter vända sig till denne av
hans stolta gest imponerade sekreterare och tigga
om nya dollars. Han sa buttert:

Innan jag sluppit in i den här labyrinten visade
det sig jämförelsevis lätt att träffa Tracbac. Han
till och med sökte upp mig. Nu bo vi under
samma tak och jag ser inte skymten av honom.

Tja, svarade österrikaren, för närvarande är det
svårt att träffa honom. Jag känner inte mycket
till saken, men jag vet att vågorna gå höga inom
syndikatet. Man har riktat ett ultimatum till mr
Tracbac. Emellertid har doktor O'Henny tills
vidare förbjudit alla underhandlingar. Och
doktorn är allsmäktig. Ingen vågar säga ett knyst
emot honom. Undantagandes Jac själv,
naturligtvis. Han gör exakt vad han själv vill och
ingenting annat. Olyckan är bara den -- att han
ingenting vill. I alla fall skall han underteckna det
slutgiltiga kontraktet i dag klockan sex. Det vet jag.

Benbé önskade sig bort. Han beslöt framtvinga
en ändring, av vad slag den än månde bli. Han
visste att Jac var förmiddag stod eller snarare gick
modell för Siv. Alltså fattade han posto i gården
med ankdammen. Han hade inte ringaste lust att
stöta samman med målarinnan, vars högmodiga,
kyliga bärnstensögon inte alls tilltalade en så
rättfram och okonstlad ung man. Han dolde sig
alltså under palmerna i avsikt att vänta ut clownen.
Då Siv plötsligt steg fram till galleriets räck och
böjande sig över räcket ropade:

Hör på ni där nere, master Borck. Hur länge
ska ni sitta där och lura som katten på en fågel?
Söker ni Jac, så ska jag skicka honom till er.

Skicka honom till mig, upprepade Benbé hart
när förolämpad å sin store frändes vägnar. Jag
förmodar att jag bör i all ödmjukhet anhålla om
audiens.

Prat, prat! fnös Siv och gjorde en rätt ful
grimas. Vad ni krumbuktar och konstrar kring
denne beskedlige Jac. Det är väl för att till sist
få honom på dårhus. Hur dags vill ni träffa
honom?

Benbé svarade på måfå: Klockan fem. Flickan
funderade ett ögonblick, sa därpå: Gott. Klockan
fem kommer han. Men var god och håll er inne.
Han får inte vänta --

Och hon återvände till sin ateljé.

Fast klockan blott var tre begav sig Benbé
genast till sitt rum i det han gnolade:
Kjortelvägen den bästa är av alla jordiska vägar! Hon
har för resten rätt i det, tösen. Ju enklare ju
simplare. Krumbukter är för kräk, hyggligt folk
behandlar man som hyggligt folk. Basta.

Han slog sig således ner i sitt rum och väntade
tåligt. På utsatt tid dök clownen fram ur dörrens
mörker, lika grå som skymningen, klädd i någon
sorts vadmal. Han satte sig grensle över en stol,
nickade och smålog förnumstigt och vänligt som
en beskedlig tomte.

Siv skickade mig till dig, sade han. Är det något
särskilt du önskar eller vill du bara ha en
pratstund i största allmänhet? Har du tråkigt? Det
har jag. Jag går här och driver och har inte något
jobb. Det är vidrigt. Vad är det du vill? Sjung ut!

Benbé suckade av förlägenhet och ovisshet allt
under det clownen gav honom finurliga och
uppmuntrande grimaser -- sjung ut bara, var inte
blyg. Slutligen yttrade Benbé:

Ja, mitt kasus är ungefär detsamma som ert.
Saknar jobb. Mat och husrum har jag men inte
arbete. Det drögar ihop sig i lederna och i hjärnan.
Jag börjar bli tung.

Just det ja, mumlade clownen. Det drögar ihop
sig. Säger man så eller är det din uppfinning?
Det drögar ihop sig --

Vet du vad? fortsatte han plötsligt livligt som
om han med våld brutit sin egen tankegång. Det
finns två stora olyckor här i livet. Att behöva en
leksak, ett hobby och att icke ha någon. Otaliga
gånger har jag försökt skaffa mig en men aldrig
lyckats. En gång trodde jag nästan att jag lyckats.
Du har kanske märkt att många av rummen här
äro fyllda med gamla mexikanska möbler:
kyrkmålningar, husgeråd och sånt. De inköptes utan
min vetskap men en dag slog det mig att det där
mexikanska bråtet påminde om dalamålningar och
gamla kistor och möbler, som jag mindes från
landsbygden därhemma. Då fick jag ett
förstklassigt hobby av allra förnämligaste art -- ett
vetenskapligt. Jo, jag tackar. Jag ställde upp en
teori. Den löd: alla äro vi smålänningar inför Vår
Herre. Den mexikanska konsten härstammar från
den spanska, den spanska från den västgotiska
alldeles som den sicilianska från den normandiska
och båda delarna från de sydskandinaviska
stammarna. Åjemine vad jag var glad åt min
småländska teori. Den kunde med varsam skötsel
bli ett verkligt livshobby, förstår du. Det var
någonting att sömma på om nätterna och en
anständig vardagsdräkt tillika. Du förstår -- man
kan inte ständigt gå klädd som clown -- man
härdar inte ut -- man måste ha ett civilt byte
för att tala beväringsspråk.

Det hade varit ett strålande hobby om jag inte
plötsligt kommit att tänka på, hur gruvligt
likgiltigt det är, om den mexikanska kulturen
härstammar från den småländska eller från någon
annan kultur i vida världen. Den där likgiltigheten
är ett grundläggande karaktärsfel hos mig och
därför blir jag aldrig någon god hobbyman.

Det är alldeles nödvändigt att ha någonting sånt
där, fortsatte han allvarligt och ruskade på
huvudet. Förr eller senare måste man tvinga sig att bli
barn på nytt. Få människor är så starka att de
orka vara fullvuxna hela livet.

Den allvarlige clownen brast ett tu tre i skratt
och utropade: Nej, låt oss tala om någonting
annat, käre Benjamin. Jag känner mig så munter
i kväll. Det är roligt att sitta samman med en
person som man kan anförtro sina djupsinniga
spekulationer utan vidare spisning. Aha, avbröt
han sig plötsligt men i ännu vänligare ton: Vem
kommer här? Minsann är det inte vår gemensamme
vän, Abel Rush --

Sekreteraren steg in och Tracbac reste sig.
Benbé, som visste, att det gällde kontraktet, greps
av en barnslig spänning. Sekreterarens spänning
var säkerligen inte mindre; Benbé kunde se hans
adamsäpple glida upp och ner, upp och ner som
om han med all makt sökte svälja sin oro med
saliven. Antagligen berodde hans ställning och
karriär av de närmaste minuterna.

Ursäkta om jag kommer olägligt, men jag bleve
tacksam för er underskrift. Våra kontrahenter
vänta.

Tracbac bugade och svarade omedelbart:

Det gör mig ont, Abel, men jag undertecknar ej
kontraktet. Jag har använt de sista dagarna till
att inventera mina inälvor alldeles som mina
förfäder inventerade sina lager. Tomt, min käre Abel.
Jag har ingenting att sälja.

Sekreterarens magra kinder sögos in till gropar;
han genmälte fortfarande dämpat, hövligt,
affärsmässigt:

Skall jag förstå ert svar så, att ni önskar turnén
uppskjuten eller så att ni helt avstår från den?

På det senare sättet, Abel, svarade clownen
med en ny bugning. Sekreteraren stod några
ögonblick tyst; därpå yttrade han i en skamsen ton
som om han själv skämts över sina upprepningar:

Och ni har också betänkt att ert beslut kommer
att vålla många människor förluster och
missräkningar?

Tracbac svarade med en ansats till häftighet:


Det har jag betänkt, mr Rush, mycket
grundligare än ni anar, mr Rush. Och var så vänlig och
beskyll mig inte för att vara en samvetslös
människa, mr Rush, ty jag är icke någon samvetslös
människa. Skriv upp det och sätt ett obs. i kanten.

I så fall, fortsatte Rush grönblek i ansiktet, men
fullkomligt lugn, i så fall är mitt uppdrag
avslutat.

Han nickade åt Benbé och avlägsnade sig.
Tracbac sjönk ned på stolen, han pustade tungt, slog
med handen framför ansiktet som om han viftat
bort en näsvis fluga. Han muttrade trumpet:

Det gör mig ont om pojken, men jag rår inte
för de obehag och bekymmer han får. De försöker
pressa mig med det där -- all oreda och förlust
jag vållar. Som om jag inte visste det ändå? Aha,
mina herrar, jag har erfarenhet, stor erfarenhet.
Jag har själv haft ett sällskap i många år. Inte så
allra värst stort, men inte heller så litet. Vi
räknade tjugufyra man med hästskötarna. Inte så
lite, skulle jag tro, upprepade han med stolthet.
Och vilka bekymmer, vilket ansvar, vilken omsorg
om stort som smått. Jag hade en liten ballerina
-- å hon var för söt. Jag brukar reta Siv med
henne. Men en sån rackarunge, när lynnet föll på.
Jag har aldrig sett maken till begåvning i fråga
om sensträckningar och ledvrickningar och
muskelbristningar. Tårna och fingrarna kunde hon spreta
med åt alla håll. O du gode! Hon var vår stjärna
och jag fick inställa gång på gång, betala igen
kassor, gu vet allt. Jag kallsvettades ibland om
nätterna så att mina lakan voro blöta som under
den allra oskyldigaste barnaåldern. Och så ska de
komma till mig och säga, att jag inte vet vad
jag gör, när jag inställer en turné. Jag skulle gå
in om jag så hade sju dödliga sjukdomar men
jag kan inte gå in tomhänt -- det är vad jag inte
kan. Och så kommer de och gör sig viktiga inför
mig -- en gammal, erfaren cirkusdirektör. De
borde blygas. Å såna apor, såna löss rentut sagt.
Men jag säger bä!

Han räckte förtretad ut tungan åt Benbé, som om
han tillhört denna skara av apor och löss. Benbé
måste knipa ihop munnen för att icke skratta eller
le. Den stackars clownen var onekligen komisk
där han satt och vaggade av och an, själv icke
olik en orolig apa. Men han var också en smula
rörande i sin barnsliga, buttra bedrövelse. Tracbac
slog åter bort den där envisa flugan som tycktes
surra framför hans ansikte och efter några
minuter återtog han samtalet:

Jo. Ett hobby, det vore naturligtvis någonting
utmärkt för mig liksom för alla som så småningom
upphört att leva. Men det går inte. Jag har också
prövat känslohobby så till sägandes. Jag lät föra
hit farmors möbler och gubben Axelsson som
också var farmors möbel. Nå? Vad glädje gör de
mig? Säg det? När man är helt ung som du,
hyser man vördnad, kärlek, intresse för minnen.
Å käre vän, den där aktningen och kärleken
förbleknar med åren. Man märker att man själv
börjar glida in i det grå och bli ett minne. Därmed är
också vördnaden bruten. Du ska kanske ännu i
våra dar se en yngling visa gubben sin vördnad
men aldrig ska du se gubben visa en annan
åldring någon särdeles vördnad. Å nej då! Å nej
då! Framtiden är det bästa om man så ligger på
sotsängen. Därnäst kommer den stund som är.
Men dött är dött. Må man glömma sin barndom så
snart som möjligt och i tur och ordning sin
ungdom och sin mannaålder. Var den olycklig, må den
glömmas. Var den lycklig, må den tiofalt
glömmas. Att leva i minnen, är att leva bland lik.
Ska vi balsamera våra kära och sitta till bords med
dem och tända elektriska lågor i deras ögon och
sätta grammofon i deras bröstkorgar. Å hu. Ren
den dag i går bör glömmas.

Nå ja, Benjamin, avbröt han sig ånyo i nykter,
vänlig ton, vi skulle ju egentligen tala om dig.
Hur kom du hit? Vad hade du för planer? Du
har själv låtit mig förstå att du är fattig? Är du
skyldig någon där borta? Var fick du respengar?

Benbé sken upp. Äntligen skulle han få tillfälle
att framföra den försummade hälsningen, som
förut tyckts honom meningslös. Han sa:

Reskassan fick jag av en hygglig släkting, patron
Längsäll på Sanna. Ni har visst träffats någon
gång. Minns ni honom?

Tracbac satt orörlig en rätt lång stund och
stirrade framför sig, som om han letat i ett trögt,
kanske dött minne. Benbé granskade ivrigt hans
ansikte för att spåra någon glimt av
igenkännande. Han kunde icke upptäcka den ringaste
skiftning men efter någon minuts tystnad nickade
clownen och yttrade:

Längsäll. På Sanna. Å jo, jag minns honom.
Visst minns jag honom.

Benbé fann denna minnesgodhet utomordentligt
tillfredsställande fast han inte rätt visste varför.
Han erinrade sig också att han någonstans hade
en gåva från Sanna-Sanna till hennes berömde
frände. Det gjorde den gode ynglingen en ogemen
fröjd att få framföra flickans gåva och kanske i
gengäld sända henne ett porträtt och några rader
från Jac Tracbac i egen hög person. Alltså ropade
han i den pojkaktiga upphetsning, som tyvärr var
ett mycket starkt drag i hans karaktär:

Håll Tracbac! Människa! Jag har ju en
present till er! En present från en söt flicka. Det är
minsann inte alla dar man får det inte. Ett
ögonblick, ett ögonblick --

Han började sno omkring som en tosing i
rummet, drog ut alla lådor, letade över högt och lågt;
ett ögonblick stod han sten stilla och rev sig
förtvivlad i håret, därpå ljusnade hans drag sakta men
säkert som en morgongryning och han yttrade
självbelåtet:

Säg sen att inte Ben Borcks bankfack är de
bästa i världen. Presenten ligger förstås i fodret.


Han gick med värdighet bort till klädskåpet,
grävde i den trasiga fickan och fann sitt lilla
paket. Han vände sig åter mot Tracbac. Clownen
satt i samma ställning som nyss, stirrande
tomning. Men det föreföll Benbé som om hans vita
ansikte blivit ännu mera blodlöst och
genomskinligt och som om han icke utan skäl kunde jämföras
med den bild han nyss själv använt -- en död med
konstgjort sken i ögonhålorna. En smula tafatt
och tveksam räckte han fram det lilla paketet.
Clownen spratt till, han smålog och tog paketet.
Han läste med halvhög röst sitt namn. Så vecklade
han långsamt upp papperet. Benbé sträckte sig
fram, till synes betydligt mera nyfiken än
mottagaren.

Paketet innehöll en liten damhandske av brunt
mockaskinn, varken mer eller mindre. En underlig
present. Också undersökte clownen denna gåva,
vände den mellan fingrarna, strök den mot kinden
som om han velat uppdaga dess hemliga
egenskaper. Benbé utbrast skämtsamt:

Vad nu då? Jag tror hon kastar er sin handske.
Sicken en djärv jänta --!

Ansiktet med de utstående starkt kupiga, ljusblå
ögonen med stänk av opalfärg vände sig långsamt
mot honom. Tracbac sa:

Vem? Vem är det, som sänder mig handsken?

Benbé svarade: Å, det är en av töserna på
Sanna.

Clownen la handen över ögonen och skakade
långsamt sitt huvud. Han yttrade lugnt men
undrande: Säg mig en sak Benjamin -- här står
överlämnas efter min död. Är fru Längsäll på Sanna
död?

Å nej då, å nej då, utbrast Benbé ivrigt. Jag
säger er ju att det är flickungen som hittat på
det här tokeriet. Men ni känner henne inte ni.
Hon är trirolig minsann --

Åter satt clownen några dryga minuter tyst,
därpå reste han sig och sa: Vänta ett ögonblick,
Benjamin, dröj här. Jag ska visa dig något.

Han gick. Benbé tänkte: Vad i all sin dar
kommer han att visa mig och vad ska det här betyda?
Fullständigt glömt de goda Längsällarna har han
tydligen icke.

Efter några minuter återvände Tracbac. Bredvid
den lilla handsken som han lämnat på bordet,
la han nu en andra, en högerhandske, en
vänsterhandske, ett par. Han strök över dem med
fingertopparna, han sa lågmält:

Jag vet just inte om jag handlar rätt. Å andra
sidan måste jag ha en förklaring. Det är
nödvändigt. Som han sa härom afton O'Henny:
Clownens force majeur -- fatalité du coeur.

Benbé utbrast, stirrande storögd på handskarna:

Men Jac -- det är ju ett par! De hör ihop.

Clownen nickade och svarade lågmält:

Jo. Visst. De hör ihop.



NIONDE KAPITLET.

Konsten att sälja känslor.

Syndikatet befann sig i knipa.

Efter Tracbacs vägran att uppträda beslöt
styrelsen på sekreterarens förslag att genast avbryta
alla underhandlingar med clownen. Abel Rush sa:
För närvarande betyder underhandlingar endast
ytterligare uppskov. Om vi lämna Jac fullständigt
i fred är det möjligt att han snart nog kommer
på bättre tankar. Då får han vackert komma till
oss. -- Den blide mr Adam gned sakta sina händer
och yttrade: Abel Rush har nu som alltid rätt.
Jac själv och inte vi bör återupptaga
underhandlingarna. Det kommer att bereda oss vissa
fördelar. Mr Judah smålog ängsligt. Komma till oss,
Abel -- han kan också gå till andra -- Rush gav
sin stamfrände en sträv blick och genmälde: Mr
Judah, ni tycks aldrig kunna lära er att Jac är
en hederlig person. Ändrar han sitt beslut, så
vänder han sig till oss.

Och därmed fick syndikatsherrarna låta sig nöja
så länge.

Vad Tracbac själv angick mådde han utmärkt,
alldeles utmärkt. Visserligen hade han de två första

dagarna efter brytningen med syndikatet förefallit
orolig och ensam strövat omkring i sin labyrint.
Men i betraktande av det allvarliga beslut han
fattat, låg häri ingenting förvånande. Snarare fann
Siv det märkligt att han på tredje dagen började
visa en förstulen glättighet, som han tydligen sökte
dölja. Då han trodde sig obemärkt kunde han
plötsligt slå samman händerna som en förtjust
barnunge.

För resten gick han dessa dagar klädd och
maskerad som Fredrik den store. Kanske att
masken påverkade denna skådespelarsjäl men själva
tilltaget var ingenting märkvärdigt. Siv hade
föresatt sig att så småningom fylla ett helt galleri
med clownen i hans märkligare roller. Till dem
hörde också Fredrik den store i en liten komedi
eller sketch, som anno sexton gjort en oerhörd
lycka. Icke ens komediens otroliga enkelhet för
att inte säga smaklöshet skulle ha rättfärdigat
dess enorma publiksuccé om den icke utgjort ett
av de otaliga elementen i dessa års propaganda mot
Tyskland. Handlingen var helt enkelt denna: kung
Fredrik, »den store preussaren», exercerade ett
regemente av utvalda jättekarlar, den lille mannen
domderar och går på, smäller örfilar och kilar
som en apa omkring bland dessa dumma bjässar
som med kadaverlydnad låter sig misshandlas.
Madame la France kommer in -- nätt och käck
naturligtvis -- med en liten korg på armen. Även
mot henne riktar »preussaren» sin fräckhet. Av
pur häpnad tappar madame la France korgen och
ur densamma hoppar en liten gracil men
utomordentligt ilsken och modig hund som genast
ursinnigt angriper preussaren. Kungen gripes av
panik, klättrar åter upp och ned bland sina
jättekarlar som en liten skrämd apa i en urskog,
hunden hack i häl.

Valet av Fredrik den store som typ för
preussaren kan tyckas egendomlig men berodde
närmast därpå att clownen med sina stora kupiga
blå ögon, sitt smala ansikte, sin gängliga gestalt
med lätthet kunde anlägga en förträfflig mask.
Dessutom verkade det löjligt att se de jättelika
gardisterna värnlöst underkastade den lille
mannens elakheter. Varken författaren eller den
förrymde skolynglingen Jonathan Borck tycks ha haft
en aning om kungens förkärlek för hundar och
publiken var naturligtvis än okunnigare. Tracbac
som visste om världskriget ungefär lika mycket
som en blind och dövstum om ett vulkanutbrott --
en allmän, obegriplig skakning och bävan -- hade
inte den ringaste hum att syndikatet sålt honom
till krigspropaganda. Då han i publikens jubelvrål
gång på gång förnam ordet boche, frågade han
slutligen Rush, vad det ordet månde betyda.
Sekreteraren svarade: Boche är franska benämningen
på en stackare som hetsas av ett koppel arga
hundar. I sketchen har kopplet ersatts av en enda
liten knäracka och det är det, som gör det hela så
löjligt. -- Aha, sa clownen förnumstigt belåten, då
förstår jag fullkomligt. Man har på pricken träffat
min karaktär.

Med karaktär menade han då sin karaktär som
artist. Trots sketchens tarvlighet -- förklarlig blott
av tidens masspsykos -- var den till sin
själsliga stomme en typisk Tracbackomedi, ja, man
kan måhända säga en typisk clownsketch,
överhuvudtaget. Fara, misshandel, rädsla, feghet,
parade med en ur rädslan framsprungen energi och
putslustig fyndighet tör vara det grundläggande
elementet hos clownkomedin vare sig den utspelas
på arenan, på teaterscenen, på vita duken eller
på den politiska tribunen och i det dagliga livet.
I Tracbackomedin har handlingens plötsliga
omvändning samma betydelse som katastrofen i det
klassiska dramat. Den är i själva verket fullständigt
tragisk till sin upprinnelse och betydelse men
förmedlar en komisk effekt.

Hos Tracbac till skillnad från andra samtida
clowner och komedianter av en mera mekaniserad
typ, betyder också katastrofen att den skrivna och
noga inövade komedien helt plötsligt övergår till
ren improvisation. Från det att skräcken
insläpptes på scenen just som en trollgubbe hoppar upp
ur sin ask, var clownens spel icke längre spel utan
en skräckfylld handling som sekund efter sekund
formades inifrån. En dylik verklig skräck --
vilken orsak den än må ha -- är oerhört smittsam,
och denna skräcks upplösning som bristande
bubbla, ett intet, medförde den starka komiska
effekten, djupare gripande än de noggrant
kalkylerade. Hans ofantliga styrka som artist var alltså ett
förutbestämt men in i sista sekunden fullständigt
oberäkneligt äventyr som helt enkelt utspelades i
hans hjärta och nerver. Se där varför han yttrade
om denna futtiga sketch: Man har träffat min
karaktär.

Vill man söka den verkliga, så att säga
historiska orsaken till skräckmomentet i detta fall så är
det lika lätt funnet som det är lättfattligt. Före
detta gårdskarlen Axelsson, som nu med en
dammvippa i sin skrumpna näve spökade i en
kalifornisk bungalow, hade i forna tider ägt en hund,
en racka av ganska elakt kynne. Kräket överföll
vid något tillfälle den fem- eller sexårige Jonathan,
som lekte ensam på gården. Visserligen tillfogades
han ingen särdeles yttre skada men lämnad
hjälplös några minuter i den vrålande bestens våld,
greps han av en vanvettig hundskräck, som blev
bestående. Ännu förtio år senare kunde en gracil
men ilsken liten knähund försätta honom i en
nästan besinningslös fasa. Härpå hade man alltså
byggt sketchen: Preussaren och madames knähund.

Det märkligaste i dessa spel var kanske den
utomordentliga precision varmed clownen själv
släppte lös skräcken. Såtillvida var improvisationen
ingalunda äkta -- eller snarare: den var rena
motsatsen. Man ser hur en trapetskonstnär någon eller
några minuter före saltomortalen, mästersprånget,
genom små rörelser liksom inventerar sitt
muskellager för att mäta dess ögonblickliga styrka,
rörlighet, slagkraft. En uppmärksam iakttagare av 
en Jac-Tracbacföreställning skulle också lägga märke
till stilla minuter av försöksmobilisering innan
stormen av nervskräck, hjärtpina, hjärnbrand bröt
ut. Men inte blott den mer eller mindre noggranne
och vetenskaplige iakttagaren varsnade denna tysta
sekund, hela den stora tanklösa publiken hade
den på känn och satt där andlös som den andlös
sitter sekunderna före trapetskonstnärens
dödssprång. Först senare då de -- ack så komiska --
ångestropen bröto fram ur clownens strupe, kunde
den lättad från egen skräck, utbrista i jublande
skrattsalvor vid åsynen av en pinad människa.
O'Henny har påpekat att denna publikens
munterhet är fullt analog med stämningen vid en
lynchning. Åsyna vittnen vid dylika tilldragelser ha
också skildrat munterheten och bifallsropen från
publiken, enkannerligen dess kvinnliga del.

Tracbackomedin upplöses vanligen
slentrianmässigt komiskt. Den på ett eller annat sätt
misshandlade clownen endera triumferar över sina
fiender eller slinker ut slokörad men med någon
putslustig liten hämnd i bakfickan. Denna del, som
clownen själv icke kallade slutet utan svansen,
»den lyckliga svansen», intresserade honom inte
ett spår men utfördes med en virtuositet, som
åtskilliga kritici kallade det högsta i hans konst. Då
Siv en gång frågade honom, hur han så snabbt
och skickligt kunde övergå från verklig ångest
till en gamängartad lustighet ryckte han på axlarna
och svarade buttert: Ack din toka, den lyckliga
svansen bekymrar mig aldrig. Jag är av naturen
komisk, en riktig lustigkurre och rogdocka. Det är
blott omständigheterna som givit mig ett stänk
av tragik.

För resten talade han ogärna om sina
uppträdanden. Han skämdes -- fast ingalunda över
sitt stånd eller sin konst. Tvärtom var han i
allmänhet mycket stolt över de figurer, han skapat
och när han någon gång bläddrade genom sina
scenfotografier fick hans ansikte ett uttryck av
högst naiv belåtenhet. Han sa: Ja, det var allt en
hjärtans lustig gubbe det där -- jag undrar om
folk förstod, hur fin den gubben var? -- Det
tålamod, varmed han uthärdade Sivs »sittningar»
visade också hans intresse för dessa komedifigurer.
Han gav henne en massa råd och anvisningar och
kunde gräla förskräckligt och pedantiskt om han
tyckte att hon missat en karaktär.

Till Benbé, som ganska trulig gick omkring
och väntade att Fredrik den storesittningen skulle
få ett slut, sa Tracbac:

Gå inte där och sura. Jag har något att säga dig
men du får ge mig tid. Sen släpps du ut ur ditt
fängelse. Lärkan utan tvång och bur prisar skönt
sin lott i dur. Det är inte Axelsson, det är tante
Amelie som hade en småbarnsskola i Wadköping.
Hon gick ner sig på isen och drunknade, stackars
gumma. O himmel, vad du har släpat hit för ett
lass med minnen, Benjamin, det är hög tid att
jag kör bort dig. Kom med mig upp till mig.
Nu strax.

Och trots Sivs förtrytsamma protester sprang
Fredrik den store uppför trappan till vindsvåningen
dragande Benbé efter sig. Han upprepade:

Kom upp till mig. Det är oegentligt uttryckt
eftersom jag sätter min fot i de här rummen en
eller två gånger om året. Men det är kanske inte
oftare än så man verkligen är »hemma hos sig»
här i livet. Stig på.

De stego in i de så kallade Borckska rummen.
Benbé som aldrig sett dessa möbler i deras
ursprungliga omgivning -- de hade tagits därifrån
innan han satt sin fot i Borckska gården -- visade
inte något synnerligt intresse. Slutligen kommo
de in i ett litet rum, möblerat som en
skolpojkskammare. De förnämsta föremålen voro ett enkelt
furubord och en lika enkel pinnsoffa. Clownen
visade honom en inskrift i bordet tydligen utförd
med en grov täljkniv och osäker hand; där stod:

FARMOR ER HJORDENS SÖTASSTE ENKEFRU.

Tracbac fnissade finurligt, han sa:

Det där ristade jag in en gång för att försona
gumman som var lite fnurrig på mig. Men när
jag så väl släpat in henne i mitt rum upptäckte
jag plötsligt att jag gjort några rysliga stavfel.
Änka hade jag stavat med e, sötaste med två s och
jorden med hj ungefär som om jag menat den
Borckska fårahjorden. Jag tänkte: här blir örfil
och inte pepparkaka, som avsett var. Men si att
det blev pepparkaka ändå. Och vet du varför?

Farmor blev rörd, föreslog Benbé.

Katten heller blev gumman rörd. Åjo, något
lite kanske och det förskaffade mig pepparkakan.
Men att jag slapp örfilen berodde helt enkelt
därpå att gumman var lika skral i rättstavning
som jag. Å, jag har alltid tyckt om folk, som är
skrala i rättstavning. De sitter inte och pinar sina
stackars huvuden med strunt --

Han kastade sig baklänges på pinnsoffan, hatten
och peruken föll av.

Seså, sa han, nu befinna vi oss alltså i
minnenas tempel. Du vet, att jag inte tycker om
minnen men det ges undantag. Om minnet kan
förknippas med framtiden, till exempel. Om man
känner sig tom och eländig som jag för
närvarande gör och om man tror att man ur
minnena, ur det förflutna kan ta fram något av värde.
Ä ja, det där begriper du inte pojkvask. Varför
säger du ingenting?

Bland annat därför, svarade Benbé värdigt, att
ni pratar oavbrutet. Jag får inte syl i vädret.

Clownen skrattade; han sa:

Utmärkt, det är ett skäl. Men nu skall jag tiga
som muren. Berätta något. Hur var det på Sanna
till exempel? Hur mådde Längsäll? Han
förefaller att vara en präktig människa inte sant? Jo
visst är han det. Jag har bara träffat honom en
gång. Men han ingav mig -- vad ska jag säga --
vördnad? Nej, det är inte rätta ordet. Hur ska jag
kunna känna vördnad för en person som jag bara
sett en gång. Låt mig se -- jag kände -- jo nu
vet jag precis, vad jag kände inför honom. Jag
skämdes helt enkelt. Han föreföll mig att vara
så ofantligt mycket bättre karl än jag. Å kolossalt
mycket bättre. Nu minns jag det. Men varför i
herrans namn berättar du ingenting pojke?

Ber att få referera till mitt föregående ärade
uttalande, sa Benbé. Jag kan inte tala, när ni
pratar.

Tracbac rynkade pannan och utbrast:

Nåja, så ge mig då tid pojke! Varför skall
allting avgöras på minuten? Jag har en chans
att bli lycklig -- nå -- nå -- vad pratar jag för
stora ord? -- lycklig -- låt oss säga glad, 
belåten, förhoppningsfull med mera sådant. Men
jag har bara en chans, en på tusen. Så låt mig
då vara lite glad, låt mig tumma på min
lottsedel en stund innan jag jämför den med
dragningslistan. Men nu ska jag hålla mun. Absolut
tvärsäkert. Alltså du var på Sanna och din moster,
fru Längsäll, gav dig ett paket till mig. Den lilla
handsken --

Jonathan Borck, avbröt Benbé med ökad
värdighet -- han hade nämligen på känn att hans
ord betydde något -- om ni verkligen vill att
jag ska berätta de där bagatellerna från Sanna,
så får ni vara snäll och hålla en smula reda på
dem. Jag har redan en gång sagt er att paketet
stoppades i min ficka av yngsta dottern Sanna
också kallad Sanna-Sanna --

Tracbac låg en stund tyst med slutna ögon:
efter ett drygt grubbel sa han i en ton som alldeles
förlorat sin forcerade glättighet:

Nej, Benjamin, det är alldeles omöjligt. Du
måste missminna dig. Det förutsätter nämligen
att hennes mor skulle ha givit flickan handsken
och bett henne lämna den till dig. Men det är ju
omöjligt. Varför skulle hon -- om hon verkligen
velat -- varför skulle hon inte själv ha gett dig
paketet?

Benbé funderade ett slag och plötsligt kom
han ihåg sina misstankar från Sanna; han sa:

Jag vet inte jag. Kanske att hon knyckt paketet
från mamman. Hon är så underlig den flickan.
Jag minns att jag nästan misstänkte något dylikt
och sa henne det. Då gav hon mig en örfil --

Åter slöt Tracbac ögonen och Benbé kunde
fritt granska hans ansikte. Han såg att musklerna
i de magra kinderna och kring den tunna munnen
arbetade häftigt och skälvande: dessa rörelser
avtogo sakta och ansiktet blev åter lugnt, en smula
slappt. Utan att öppna ögonen yttrade clownen i
trött ton:
Jaså -- är hon så underlig -- flickan --

Å ja -- mumlade Benbé oviss och förlägen --
visst måste man säga det --

Gott, inföll Tracbac häftigt som om han just
fattat ett beslut. Gott, gott -- nog talat om henne.
Låt mig nu höra någonting om hennes mor. Var
det kanske hon, som rådde dig att uppsöka mig --?

Alldeles tvärtom, svarade Benbé livligt och
leende. Där högg ni verkligen i sten. Morbror
Längsäll ansåg att jag borde uppsöka vår store frände
men moster avrådde mig ganska bestämt -- hon
sa: vad kan han bry sig om oss --

Han tvärtystnade ty till hans häpnad och nära
nog förskräckelse hade clownen i ett skutt sprungit
upp från soffan och stod framför honom med
ursinnigt gnistrande ögon och med det skälvande
pekfingret hotfullt hyttande --

Se där -- hur du ljuger -- du ljuger -- hur
skulle hon då kunnat sända handsken med dig?
-- om hon avrådde dig att resa hit? -- du ser
ju själv att du ljuger -- alla människor ljuger --
det är inte bara i det här förbannade landet som
lögnen strilar ur dem -- lögn -- lögn -- lögn --

Han blev stående några sekunder med båda
armarna stelt utsträckta och pekfingrarna riktade
mot den unge mannen. Benbé var skrämd, inte
för sin egen del men väl för Tracbacs. Han
dröjde en stund och svarade därpå mycket lugnt:

Onkel, jag säger er än en gång: det är inte jag,
som påstår att hon sänt er handsken. Det är ni
själv. Hur ni har kunnat få den uppfattningen
och varför ni fasthåller vid den, det vet ju inte jag.

Varför jag fasthåller, högg Tracbac in kort och
strävt. Jo, därför att det andra är omöjligt. Det
skulle förutsätta att hennes mor sagt någonting --

Han tystnade och tog åter stillsamt plats i
soffan, stillsamt sa han:

Alltså, hon trodde att jag hade glömt dem.
Nåja, den tanken var ju inte så orimlig. Det är
längesen vi sågs och vi ha inte brevväxlat. För
resten har jag ju genomgått många öden och
äventyr sen dess. Nå, vad har du eljes att förtälja från
Sanna --

Tja, jag vet just inte om det var något mer,
sa Benbé fundersamt. Jag var där bara en dag.
Vi metade kräftor, talade om min resa och om
er --

Jo, avbröt han sig plötsligt och log
spjuveraktigt åt minnet, jo, det inträffade verkligen
någonting kuriöst i sammanhang med er -- någonting
högst kuriöst --

Å, verkligen, verkligen? sa Tracbac och log
även han spjuveraktigt, smittad av ynglingen.
Berätta! Berätta!

Jo, fortsatte Benbé ivrigt, det goda paret
Längsäll råkade i en kuriös tvist. Moster -- och för
resten också flickorna -- påstodo med bestämdhet
att också hon träffat er vid något tillfälle. Pappa
Längsäll åter påstod att det var rena
struntpratet och beroende på något minnesfel. Han
bevisade klart och tydligt att det var ett
misstag --

Tracbac insköt plötsligt:

Hur kan han påstå det? Han var ju i London
den gången.

Utan att förstå varför eller på vad sätt
förnam Benbé de plötsligt framslungade orden som
ett slag för bröstet. Han lutade huvudet bakåt och
stirrade upp på tapetens fris som i klumpigt
färgtryck framställde grupper av brottande pojkar, den
ene den andre lik.

Clownen själv hade icke funnit något märkligt
i de ord, som sprungit fram direkt ur minnet.
Han reste sig och gick stillsamt några slag av
och an. Han stannade framför Benbé och sa
lågmält:

Du säger alltså -- du säger -- att hon
erkände --?

Erkände? upprepade Benbé slappt.

Jag menar -- jag menar -- stammade Tracbac --
att hon bekände --?

Bekände? upprepade Benbé lika slött. Bekände?

Märk inte ord! röt clownen plötsligt blodröd av
vrede, stampande i golvet.

Han satte sig vid skrivbordet, stödde huvudet
mellan händerna. Tystnaden blev lång. Slutligen
sa clownen:

Benjamin, jag kommer att sända dig hem med
ett uppdrag. Jag har antytt det förut men jag har
minsann behövt tänketid. Kanske handlar jag
överilat ändå. Det är ett ofantligt svårt uppdrag och
visst är det väl samvetslöst av mig att anförtro
det åt dig -- bara en pojke. Men jag kan inte
annat -- har inte annat val -- jag känner mig --

Det smala huvudet sjönk djupare ned mellan de
stödjande händerna.

Jag är -- jag är så -- jag är så hjälplös --




TIONDE KAPITLET.

»Fästeman och fästemö
gå i stan att sopa snö.
Fästemö och fästeman
gå i stan att sopa sann.»

Följande morgon tog clownens goda humör och
sprudlande livskraft hart när oroväckande former.
Han steg upp klockan fem, badade i simhallen,
red halvnaken och barbacka i karriär kors och
tvärs genom parken, frukosterade ensam och lät
därpå åter kläda och maskera sig till Fredrik
den store. Allt detta må betecknas som hans
ensak men redan klockan sju lät han den omornade
de Grazy blåsa revelj och väcka hela bungalown.
Denna ceremoni, som sällan förekom och därför
städse träffade sina offer oförberedda var i all
sin enkelhet förfärlig, de Grazy som någon gång
lett kejserliga jakter hade av Frans Josef fått
som minnesgåva ett jakthorn med formidabel
ljudstyrka. Helt säkert hade detta horn klingat skönt
bland de österrikiska alperna men här i den
inbyggda mexikanska gården åstadkom det ett bröl
som kunde få väggar att bågna och trumhinnor
att spricka. Också satte majoren en ära i att blåsa


med sina lungors fulla styrka - med tonens
renhet var det däremot inte så kinkigt.

Som då man rör med en pinne i en myrstack
myllrade nu fram ur gångar och dörrar tjänare
och gäster huller om buller, yrvakna, skrattande
några, förargade andra, sökande sig alla till gården
med den stora ankdammen, ty just där stod den
tutande majoren och där spatserade ock Fredrik
lugnt av och an med sin trekantiga hatt på örat,
den guldknoppade staven i handen. Yrvaken kom
Axelsson med sin salig hustrus åbäkigt förstorade
fotografi, i famnen, yrvaken kom Benbé i pyjamas
och rasande kom vackra Siv svept i en
bärnstensfärgad morgonrock som räckte henne från
fotknölarna till nästippen. I detta besvärliga plagg
utförde hon verkliga akrobatkonster elektriserade
av ett ursinnigt morgonhumör. I sanning - det
krävdes en Fredrik den stores mod och
sinnesstyrka för att inte ta till flykten vid denna attack
av skymford, förebråelser, panterilsket glittrande
ögon och hotfullt skälvande klor. Fredrik den
store visade sig situationen vuxen; han sa:

Gå upp på er ateljé, zigenerska, och laga att
någonting blir gjort. Före kvällen skall er tavla
vara färdig. Jag är trött på den här kostymen.

Ske pris att ni lägger den av er, skrek
zigenerskan. Den där masken gör er storhetsvansinnig, ni
enfaldige komediant. Men jag behöver minst fyra
dagar till och dessutom inbillar ni er väl inte att jag
går till ateljén förrän jag badat och frukosterat?
Ni går genast dit, befallde clownen strängt,
det vill säga - om ni vill ha er teckning färdig.
Bada och frukostera! Jag har aldrig hört på
maken. Inte annat än jag vet går såna där
målarjäntor omkring i nedkippade tofflor, nattsärk och
målarförkläde, med en ostkant i ena mungipan
och en cigarrett i den andra, smutsig och
nerkletad. Och ni ska bada och frukostera! Min fru,
jag börjar misstänka att ni saknar talang. Marsch
upp med er bara. Ni ska få en kopp kaffe smör
och bröd och en korv.

Denna fräckhet imponerade en smula på den
morgonilskna pantern och innan hon hunnit samla
sig till ett nytt anfall, fortsatte Tracbac
utomordentligt överlägset och uppnosigt:

För resten - som madame behagar. Blott vill
jag fästa er uppmärksamhet på att detta är min
sista lediga dag innan jag avslutat min om några
månader startande turné - alltså min sista lediga
dag på ett år ungefär.

Clownen tog sirligt av sig hatten och bugade
för hela samlingen, folk som fä inbegripet
ankorna i dammen. Förklaringen mottogs med
djupaste tystnad och orörliga ansikten. Endast
Axelsson brummade och knäade med sin kära hustru
bort genom någon av de mörka gångarna. Benbé
hade försiktigt nalkats Siv, för vars vackra person
han hyste en otroligt obesvarad böjelse. Han sa
halvhögt:
Bra angenämt att ha med mr Tracbac att skaffa.
Om honom kan man verkligen säga: en man ett
ord. Vad han vill i dag, det vill han ock i morgon.

Angår det er? fräste zigenerskan.

Tracbac hytte med fingret:

Var vänlig mot Benjamin, Siv. Han lämnar oss
i morgon.

Benbé korsade armarna över bröstet, bugade
djupt och sa: I så fall ska jag använda dagen till
att packa och taga farväl -

Tracbac blev plötsligt blossande röd, han viftade
ivrigt med händerna och ropade: Nej, nej, för
guds skull! Någon annan får packa åt dig. Den här
konstmålarinnan kommer att plåga mig hela dagen,
jag måste ha någon att prata med och jag har
mycket att säga dig, innan du far. Å ja då -
mycket. Gå och kläd på dig, ät, kom. Jag är hos
Siv.

Jag antar att mr Rush måste underrättas om
förändrade generalorder? sporde de Grazy i giv
akt. Tracbac svarade: Bed Abel Rush infinna sig
klockan sex. Men var snäll och lägg munkavle på
honom. Han ska inte anstränga sin stackars röst
i onödan. Det är alldeles nog att han lyssnar.

Den muntre clownen kastade sin trekantiga hatt
högt upp i luften, fångade den på käppspetsen
och tågade med den snurrande hatten över sitt
huvud uppför trappan till ateljén. Siv följde, lika
lydig som trumpen.
Då Benbé vid pass en timme senare, klädd och
mätt, infann sig i ateljén, voro rollerna i viss mån
ombytta. Målarinnan var i full färd med sitt arbete
och de vackra bärnstensögonen hade fått en livlig
lyster. Tracbac åter var redan en smula trött av
modellsittande och började göra fula grimaser.
Benbés ankomst återkallade strax det livliga
humöret och för andra gången denna morgon
inträffade det ovanliga att clownens bleka ansikte
blossade upp i en häftig rodnad.

Siv, sa han, för att inte på minsta sätt störa
dig i ditt viktiga värv, kommer Benjamin och jag att
tala svenska. Jag hoppas att du inte misstycker?

Tala vad rotvälska ni behagar, svarade den
vackra damen men rynkade samtidigt pannan, hon
tillade buttert: För resten är det alldeles onödigt
- ert pladder lär inte intressera mig. Tracbac
smålog halvt skälmskt, halvt vemodigt och sa på
svenska:

Nå, lilla Siv, jag är nu inte så alldeles säker
på den saken.

Hur som helst, fortsatte han på svenska, har
det stort intresse för mig och kanske också för
dig, Benbé. Vårt samtal i går gav mig åtskilligt att
tänka på. Vad jag särskilt grubblat över är den
där kuriösa tvisten mellan herr och fru Längsäll -
huruvida hon skulle ha träffat mig eller ej. I alla
händelser hade han orätt.

Så här kom det sig att vi möttes. När farmor
insjuknade i sin sista sjukdom telegraferade man
till mig. jag for samma dag jag fått telegrammet,
och kom jämnt ett dygn för sent till dödsbädden.
Så gott var det. Farmor hade säkerligen inte känt
igen mig och varför skulle jag då pina mig med
att se henne dö? Men naturligtvis stannade jag
över begravningen eftersom jag nu en gång var
där. Huset blev fullt av Borckar som jag inte
kände. De gingo omkring och gräto och sibbade i
vrårna, vad nu det skulle vara bra för. Det var
väl ingenting så sorgligt i att en åttiosexårig
gumma fått lämna detta jordiska. Jag tyckte det var
alldeles utmärkt jag. Nu visste jag åtminstone
var jag hade den stackars gumman och att ingen
kunde göra henne något för när. Själv gick jag
omkring och såg ut som en självmordskandidat -
men det berodde på att jag befann mig i ett
nervöst tillstånd - fast ingalunda för farmors
skull. Jag stod där och hängde med huvudet då
någonting hände.

Ett litet flickaktigt fruntimmer om några och
tjugu år kom och ställde sig framför mig och
betraktade mig med smått föraktfull min. Så ryckte
hon på axlarna och vände mig tvärt ryggen som
om hon velat säga: Det äcklar mig att se er
spela otröstlig, ni clown där. Jag blev perplex,
det blev jag.

Men erkännas måste att den där lilla människan
var den enda bland alla som inte fånade sig. Hon
skötte sina värdinneplikter utan lip och suck. Jag
påstår inte att hon trallade utvärtes, men jag tror
att hon nynnade invärtes - så där - en
arbetstrall. Qud give att den som en gång begraver
mig måtte ha vett att göra detsamma.

Så tog då den sorgehögtiden slut, och väl var
det. Jag hörde aldrig vad hon hette i efternamn,
men förnamnet hörde jag titt och tätt, Lillemor!

Jag skulle resa till mitt andra land igen och
tänkte köra bil till Göteborg. Men i sista stund
fick jag en sentimental idé. Det föll mig in att
jag borde titta på gamla borckska gården Sanna
där jag varit som barn många gånger. Jag visste
att Anton Borck, din farbror, nyligen måst gå
ifrån gården, men jag visste inte vem som
övertagit den. Nu ville det sig så att den dagen var
den trettonde mars -

Å jemine, utbrast Benbé förfärad, trettonde mars
- en olycksdag.

Jo visst, medgav clownen. Visst betyder det
olycka, men det betyder också att dagen därpå
är den fjortonde och fjortonde mars är, som du
vet, fardag på landet. Mycket riktigt - när jag
vid middagstid äntligen plaskat mig fram genom
Sannaallén, fann jag gårdsplanen ockuperad av
flyttlass. Alltså kunde jag inte tänka på att få
logi men jag ville i alla fall ta reda på vem den
nye ägaren var och jag frågade karlarna. Längsäll
sa de, patron Längsäll från Johannisberg. Själv är
han utrikes men frun sköter flyttningen. Så sa
karlarna och jag satt där med hand vid ratten och foten
på gasen och undrade om det skulle vara alltför
oblygt att be den där frun om tillstånd att kasta
en enda hastig blick på de välkända rummen.
Och då - och då - som jag sitter där - då
kommer hon ut på trappan -

Han sträckte ut armarna och stirrade storögd på
Benbé.

Där stod hon alltså på trappan, Lillemor
Längsäll, född Borck. Ja, släktskapsförhållandena
känner du nästan bättre än jag. Naturligtvis steg jag
genast ur bilen och hälsade på henne. Tal om
logi kunde det som sagt inte bli. Men vet du
vad? Hon tog emot mig på det allra onådigaste
sätt, knappt att hon räckte mig handen. Nå, det
förvånade mig ju inte. Där hon stod mitt upp i
flyttningen; stora blöta flingor dråsade ner över
hennes flyttlass och plötsligt dyker jag upp, på en
gång frände och främling. Helt naturligt alltså
fast mindre behagligt för mig att hon såg mig
med oblida ögon. Sen fick jag emellertid veta att
hon haft ytterligare ett skäl till onåd och rentav
ett kraftigare: vid begravningsmiddagen lär jag
ha blängt så kärligt på henne som en katt på
en kanariefågel. Nåja, det kan ju vara möjligt.
Och nu trodde hon att jag i min blinda passion
haft fräckheten att följa efter henne.

Han småskrattade och riste på huvudet, han sa:
Ack lillaste Lillemor inte var jag så fräck
inte - slumpen kanske var fräck men inte jag
- å nej då -
Nåja där stod vi då och var inte vänliga alls
utan truliga, jag av blyghet och hon av förargelse.
Och vet du vad hon sa den där lilla argbiggan?
Hon sa: Vill ni vara vänlig och vänta i bilen
tills vi hunnit bära in alla fem lassen och packat
upp möblerna och fått det lite hemtrevligt så ska
jag be er stiga in och dricka en kopp gott kaffe.
Ja, det sa hon minsann.

Jo jo mänsan, moster Längsäll kan nog vara
spydig om hon vill, utbrast Benbé.

Clownen rynkade pannan och rev sig bak örat;
tydligen var det något i Benbés ord som
misshagade honom. Plötsligt gjorde han en liten
bedjande åtbörd, sa:

Käre Benjamin, gör mig en tjänst. Kalla henne
inte moster Längsäll. Det låter så gammalt. Hon
var så ung den gången -

Den där lilla scenen på trappan var verkligen
så komisk att jag vill ha den orörd. Där stod hon 
och jag och visste egentligen inte hur vi skulle
klara situationen utan att verka alltför oartiga
mot varandra. De stora mjuka tö-snö-flingorna
flagrade ned över oss och jag tycker att vi liknade
en leksak som man förr i tiden köpte på
Wadköpings marknad - en glaskula fylld med vatten
och sågspån och på kulans botten gick ett ungt
fästefolk hand i hand och beväpnade med kvastar.
Vände man på kulan så uppstod ett starkt yrväder
av de vita sågspånen och på sockeln stod skrivet:
Fästeman och fästemö gå i stan att sopa snö,
fästemö och fästeman gå i stan att sopa sann.

Benbé skrattade. Siv rynkade pannan och
frågade misstroget: Vad skrattar han åt? - Clownen
svarade: Ack kära, jag försäkrar dig - åt
någonting mycket barnsligt.

Ja, där stodo vi alltså i leksakskulan och
utanför glodde karlarna och undrade, vad vi skulle
ta oss till. Nå, jag betedde mig ju så rådigt jag
förmådde. Jag sa att jag tänkte bo en dag eller
två på gästgivargården - att jag ingalunda
ämnade besvära henne men att jag gärna ville titta
på parken och på gamle Anton Borcks märkliga
maskiner vid forsen - alltsammans
barndomsminnen. Därtill gav hon något mindre onådigt sitt
tillstånd och jag bilade bort till gästgivargården.
Jag stannade där jämnt tre veckor - från den
trettonde mars till och med den tredje april.

Tre veckor ja. Än i dag kan jag känna den
hemtrevligt unkna luften i gästgivargården. Den
doftade lavendel, rent linne och ost. Clown som jag
är och dessutom listig som en orm skulle jag
naturligtvis spela en smula komedi. Jag skaffade
från stan några lantmätargrejor,
avvägningsinstrument och dylikt. Dem släpade jag med mig var
gång jag for till Sanna - en komedi för populasen
inte för henne: hon förstod sig inte på sånt och
jag vågade inte ens visa henne min rekvisita.
Ibland gjorde vi åkturer, inte i bilen - i släde.
Det blev bister vinter, nämligen. Snön låg 
fotstjock på grangrenarna, vit och fint glaserad.
Tjugunionde mars blåste det bort alltsamman,
storstädning med storm och störtskurar. När vi
vaknade första april var snön så gott som borta och
vid middagstid hade vi sexton grader i skuggan.
Det var nästan som ett aprilnarri. Men det stod
sig. Sipporna slog ut, träden vecklade upp hela det
fina första ljusgröna nätet av blad. O, det var
mycket vackert, mycket milt och lent och ljust
och vackert. Den fjärde for jag.

For ni? upprepade Benbé nästan besviken.

Clownen nickade:

Jag for och det är egentligen ingenting mer att
berätta. Varför berättar jag då? Vet du, min gosse,
det är tjugu år sen den där snön smälte, de där
bladen sprucko ut, och jag har inte sagt ett ord.
I tjugu år har den våren varit levande begraven.

Nå ja, fortsatte han betänksamt, en sak till
bör jag i alla fall berätta så att du ska förstå
varför jag just nu givit vika för lusten att tala.
Dagen innan jag for, bad hon mig att ge henne
en gåva, ett minne. Jag nekade. Jag kunde inte,
jag ville inte, jag vågade inte lämna någonting
kvar. Hon sa: då ska jag ge dig något. Och hon
tog ett par handskar, som hon använt före farmors
död och gav mig den ena. Hon sa: Tro om de
båda ska träffas igen? Finns det någonting mera
meningslöst än en ensam handske? En ensam
människa kanske -

Benbé insköt lågmält:
Men hon är ju inte ensam -

Clownen nickade och log:

Nej, gud vare tack, hon är inte ensam. Men du
förstår att jag grubblat och fortfarande grubblar
över detta att flickan gav dig handsken. Varför inte
hon själv, ifall hon därmed vill ge mig något
tecken eller meddelande? Nå, det får jag kanske
aldrig veta. Vi har aldrig brevväxlat och vi
kommer inte att brewäxla. Jag är helt enkelt för feg.
I det här fallet dock inte för egen del utan för
hennes. Och ändå - nu tänker jag göra något som
kommer all försiktighet, tjugu års feghet på skam.

Han satt med händerna stödda mot knäna,
ansiktet lyftat och stirrade stint och tankfullt
framför sig. Siv sa:

Det där är ett bra uttryck, Jac. Behåll det
så länge du kan. Du ser just ut som om du vore
färdig att ta språnget -

Tracbac sa:

Vad jag ber dig om, Benjamin, är helt enkelt
det att du reser hem, reser till Sanna, reser
till Lillemor och att du - att du - om det kan
ske utan skada - utan för stor skada - att du
för flickan till mig, jag menar Sanna - som du
kallar Sanna-Sanna - den flickan som jag inte sett
- jag har bara några fotografier i olika  åldrar
- men inte senare än från hennes fjortonde år -
sen dess har Lillemor inte sänt mig något porträtt
av henne. Jag vet inte varför. Hon vill kanske
att jag ska glömma eller tror att jag har glömt.
Det vore kanske också det bästa för alla parter.
Åtminstone för dem båda, Lillemor och flickan.
Men jag kan inte längre. Det har blivit en fix
idé hos mig. Hon är min och jag vill ha henne jag
måste ha henne. Hon är min dotter och kanske att
det är en fix idé men jag vill inte längre vara utan
henne -

Minut efter minut efter minut sutto de alla tre
tysta, Tracbac orörlig som om han tålmodigt lytt
målarinnans maning att behålla sitt uttryck: Siv
ivrigt arbetande: Benbé rullande tummarna och
med en överjordiskt obesvärad min som skulle
dölja hans häpnad och förvirring. I själva verket
var han så häpen, att han inte förmådde tänka
någonting alls. Han tänkte för ögonblicket blott
i bilder och bilderna voro rena minnesfotografier
av Sannagården och dess folk. Plötsligt såg han
sig själv tränga sig in i denna lilla förtroliga krets
och spränga den. Det föreföll honom fullständigt
orimligt.

Clownen sa:

Jag ser, vad du tänker. Det är omöjligt. Nå,
jag har själv sagt dig att jag tror mig ha en
chans på tusen. I varje fall är den chansen
förknippad med dig. Jag kan själv inte resa dit över.
Även om jag försökte och lyckades slinka dit utan
uppståndelse så skulle jag i alla fall dyka upp
som ett stort frågetecken på Sanna gård. För
resten skulle jag inte lyckas slinka över i tysthet.
Syndikatet och pressen skulle slå på stortrumma
om inte för annat så för att skrämma och
förarga mig. Inte heller kan jag skriva. Vi ha inte
träffats på över tjugu år - hur skulle jag då
kunna skriva till dessa människor - jag menar
till honom och säga: jag har hört att ni har en
dotter, skulle inte hon kunna komma till mig? Du
förstår - då kan jag ju lika gärna skriva: hon
är min dotter, jag vill ha henne. Den brutaliteten
tillåter sig inte ens en amerikansk rikeman.

Å nej, fortsatte han än mera eftertänksam, det
är nog så att du är den ende, som kan hjälpa.
Tänk, det föll mig genast in redan då du kom med
din dumma katthistoria. Här finns en möjlighet.
Men riktig klarhet fick jag först med handsken -

Och hur vill ni då egentligen att det ska gå
till? utbrast Benbé och slog sig med handflatorna
för pannan. Siv rynkade ögonbrynen och mumlade:
Låt bli att trötta Jac.

Clownen sa:

Egentligen är det ganska enkelt. Du reser hem,
du besöker dina släktingar, du berättar om din
resa och om mig. Mycket om mig naturligtvis -
hur jag har det och så vidare. Dessutom säger
du att jag känner mig mycket ensam - och när
du det säger, säger du ingen lögn. Du säger att
du skall resa tillbaka och du framkastar att Sanna
kunde följa dig och att hon säkert skulle vara
välkommen. Alldeles säkert. Nå ja, då får du
se, om flickan lystrar, om hon har lust. Det är
ju ändå inte otänkbart? Inte sant? Inte alldeles
otänkbart? En ung flicka vill gärna ut i världen
och se sig omkring. Inte sant? Nog är det så?
Det kan åtminstone vara en möjlighet. Du säger:
onkel Jonathan skulle helt säkert bli förtjust -

Han böjde sig fram och smålog trött, han
skakade på huvudet och upprepade:

Onkel Jonathan skulle helt säkert bli förtjust.
- Det finns ju en del lögn i ditt uppdrag,
Benjamin, men i gengäld får du också säga många
sanningar.

Nåå, vill du eller vill du inte?

Benbé satt där och funderade. Sanningen att
säga hade clownens berättelse om sitt förhållande
till fru Lillemor givit hans ungdomliga och
tämligen naiva sinne ett duktigt klubbslag, som pinade
och verkade förvirrande. Han pressade hårt
samman käkarna och teg några sekunder, därpå
svarade han:

Ser ni, jag har ju varit så gott som barn i huset
hos Längsälls. Och jag tror inte jag skulle stå ut
med att veta att hon - att fru Lillemor - att
hon visste eller bara trodde - att ni berättat -

Clownen ackompanjerade hans ord med små
nickningar. Han funderade mycket allvarsamt. Ett
litet löje gled fram i ena mungipan.

Han sa: Hör på min gosse. Du skall ingenting
säga till fru Lillemor, naturligtvis inte. Du ska
bara berätta om mig så som jag sagt dig och
tala om hur ensam jag känner mig. Om då 
Lillemor ej självmant kommer till dig och förtäljer
vad hon vill förtälja i denna sak - nå ja -

Han lyfte högra handen vågrätt till munnen
och blåste sakta -

- nå ja - då min gosse var allt detta blott
ett fjun, ett tankefjun - ett fjun från en
utblommad, vissen tistel. Glöm då allt.

Siv slängde plötsligt sitt ritstift och reste sig.
Hon sa lågmält men bestämt:

Nej, det här går inte. Jag vet inte vad ni talar
om men Jac är trött. Låt oss sluta -



ELFTE KAPITLET.

En karl och två oxar.

På Sanna hade vårbruket börjat, något försenat
tack vare en hård vinter och en storblöt mars.
Först i slutet av månaden kunde vårplöjningen ta
vid. Patron Längsäll gick själv bak ena plogen av
de fyra och det hade sin förklaring. På gården
fanns en ung dräng, en tjuguåring av gammalt
indelt husarblod: hans namn var Per Lans och
han kallades för korthets skull Pellans. Vidare
fanns där en tvåårig hingst, vid namn Fingal och
beträffande denne Fingal hade husbond Längsäll
tills vidare ej fattat annat beslut, än att den
ej fick inridas då djurets lynne gjorde risken för
stor för envar som inte var ryttmästare eller
mästerryttare. På gården fanns slutligen en flicka
som vi ren känna, Sanna-Sanna, och kvinnan är
enligt vad bibliskan lär oss, upphovet till många
mannens dumdristigheter. Alltså gick denna
Sanna-Sanna till Pellans och viskade i hans öra: Tänk
att Pelle inte vågar rida Fingal. Det är väl ynkligt
ändå? -- Varpå Pellans funderade ett dygn och
la sitt smörgula anlete i tankens djupa veck. Dagen
därpå viskade han i sin tur till fröken Sanna,

då hon gjorde sin stallrond: Visst kunde jag rida
in Fingal, men patron har förbjudit. - Varpå
Sanna svarade ungefär som Eva i paradiset: Får
han bara se att du lyckats bukta Fingal, så blir
han storbelåten. - Därmed var gärdet uppgivet:
pojken slängde sig upp på hingsten och en
halvtimme efteråt hade han tre revben knäckta och var
stukad och blånad och sträckt här och var.
Ynglingen las in på lasarettet och till flickan sas
ingenting. Blott det att Längsäll i förbigående
yttrade till Lillemor: Jag undrar om vi inte borde
se till att Sanna finge komma ut en smula i
världen. Jag är rädd att hon går här hemma och
rotar sig till ett konstigt lynne. Det vore stor
skada på tös. - Visst vore det så, medgav fru
Lillemor och knäppte händerna i stilla undran.

Den enes smärta, den andres hjärta.
Drängpojkens olyckshändelse beredde husbond hans
lyckligaste vår på årtionden. Han ville inte skaffa
sig ny dräng, då pojkens tillfrisknande blott var
en fråga om några veckor, och därför beslöt
han att själv ta fjärde plogen. Sen den tiden för
snart trettio år sedan då han tjänstgjorde som
inspektor på Ultuna hade han knappt en enda
gång haft den fröjden att känna plogbillen skälva
och arbeta under sina händer. Den skicklige
plöjaren är en stor musiker och myllan hans
mångstämmiga, tysta och likväl tonmättade
instrument. Längsäll var gammalmodig nog att plöja
med stutar. Hästens vekliga, ryckiga drag, som
visserligen går raskare men som också kräver
en vanlig körslas övervakning, drar plöjarens
uppmärksamhet från myllan till dragaren. Oxen,
framförd i en saktare men ock jämnare lunk, och
utan behov av annan eggelse eller styrsel än de
jämna tillropen låter plogbillen tala. I plöjarens
händer känns svartmyllans lena smekning, märgelns
fastare, sandens hårdare handtag och slutligen de
retsamma hållfasttagen i blåleran eller åkerlerans
stadiga sugning kring plogen. När den vidriga
traktorn till sist kört över stuten, hästen och
plöjaren, hur skall då jordbrukaren veta något
om sin jord? Kemiska analyser skola förgäves söka
ersätta de tysta rådplägningarna mellan plog och
hand.

Fader Längsäll njöt en lycklig vår, hans präktiga
bröstvidd tycktes hart när fördubblad, han gick
över jorden med steg som skulle varit dansande
om de inte ägt arbetets trygga tyngd. Om
kvällarna då de raka fårorna glänste fett leverröda i
aftondiset, vände han åter från åkern, där plogen
stillnad bidade nästa soluppgång. En liten
omständighet kunde kanske för iakttagaren berätta att
nöjet i detta arbete hade nästan lika stor del som
nyttan - återvändande från fältet gick plöjaren
icke bakom sina kära dragare utan mellan dem
med de långa kraftiga armarna hängande över
deras nackar som ett vänskapligt ok. Så lunkade
de alla tre efter väl förrättat dagsvärv långsamt
ned mot bås och kvällsvard.
Under det att husfadern sålunda njöt arbetets
sötma i dess renaste form, skötte fruntimren sina
sysslor med icke mindre tillfredsställelse. Allt gick
sin jämna lunk på fredligaste och bästa sätt och
dessutom hade man Benbés öden och äventyr till
extra prat- och funderingsämne på lediga
stunder. En viss oro ingav dock Sanna-Sannas hälsa,
som under vintermånaderna dag för dag
försämrades, så långsamt och lömskt att hennes
närmaste omgivning knappt gjorde sig reda därför.
Blott när några mera avlägsna grannar eller de
många gamla bekanta bland gårdfarihandlare,
vispgummor, eller ulluppköparna infunno sig, spreds
en viss oro tack vare deras välmenande utrop:
Nej, men vad fröken Sanna har magrat! Vad hon
har tacklat av! Hon måste äta järn och arsenik
- hon måste söka den och den underdoktorn -
hon måste göra det och det -

Vid dessa tillfällen blev Sanna-Sanna föremål
för den övriga familjens oroliga, förstulna
granskning. Magrat hade hon och dessutom hade hennes
hud fått ett sjukligt tycke: den satt smetad på
knotorna, glänste som om den varit sliten och
företedde åtskilliga kvisslor och blemmor som
tydde på ohälsa av ett eller annat slag. Den
ungdomliga lyster som ännu ett halvår tidigare
- vid Benbés besök - omgivit henne, hade slocknat
eller tycktes nära att slockna. Även lynnet gav
anledning till oro, nyckfullt, ibland tårdränkt
dystert, ibland retligt ibland överdrivet glättigt.
Emellertid hade hennes lynne ända från de
tidigaste tonåren varit så pass ojämnt och
besynnerligt att man inte fäste stort avseende vid dessa
växlingar.

Kusin Benbé var den lilla familjens nästan
dagliga samtalsämne. Hur hade han det och hur gick
det för honom? Han hade då och då sänt sin
långivare och morbror en kortfattad rapport, som
ständigt förtalte om nederlag. Så småningom hade
familjen fått den uppfattningen att det »barkade
åt skogen med Benbé». Under veckorna i
Kalifornien hade rapporterna alldeles uteblivit.
Följaktligen kom som en sannskyldig bomb följande
telegram, avsänt från New York:

Reser till Sverige för kortare uppehåll, önskar
träffa mina kära på Sanna för viktiga avgöranden
återvänder därefter till Staterna.

Hur skulle nu detta telegram tolkas? Först och
främst konstaterade fader Längsäll, att Benbé, som
sist skrivit från Chicago och nu telegraferade från
New York, alltså icke begivit sig till Kalifornien
och följaktligen icke heller träffat den berömde
släktingen. Vidare påpekade han att pojken
sannolikt äntligen skaffat sig en förmånlig plats. Och
till slut när han om kvällen dragit av sig sin
stutdoftande dräkt och sina leriga stövlar, sa han
till sin hustru: Det är ju alldeles klart. Nu kommer
han för att hämta flickan.

Hämta flickan? upprepade fru Lillemor och
spärrade häpen upp sina vackra, livliga,
körsbärsbruna ögon. Vad menar du med det? Vilken flicka?

Caroline naturligtvis. Man skulle vara bra nog
blindstyre i höstas, när Benjamin var här, för att
inte se hur det stod till på den kanten. Men vad ska
vi göra åt den saken, lilla mor? Jag antar att det
blir det minsta möjliga undantagandes
bröllopsbesvärligheter och föräldravälsignelser.

Fader Längsäll stånkade, redde sitt läge med
ett par kraftiga vältringar, drog täcket upp till
näsan och mumlade, sömnfärdig efter arbetsdagen
på åkern: Natt Lillemor!

Utsikten att mista Caroline var honom i själva
verket en påle i köttet. Den flickan förenade i
sig faderns robusta glättighet och jämnmod med
moderns mjukhet. Hälsan strittade fram ur henne
och hon sken som en sol eller ett ungt nöt. Hon
kunde berömma sig av en beaktansvärd aptit och
visade aldrig någon tvehågsenhet inför rågade fat,
hur tunga och svårsmälta ting de än månde
innehålla. Fader Längsäll, som en gång i stilla och
maskerad beundran sett henne förtära en halv
terrin kålsoppa med motsvarande kvantitet
fläsklägg och därpå en vidunderlig portion smörtårta
och likväl levande och lätt springa upp från bordet,
hade vid sagda tillfälle yttrat: Ett fat dynamit
stuvad i blåsyra skulle knappt bereda henne
magplågor, jag tror inte ens att hon skulle rapa -

Denna bondsunda natur stod fader Längsälls
mycket nära: han hyste en obeskrivligt djuprotad
tillgivenhet för den stöddiga jäntan, vars tjocka
gulröda fläta ej tillåtits falla för sax och mod.
Följden av denna faderliga beundran - eller en
av följderna - var emellertid den att den petiga,
retliga Sanna-Sanna beständigt framhölls på
systerns bekostnad utan att detta vållade
Caroline ringaste bekymmer eller avund. Varhelst det
kunde bli fråga om ett företräde flickorna emellan
skulle Sanna-Sanna alltid gå först. Lillemor
själv var ingalunda med på de noterna: hon
brukade då och då förtretad muttra någonting om
rättvisa och orättvisa. Då kunde den gode
patronen utbrista med en faderlig högfärd, som han
antagligen själv inte ville vidkännas: Rättvisa! Äsch
Caroline behöver min sju och själ ingen
rättvisa. Hon reder sig ändå. - Beträffande Sanna
däremot var »full rättvisa» en sak av allra högsta
vikt och helgd även om rättvisan stundom kunde
tyckas tvivelaktig. Flickan var visserligen
godhjärtad men hennes sjukliga lynnighet gjorde henne
esomoftast outhärdlig för omgivningen och inte
minst för den godmodiga systern. Bragtes
klagomål fram till fader Längsäll, vilket dock sällan
hände, påtog han sin vördigaste patriarkmin och
yttrade:

Nå ja, nå ja, må så vara men vi måste i alla
fall göra Sanna den rättvisan att erkänna att
hon - etcetera, etcetera i de mest finurliga
utläggningar av den stackars flickans verkliga eller
förmenta dygder. För en genomsund människa
faller det sig helt naturligt att skydda den svage
och sjuke. Detta kanske enda väsentliga
moraliska drag som skiljer människa från djur, har
många gånger klandrats och utmålats som ett
farligt tecken av svaghet. Ingenting kan vara
oriktigare än detta påstående vare sig det gäller
teori eller praktik. Då den sunde och starke tjänar
den sjuke och svage, tjänar han i själva verket
sin egen sundhet, ärar den, stärker den. Det finns
många sorters mod, de flesta helt säkert
prisvärda, men ädelmodet är dock och förblir en
av mänsklighetens vackraste klenoder, en
hälsobevarande och lyckobringande ädelsten.

Fader Längsälls teori beträffande orsaken till
Benjamins återkomst och hans ärende på Sanna
behölls far och mor emellan och diskuterades icke
ens på tu man hand. Inte heller de båda systrarna
avhandlade den mystiska punkten om ett
»avgörande» förrän Sanna på morgonen samma dag
Benbé väntades, gjorde en häpnadsväckande
bekännelse. Hon satt framför spegeln och krusade
sitt korta askgrå hår, betraktande sitt blekiga,
finniga ansikte med en viss naiv tillfredsställelse.
Hon tyckte att hon var vacker. Plötsligt sa hon:

Jag vet precis, varför Benjamin kommer. Han
vill träffa mamma. Ingenting annat än det -

Caroline rodnade. Det är möjligt att hon i
sitt stilla sinne hyste andra fantasier beträffande
kusinens besök och »avgörandet». Emellertid sa
hon en smula trumpet:
Ja, det är väl klart att han vill träffa mamma
och pappa, oss med för den delen -

Sanna tryckte samman näsvingarna och vädrade
på ett sätt som betydde överlägsenhet och
medlidande :

Vad du är dum, lilla du. Tror du kanske att
han kommer för din skull? Nå ja det kan ju också
hända. Lycka till. Men jag vet att han kommer med
en hälsning från Jonathan Borck till mamma. Det
vet jag.

Hur i all sin dar - vad är det du pratar för
tok? utbrast systern och släppte svampen plask
i handfatet. Hennes friskt röda, nygnuggade
ansikte dröp av vatten, som hon glömde torka bort
i sin häpnad. Sanna svarade som om det varit
den enklaste sak i världen:

Hur jag vet det? Helt enkelt därför att jag skött
om alltsamman. Jag gav Ben ett litet paket och
bad honom lämna det till den där Jonathan. Det
har han tydligen gjort och nu kommer han
tillbaka med något svar eller gåva eller vad det
kan vara. Till mamma nämligen, eftersom paketet
egentligen var ifrån henne. Jag hittade det i
mammas chiffonjé.

Är du rent tokig? mumlade Caroline
tillintetgjord. Tog du ett paket ur mammas chiffonjé?
Och hur visste du att det var till honom?

Det stod skrivet: att lämnas till Jonathan Borck
efter min död. Såna dumheter, vad? Vill hon
verkligen att Jonathan ska ha det där paketet så 
varför vänta till efter hennes död? Han dör kanske
före henne. Å såna där sjåperier kan jag inte
tåla. Folk ska vara uppriktiga om de vill något
annars kan de låta bli att vilja. Och jag känner
att det kommer att bli en omvälvning av något
slag. Kanske bjuder Jonathan oss allesamman dit
ut och låter oss leva som prinsessor. Han har ju
råd med det. Jag är bara rädd att pappa skulle
säga nej och stanna hemma. I så fall stannar jag
hos min fattige far. Mig skulle det aldrig falla
in ett ögonblick att lämna honom ensam. I alla
händelser ska du inte tro att Benbé kommer
uteslutande för din skull -

Därmed hade hon gett systern den lilla snärten,
som var henne unnad, och var därmed nöjd. Men
plötsligt överväldigades hon av en stark rörelse
och medlidande som hon själv trollat fram. Tänk
om pappa skulle bli lämnad ensam på Sanna. Hon
störtade upp som en fjolla och med halva håret
krusat, andra halvan slak började hon rusa
omkring, i huset och på gården ropande: pappa, pappa
- som om det stått för livet. Äntligen fann hon
honom i snickar- och målarverkstan. Hon kastade
sig i famn på honom utan fruktan för hans
målarfärg och halvsnyftade: Jag kommer aldrig att
lämna pappa - aldrig - aldrig - aldrig -

Nå men i all sin dar! utbrast fader Längsäll
godmodigt och sköt henne ifrån sig, vem har bett
dig lämna oss? Du har väl inte hemsökts av någon
yngling på friarstråten och vem skulle det vara?
Ack vad du är dum, sa flickan högdraget. Men
jag känner att något ska hända. Och om nu Benbé
skulle fria till Caroline och ta henne med till
Amerika, så vill kanske den idioten att vi
allesamman  ska följa med dem och inte reser du?

Nej, det kan du sätta dig på, svarade fader
Längsäll med en vresig styrka, som om det tokiga
infallet inte blott varit en nyck hos den
överspända flickan.

Plötsligt yttrade Sanna i det hennes kropp
genomfors av några nervösa ryckningar:

Tänk du pappa, nu har jag varit och snattat
hos mamma igen. Jag tog något som låg i hennes
innersta låda. Och gav bort. Det är för resten
längesen men jag kom att tänka på det i dag.
Om hon märker, vad jag gjort så blir det
tråkigheter förstås. Vad ska vi göra, om hon blir ond?
Ska jag säga att det inte är jag, som tagit det?

Men Sanna, Sanna, utbrast den stackars fader
Längsäll med en suck vars bedrövelse var både
luggsliten och kantstött. Vad menar du?
Kommer du verkligen till mig och frågar på fullt
allvar om du ska ljuga för din mor? Och vad är
det egentligen du har tagit?

Ah, sa flickan och ryckte på axlarna. Pappa kan
väl begripa att det var en struntsak. Pappa tror
väl ändå inte att jag går och tar någonting av
värde? Fattas bara det.

Ässes då, fräste Längsäll, prata inte flera
dumheter nu - jag vill ha mitt eftermiddagskaffe.
Han tänkte: Mor får väl ta reda på det här
tokiga infallet. Hon är i alla fall noggrannare
än jag beträffande flickans nycker. Behöver hon
en tillrättavisning, så får hon den nog. Och
tröstande sitt samvete med detta bekväma
argument, slängde han av sig snickarförklädet, tvättade
händerna och stegade med flickan under armen
upp mot byggnaden.

Eftermiddagskaffet var patronens käraste
måltid och försvarliga bullar, ansenliga skorpor
avverkades långsamt och metodiskt. Nu när han
plöjde från arla morron dröjde han gärna en
stund vid bordet för att som han sa »ge latmasken
i ryggbastet tid till hedersamt återtåg». Så satt
han även denna dag en stund stilla vid bordet,
lekte tankspridd med teskeden. De båda flickorna
hade lämnat salen, han var ensam med hustrun och
han funderade huruvida han borde nämna vad
Sanna sagt. Men han lät det vara - skam till
sägandes iddes han inte.

Fru Lillemor satt mittemot honom på andra
sidan bordet och tittade gång efter annan upp från
sömnaden, funderande över vad han månde
fundera över. Så såg hon honom småle lite, och då
smålog också hon och sa nyfiket:

Vad är det du tänker på, där du sitter och
myser?

Han log ännu ljusare och svarade:

Ja, gissa det du! Jag tänker på något som jag
gärna skulle vilja bli innan jag dör en gång
i tiden (han dröjde några sekunder som om han
haft lite svårt att få fram sin önskan, så fortsatte
han)

- jag skulle vilja bli en riktigt from människa.

Lillemor lät sitt arbete sjunka och såg på honom
lite häpen, lite vemodig och lite spydig, hon sa:

Ja, se det vore väl ändå väl! Du som har varit
så illa ogudaktig i all din dar.

Han skakade på sitt stora huvud och svarade:

Nej, det lyckas inte, Lillemor. Särdeles
ogudaktig har jag aldrig varit. Mina föräldrar,
farföräldrar, morföräldrar hela min släkt kan jag säga,
har ju varit läsare, pietister. Då jag var ung, reste
jag nog borst mot det där fromleriet, jag tyckte.
Men jag vet inte riktigt hur det har gått - borsten
måtte ha lagt sig. Nu tycker jag att jag skulle
vilja vara ackurat som dom. Det fanns en
målarkunnig gubbe i släkten - min fars farbror
- han var liksom lite mer spelevinkig av sig
och han tog sig för att rita av alla gubbar och
gummor i släkten, både dem han själv sett och
dem han bara kände efter hörsägen. Jag vet
inte var de där porträtten hamnade om inte
möjligen hos syster min. Nå, alla de där
gubbarna och gummorna var ju inte varann så
värst olika. Varierade bara lite på tjocklek och
längd och kläder. Men torskögon hade de
allesamman, stirrade stort rakt fram som om intet
funnits på jordenom att iakttaga. Och alla höllo
de i famn en stor bibel eller postilla eller 
psalmbok. Nej, särdeles ogudaktig har jag inte varit
och för resten just inte »särdeles» i någon annan
riktning heller. Men jag skulle vilja bli som
en av de där gubbarna - med intet annat än
himmelens härlighet inför mina enfaldiga ögon
och med Herrens heliga ord och löften i min famn.
Och ingenting annat, ingenting.

Han såg ned på teskeden, alltjämt lekande med
den och alltjämt smålog han. Fru Lillemors ansikte
hade vitnat ett uns och hon var för ögonblicket
inte så alldeles olik sin kusin, den store clownen,
i hans trötta stunder. Efter ett par tysta minuter
reste hon sig och gick långsamt och med ena
handen stödd mot bordskivan bort till mannen.
Hon for med händerna över hjässans mäktiga
välv-ing, hon sa skämtsamt och lite, lite tårsjukt:

Jaså ingenting annat i famnen, ingenting annat.

-  Var ska jag vara då?

Han svarade skämtsamt även han men icke
tårsjukt:

Å kanske finns det en smula plats för dig också.
Jag nästan tror det. Jag är ju en stöddig karl

-  med bred bringa.

Likafullt, fortsatte han, skulle jag vilja bli som
en av de där gubbarna, mina förfäder. Jag har
varit lite trött på sistone och de föreföllo att ha
det så  stillsamt.

Nej, avbröt han sina tankar och tömde i ett drag
påtåren som fru Lillemor skänkt, nej, upp nu
latmåns och laga att någonting blir gjort innan
mörkningen. Kritterna har bättre förstånd än jag
- de böla ren vid grinden. Muuuh, jag kommer.

Han reste sig och stegade ut, kavat och tung.
Knappt hade han lämnat salen förrän Sannas smala
ansikte stack fram ur förstugans mörker. Hon
viskade:

Mamma, har pappa sagt någonting?

Sagt någonting? upprepade fru Längsäll. Vad
skulle han ha sagt?

Någonting om mig, förstås, viskade flickan
ivrigt.

Modern rynkade pannan, hon sa rätt barskt
och beskt:

Min kära lilla Sanna, du tror bestämt att pappa
och jag när vi är på tu man hand aldrig tala
om någonting annat än dig.

Gör ni inte det då? avbröt flickan nästan häpen.

Fru  Lillemor högg i ännu barskare:

Nej, det försäkrar jag dig att vi inte gör. En
så utomordentligt viktig person är du verkligen
inte, min docka. Din far och jag har åtskilligt annat
att tala om och stundom kanske angenämare ting
än din lilla person. Du är tjugu år, min unge,
och då får man inte längre vara så barnslig att
du tror att hela världen rör sig kring
Sanna-Sanna. Å nej, tro dig inte så märkvärdig, upprepade
hon strängt, det stiger bara åt huvut.

Märkvärdig, upprepade flickan i en ton som
var så modlös och skamsen att den kramade
modershjärtat bittert. Den ena människan kan ju
vara av betydelse därför att hon är god och
duktig som pappa och du, och den andra därför
att hon är söt och snäll som Caroline och den
tredje därför att hon är obehaglig och besvärlig
som jag. Kan jag hjälpa att jag tror ni beklagar
er så fort jag vänder ryggen till -

Sanna! utbrast modern förtvivlad. Men flickan
svängde tvärt om och försvann springande.

Fru Lillemor skakade på huvudet, gned sina
händer, suckade. Hon gick långsamt bort till
fönstret. Mannen kom från lagårn gående mitt
mellan sina kära oxar. Han såg upp mot fönstret
och vinkade åt henne. Hon svarade. Med armarna
över djurens nackar vankade han i sakta mak
genom grinden ut mot den fettglänsande nästan
köttfärgade trädan. Solen stod mittemot dem från
Lillemor sett och gjorde trion svart och
skarptecknad  som en silhuettklippning.

I ett par veckor hade hon sett mannen vanka
åstad så där kamrat med sina djur. Denna afton
föreföll det henne som om han hängt tyngre och
tröttare än vanligt mellan de trygga, tröga stadiga
bestarna.


<chapter name="TOLFTE KAPITLET.
Lyckostölden på Sanna.">

TOLFTE KAPITLET.
Lyckostölden på Sanna.

»Rika nevön från Amerika» - som Längsäll
skämtsamt benämnde sin unge frände - hade
alltså ren på förhand försatt de goda sannaiterna
i en viss både glad och orolig spänning. Den
växte under de sista dagarna hastigt och
oberäkneligt som en lavin - låt vara en lavin i miniatyr. De
hetsade upp varandra med tokroliga förslag: hos
några var munterheten äkta, hos andra var den
kanske snarare ett medel att komma ifrån eller
dölja oro och bekymmer. Mest uppsluppen var för
ovanligheten den tunge patron själv och kom med
alla möjliga triroliga påhitt, som vunno
åtminstone flickornas livliga gillande. Men alla
putslustiga förslag motades milt men bestämt av fru
Lillemor, som hyste en viss rädsla för muntra
upptåg. I alla fall växte den glada upphetsningen
med varje timme, som närmade sig kulmen -
Benbés högtidliga mottagande.

Under tiden led Benbé allt mer och mer för
varje dagsresa han avlägsnade sig från Labyrinten
och nalkades Sanna. Han hade ju så gott som
överrumplats med ett uppdrag av stor betydelse
och han hade givit ett löfte. Löftet kunde
visserligen återtagas, men tanken på uppdraget pinade
honom till den grad att han vid flera tillfällen
stod redo att vända om. Han kände på sig att
han skulle komma som en olycksfågel till de
beskedliga människorna på Sanna, kanske rentav
stövla fram över känslor och öden som en niding
i en örtagård.

Alltså reste han så långsamt som möjligt för att
uppskjuta hemkomsten.

På Sanna hade man väntat och väntat. Och
eftersom ingenting är mera ömtåligt än en
feststämning som uppskjutes så hade den glada, friska
otåligheten nu hunnit surna till trumpen,
nedstämd väntan eftersom den väntade aldrig kom.
Fader Längsäll sökte lätta misstämningen med
ett litet skämt: där ser ni kära barn, folk reser
inte kurir just för att få titta på oss. - Skämtet
var välment men Caroline, som stod inklämd i
salens fönstersmyg, lämnade hastigt rummet
högröd i ansiktet, tårögd och med misstänkta
ryckningar i kinder och läppar. Benbé gjorde sig ingen
brådska just för att möta Caroline. Det var mycket
sorgligt. Så sorgligt att ingen mer än hon förstod
hur sorgligt!

Slutligen anlände Benbé till Göteborg och
tog tåget till Wadköping och telefonerade
därifrån med Sanna för att tillkännagiva sin
ankomst dagen därpå. Längsäll själv svarade i
telefon. Benbé sa, moloken och kylig: Jaha, nu är jag
här, kära morbror, och om ni kan ta emot mig
på en dag eller två, kommer jag ut i morgon. --
Patron Längsäll svarade lika kyligt och torrt:
Naturligtvis är du välkommen, kära Benjamin.
Det gläder mig, att du vill göra oss ett besök. -
Vartill Benbé i sin tur genmälte: Fattas bara att
jag inte det skulle vilja. Dessutom har jag ju en
skuld att reglera och jag ser mig i stånd till det nu.

Så torra, hövliga och maskerat ovänliga föllo
orden mellan dessa släktingar, som sänt varandra
så många vänliga och tacksamma tankar under
vinterns lopp. Vad skulden på tretusen kronor
beträffar, så var det helt naturligt att Benbé ville
återgälda den allra helst Kung Clown försett sin
ambassadör med ett mäktigt kreditiv. Icke förty
fann fader Längsäll den punkten i det korta
samtalet »alldeles särskilt läcker».

Härligt! ropade han till sin hustru och gned
frustande sina stora, plogvalkade nävar. Tänk att
pojken verkligen har så mycket vett att han betalar
igen, vad han är skyldig. Knappt att jag trodde
honom om det. Det hade varit lite obehagligt att
behöva påminna min systers son om den saken.

Och han spankulerade omkring och frustade
av en mycket välgjord förtjusning och upprepade
gång efter annan det redan välkända och av ingen
bestridda faktum att tretusen kronor inte är snutna
ur näsan på en tupp. Plötsligt stannade han
framför fru Lillemor, knep hoppfullt samman ögonen
och brummade:
Tro om han tänker betala halvårsräntan?

Nå men käre då, vojade sig milt fru
Lillemor, du kan väl nöja dig med kapitalet. Inte ska
det vara så noga  släktingar emellan -

Noga, upprepade Längsäll, och grinade
kannibaliskt. Jo, just noga. Jag hoppas, jag hoppas
verkligen och innerligen att han kommer med
räntan. Då ska här vina en orre, vars make inte spelat
förr i de här skogarna.

Så yttrade sig med mordiskt välbehag den något
inkonsekvente mannen och klumpade ut ur salen.
Fru Lillemor suckade och mumlade: Ack att han
varit och farit, Benjamin. Här ligger så mycket
oro och obehag i luften.

Sådant var lynnet på Sanna. Gästens lynne var
inte bättre. Han satt i en gammal Ford, hyrd i
Wadköping och skraltade fram över de just
vårgrusade vägarna. Vädret var visserligen vackert
men väglaget var uselt, bilen uslare och uslast
Benbé, ängslig och förargad över det stundande
mötet När den skraltiga Forden äntligen stannade
utanför Sannatrappan fanns det för resten ingen
Benbé i vagnen, blott chauffören och packningen.

Därmed förhöll det sig sålunda. Caroline, som
var en flicka med gott huvud och klar
tankeförmåga hade denna morgon resonerat med sig själv
och kommit till följande fullt logiska resultat:

Ben bryr sig inte ett dyft om mig men det är
mig absolut likgiltigt eftersom jag älskar honom,
vare sig han vill eller ej. Tänker nu ingen ta
emot honom på ett vänligt sätt, så tänker jag
ta emot honom. Det nöjet ämnar jag kosta på
mig. Därför gick hon i björkhagen och plockade
samman ett helt litet hjul av blåsippor och
hästhovsört, en imponerande bukett i de svenska
färgerna och med den i hand väntade hon tåligt på
landsvägen vid nedgången till den långa
Sannaallén. När alltså bilen äntligen hunnit så långt
stod den unga kvinnan där med sin praktfulla
hårkorg och med den praktfulla buketten i vilken
hon gömt sitt eget hjärta. Benbé steg naturligtvis
belevat ur bilen, som sändes i förväg utför allén,
varpå de båda unga fortsatte till fots. De anlände
cirka två timmar senare än bilen, ty allén var som
sagt ganska lång, därtill vårgrusad och
svårframkomlig inte minst för parhästar.

De båda ungas senfärdighet hade på den
retlige fader Längsäll en inverkan, så sällsam att
vi avstå från varje psykologisk förklaring. Sedan
han undersam och otålig väntat en stund, började
han sjunga och beslöt plötsligt att en äreport strax
skulle resas. Det hela fick gå i fart och fläng
allra helst man på förhand icke kunde veta hur
slösaktiga med tid, de båda vägvandrarna skulle
bliva. Även fru Lillemor for med förnyad iver
till sina sysslor, som närmast rörde festmåltiden.
Lite emellan sprang hon dock ut på trappan och
undrade varför i all sin dar de inte kom och om
de möjligen fastnat i diket. De kommer när de 
kommer, snäste fader Längsäll, håll dig i styr,
gamla människa, det är ju ändå inte din fästman,
som  väntas.

Som sagt - vi avstå från att förklara dessa
egendomliga omkastningar i Sannalynnet. Vi
hänvisa blott till att det var vår och vackert och att
kanske Carolines logiska och heroiska
tankeverksamhet smittat av sig. Hur som helst - Benbé
fick ett storslaget mottagande, vida bättre än han
förtjänat.

Frågorna haglade och han berättade vid
middagsbordet sina öden och äventyr.

Plötsligt sade fader Längsäll:

Men hör du - alltså - vår släkting - vår
berömde clown - du  sökte aldrig upp  honom?

Vid bordet fanns det blott en som ej i spänning;
avvaktade svaret - Caroline som just då förstulet
lekte med Benbés fingrar under bordduken. Den
unge mannen var själv så upptagen av leken att
han knappt uppmärksammade frågans betydelse.
Han svarade halvt förvånad:

Visst har jag träffat honom! Jag har ju bott
tre veckor i hans ståtliga bungalow. Nog har jag
väl skrivit något om det -?

Jo, jo, det har du, skyndade fru Lillemor att
bekräfta. Men du skrev helt flyktigt några ord och
det undgick kanske din morbrors uppmärksamhet.

Uppdraget med alla de farhågor och obehag,
som låg lik en dunst omkring det, dök åter upp i
hans medvetande. Han betraktade i smyg Sanna
och blev ännu mera obehaglig till mods då han
såg hennes glänsande, nästan extatiskt
uppspärrade ögon riktade mot sig. Men den lilla handen
som lekte med hans under duken hade en
förunderligt lugnande och styrkande inverkan. Han sa
sig trotsigt att ingenting i världen skulle förmå
honom att utföra detta uppdrag och i denna
fullständigt falska förvissning började han livligt och
utförligt beskriva Tracbac och hans omgivning. Alla
lyssnade med största intresse - inte minst fader
Längsäll som hade hjärtans roligt åt Benbés första
fruktlösa finter och försök att komma i kontakt
med den store mannen. Vidare berättade han, hur
han till sist blivit mottagen som en kär släkting,
omhuldats som en sådan och mått som en prins i
en bagarbod. Munterheten steg och blev alltmer
otvungen. Gubben Axelssons uppträdande som en
annan gammal Wadköpingsvålnad där borta i
fjärran land både rörde och roade - han var ju en
gammal bekant liksom farmorsmöbeln och mycket
annat. Korteligen - clownen, denna orosfågel,
verkade åtminstone någon timme som det
behagligaste, oskyldigaste samtalsämne vid denna glada
familjemiddag.

Och när du vänt tillbaka, sporde Längsäll,
kommer du då att åter uppsöka honom?

Naturligtvis! Självfallet! utbrast Benbé ivrigt.
Det förstår väl morbror att jag kommer att odla
den remarkabla bekantskapen så intensivt den bara
odlas kan. Dessutom är det ju Tracbac som på ett
för resten mycket frikostigt sätt bekostar hela
den här resan både fram och tillbaka.

Plötsligt hickade han till av skrämsel och släppte
den lilla handen under bordet. Om nu Längsäll
frågade: Varför bekostade han resan? I vad syfte?
Har du kanske något uppdrag i Sverige för hans
räkning? - Vad skulle han svara?

Skrämseln visade sig sakna grund. Längsäll
gjorde inga frågor, han skrattade blott helt
fryntligt och sa:

Det kan jag väl tänka mig, att han var
frikostig. En sån där mångmillionär sticker väl inte
till sina släktingar ett par tre tusenlappar som jag
och de andra bondkaninerna hemma i Sweden -

Och han klippte finurligt med ögonen och gjorde
allehanda lustiga grimaser. Så steg man upp från
bordet. Den glada hemtrevliga stämningen höll
i sig. Benbé och Caroline placerades i salongens
lilla hörnsoffa just som fästfolk brukar placeras.
Fru Lillemor satt vid bordet bredvid dem, som
vanligt med en sömnad i händerna. Fader
Längsäll vandrade av och an med tummarna i västens
armhålor, han gnolade helt sakta för sig själv som
om han den dagen rakt inte kunde komma ur
de musikaliska tagen. Benbé höll alltjämt målron
vid makt och lät sina mångahanda upplevelser
flöda, ej utan att krydda dem med någon liten
matsked fantasi.

Lyckligast i den lilla församlingen av lyckliga var
dock Sanna-Sanna. Tyvärr är lycklig icke rätta
ordet - hon var salig. Den långa och modlösa
väntan på Benbé hade pinat ut henne. Hon trodde
sig ha sett sina töckniga men ack så kära fantasier
skingrade och se sina förhoppningar om att något
stort och underbart skulle inträffa, krossade.
Faderns misshumör, moderns och Carolines
nedslagenhet alltsammans hade pressat henne tungt. Nu
åter började hennes drömmar besannas. Benbé hade
kommit och kommit från Tracbac för att till
honom återvända. Sammanhanget började klarna.

Hon vankade som fadern av och an men i
den nu mörka salen, där hon i fred kunde lyssna
till kusinens berättelser. Om någon av
familjemedlemmarna sett henne, skulle hon helt visst
väckt dess oro. Hon smålog saligt, hon höll de
knäppta händerna tryckta mot kinden och tårarna
flöto ymnigt. Plötsligt trädde hon in i salongen,
händerna utsträckta med uppåtvända handflator,
huvudet tillbakakastat, ögonen halvslutna i extas.
Det ömkliga, magra, sjukliga ansiktet strålade av
fröjd. Det gick en ryckning genom dem alla och
Längsäll tvärstannade.

Hon sa: Å - jag är så lycklig - jag är så
lycklig - jag är så lycklig därför att ni
allesamman äro lyckliga -

Nå - det hedrar dig, det hedrar dig,
brummade Längsäll buttert. Hon vände sig mot
honom och fortsatte:

Och vet du vad, pappa, jag tror att jag har
stor del i detta. Inte sant, Benjamin, onkel 
Jonathan tog väl emot dig, när han fått det lilla
paketet? Jo, så var det, jag vet det Och det
var paketet som gjorde att han sände dig hit till
oss kanske för att hämta oss alla till sig. Är
det inte  så?

Vad är det hon säger? mumlade Längsäll.

Sanna fortsatte, vänd till modern: Nu vågar
jag bekänna för dig lilla mamma. Det var jag
som tog det lilla paketet i din chiffonjé och sände
det till onkel Jonathan. Jag förstod att du ville
säga honom att du inte glömt honom och varför
skulle han inte få veta det förrän efter din död.
Inte sant, pappa - det hade varit meningslöst?

Svaret dröjde kanske en minut; den föreföll
lång. Därpå hytte Längsäll lite med pekfingret
och sa:

Min kära flicka du har en otrevlig vana att
jämt vilja tränga dig fram och göra dig viktig.
Det är inte klädsamt. I dag är din kusin Ben
huvudpersonen och därnäst kanske Caroline,
eftersom det är något liksom förlovningsaktigt mellan
de båda. Men du min flicka får vackert stanna
i andra ledet. Det blir kanske din tur en annan
gång.

Benbé riktade en nästan skrämd blick mot fru
Lillemor. Hon åter tog inte blicken från
sömnaden och hennes hand arbetade lugnt och jämnt.
Men han märkte att munnen var halvöppen, och att
hakan hängde som den plär göra på mycket gamla
eller sjuka människor.



<chapter name="TRETTONDE KAPITLET.
Lillemor och far.">

TRETTONDE KAPITLET.
Lillemor och far.

Det kan vara svårt med hårdagade barn men
det är i alla fall ett intet mot de alltför
lätttuktade. Sanna-Sanna, nittonåringen, var till
exempel i jämförelse med sin två år äldre syster en
fullkomlig barnunge, därtill en sjuklig barnunge
med ständigt överspänd fantasi och konstiga
nycker. Hon var kusligt lättuktad trots all sin
nyckfullhet. Fader Längsäll, som ständigt bemödade
sig att tillrättavisa flickan med så lätta ord, som
hans rättframma men beskedliga sinne kunde hitta,
måste hart när för jämnan ångra minsta
upptuktelse. Fru Lillemor var i det hänseendet vida
mindre ömskinnad än sin store grove man.

Den beskedliga och i godmodig ton framförda
banna, som den uppskärrade flickan fick samma
dag, Benbé anlände, fick en, som det kan tyckas
synnerligen god verkan. Sanna-Sanna blev efter
den betan blidare, mindre nyckfull, mer
tjänstvillig och lättregerlig än förut, ljus till lynnet,
sansad och foglig. Bättre resultat av sin tuktan
borde en klok far ej kunna begära men fader
Längsäll var kanske på något sätt överklok - i
alla händelser var han ingalunda belåten. Han
skämtade med sin »änglalika flicka» (och hon gick
verkligen omkring som en guds ängel, leende och
vänlig). Han försökte reta den lättretliga genom att
kalla henne »vår sanna lilla Sanna-Sanna som
sannerligen är sann» - och andra svåra begabbelser,
men förgäves: flickan log road eller milt
överseende. Fader Längsäll var icke nöjd och hade
kanske skäl. Då en så obetydlig orsak har en så
pass genomgripande verkan, kan man vara viss
om att någonting annat, okänt och kanske
skadligt medverkat. Längsäll muttrade: Ja, det ser
nog bra ut det där lugna lynnet, men det är
frostbitet, det är vad det är.

Om sålunda den ena flickan oroade honom
genom sin undfallenhet, så retade honom den
andra genom sin fräckhet. Han sa verkligen
fräckhet, fast han möjligen vid närmre betänkande
skulle visat sig villig att välja ett något mildare
ord. Fröken Caroline och herr Benbé hade råkat
in i det stadium av halvhemlig förlovning, som
är så påfrestande för omgivningens nerver.
Längsäll sa: När man i alla fall faktiskt vet att de
där båda ungnöten inte gör annat än går
omkring och nosar varann på mularna, så behövde
de sannerligen inte sticka i väg som bromsbitna,
därför att en hygglig människa råkar komma i
närheten. Han påstod sig aldrig i livet ha förstått
kärlekens ljuva hemlighetsmakeri men det är ju
tänkbart att han missminde sig. För resten led han
antagligen av den faderliga svartsjuka, som bland
svartsjukans många former kanske är den på en
gång oskyldigaste och mest ofrånkomliga - en
sorts medelålderns själsliga mässling, så till
sägandes. Hur som helst så kände han att han snart
skulle »vidtaga någon åtgärd» - beträffande vem
eller vad fick tills vidare bero. Han nöjde sig
med att visa sin gryende beslutsamhet genom extra
god aptit, kraftiga rörelser och ett mer än vanligt
brummande målföre. Sanna-Sanna sa: Lilla pappa
är i humör! Och därmed menade hon varken gott
humör eller dåligt humör utan helt enkelt och
simpelt - i humör.

Den första att vidtaga en åtgärd mot de
förlovades »fräcka tjockskallighet» blev emellertid fru
Lillemor. En morgon vid frukostbordet då de båda
unga som vanligt med vaga fraser sökte
förbereda dagens samvaro och frånvaro, yttrade hon
tämligen barskt: Inte för att jag vill köra vår
käre Ben från gården - å bevare mig väl - men
vi måste dock sätta oss in i att han inte kan
stanna här i evighet amen. Därför tycker jag att
han och Caroline bör företaga en liten, liten övning
i att bära skilsmässans bitterhet. Och eftersom
pappa tänker fara till stan i dag så är tillfället
synnerligen lämpligt. - Jag vill bara tala om
för moster, genmälte Benbé blossande och stött
i kanten, att det kommer att bli mig ett stort
nöje att följa morbror till stan. - Tror nog det,
svarade fru Lillemor torrt, men nu blir det inte
gunstig herrn utan Caroline som följer pappa till
stan. Hon ska nämligen välja garner åt mig och
det torde överstiga herrarnas sammanslagna
förstånd. - Ja, se det gör det! medgav Längsäll
beredvilligt; tilläggande: Vår ärade gäst får vara
så älskvärd och nöja sig med Sanna-Sanna. - Fru
Lillemor fnös och sa: Nåja det finns ju också en
annan dam på gården, fast alla ska veta att hon
inte blir fjäsad av herrarna. - Nu vet du din
plikt och ditt öde för i dag, Ben, mullrade
Längsäll och retade sin kära hustru genom en
medlidsam min.

Hans skämt träffade pricken närmre än han
trodde. Benbé visste verkligen eller fick just nu
på känn sin plikt och dagens öde och han fann,
att morbroderns falska medlidande rätteligen borde
ha varit äkta. Detta påtumanhand med fru
Lillemor, som han både medvetet och omedvetet lyckats
undvika, var således nu ofrånkomligt. Efter det
att Sanna-Sanna förrått det lilla paketets
översändande till adressaten fanns det naturligtvis
ingen möjlighet att slippa från en förklaring. När
därför far och dotter rest till stationen och
Sanna-Sanna gått till sitt, stannade han kvar i salen,
nedstämd, orolig men fast besluten att inte göra de
minsta krumbukter eller undanflykter. Lyckligtvis
hade fru Lillemor alldeles samma avsikt. Hon sa:

Sätt dig här vid bordet mittemot mig. Jag
kommer att hålla ett litet förhör med dig och ber
dig bara att inte ta någon hänsyn till mina
känslor och dylikt strunt. Jag vill ha klart besked
och jag vill också ha ett gott råd, om du skulle
ha något att ge mig.

Hon satt vid det stora runda, nu avdukade,
salsbordet och hade framför sig ett berg av
olikfärgade tyglappar, som skulle repas till trasmattor.
Leende sköt hon över en försvarlig hög åt Benbé
och blinkade åt honom att han ock borde göra
någon nytta. Benbé tänkte: Säga vad man vill,
men nog är det virke i henne. Sker här en olycka
det Herren förbjude, så inte blir det hon som går
under. Och plötsligt erinrade han sig clownens
berättelse, att hon varit den enda i släkten som hållit
ögonen klara och kalla på kära farmors begravning.

Jo du Ben, högg hon in i tystnaden, för att
gå rakt på sak och börja med det viktigaste så
säg mig: har Jonathan Borck sänt mig någon
hälsning - någonting, som du kanske funnit svårt
att framföra?

Benbé hade tagit sitt parti och svarade
mekaniskt samvetsgrant som ett vittne vid domstol:

Han anförtrodde mig ett väldigt kinkigt
uppdrag. Han vill att Sanna ska komma till honom,
som jag antar för alltid eller åtminstone för längre
tid.

Fru Lillemor nickade lugnt, att hon begrep,
men Benbé såg att hennes mun plötsligt fick
samma åldersslappa uttryck som den gången då den
exalterade flickan bekände stölden av paketet.
Hon sa:

Nå ja, det var ungefär det svåraste uppdrag
han kunde hitta på att anförtro dig. För att nu
inte tala om mig. Så jag märker att han inte blivit
sig olik. För resten anade jag nog det värsta,
när jag hörde dig tala om hans bedrövliga liv
och ensamhet och när flickan berättade om
handsken. Jag kan säga dig, att det där paketet hade
jag visserligen inte glömt men jag hade inte heller
öppnat den där lilla lådan på åratal. Sannas
bekännelse kom som en fullständig överraskning.
Jag visste inte att paketet var borta och än mindre
kunde jag ana att det burits fram.

Hon teg några ögonblick, fortsatte lika lugnt
och smått nyfiket:

Vad sa han, när han fick det?

Benbé rodnade och bestod sig några ögonblicks
eftertanke innan han svarade:

Först sa han just ingenting, men när han sen
kommit på den här idén beträffande Sanna, blev
han naturligtvis tvungen att berätta så pass att
jag - nå ja, att jag skulle fatta sammanhanget -

Naturligtvis, mumlade fru Lillemor, och i det
hon tog en ny trasa och började repa den,
fortsatte hon:

Sammanhanget är för resten inte så lätt att
fatta. Jag vet det kanske bäst själv.
Dragningskraften mellan två människor kan vara konstig
ibland. Nå ja - inflickade hon med ett muntert
leende som nästan skrämde Benbé - jag menar
ju inte den sorten, som tycks existera mellan dig
och Caroline - den är gud ske pris lättfattlig.
Men det finns andra sorter. Jag har ju haft
anledning att fundera över saken. Jag tror till
exempel inte att beundran för en man, en hjälte, är
särdeles farlig för oss kvinnor eller många av
oss - i det här hänseendet. Å nej, en man, som
vi verkligen beundrar, kan vi nog hålla på
vederbörligt avstånd - om vi nu eljes har skäl till det.
Vi ha kanske på känn att vår beundran skulle
svalna skamligt. Nej, det finns annat som är
betänkligt värre: två delar medlidande och en del
purt förakt, till exempel. Det är en farlig
blandning. Och det är kanske orsaken till att det sätts
så många sjukliga och undermåliga barn till
världen.

Benbés tanke gick ofrivilligt till flickan Sanna
och åter hart när skrämdes han av röstens kyliga
lugn.

Fru Lillemor fortsatte:

Ja, min käre Ben, så var det i alla händelser
den gången. Två delar medlidande och en del
förakt. Du får inte missförstå, vad jag menar
med förakt. Jonathan var och är väl ännu trots alla
konstigheter en präktig och god människa. Det
är inte förståndsförakt jag menar utan snarare
känsloförakt. En fräckt frisk människa, som jag
alltid har varit, hyser en sorts förakt för
sjuklingar - det kan inte hjälpas det, hur okristligt
det än må låta. Och jag - tillfogade hon åter
med sitt lugna leende - jag är inte ens kristen,
jag är ateist rätt och slätt och det har jag varit
så långt jag minns. Jag kan inte som Längsäll
brottas med min gud. Jag har bara mig själv att
kämpa med och det är kanske stundom värre.
Så förhåller det sig med mitt förakt för
Jonathan. Kanske bidrog också hans yrke. Jag i min
småborgerlighet har inte sinne för det fina i
kråksången. När Längsäll drar åstad med sina
oxar, då tycker jag mig se en karl. Artister och
många andra sorter - nå ja, visst kan jag finna
dem intressanta och märkvärdiga och
underhållande, men därvid stannar det också. Desto
konstigare kan tyckas, hur jag betedde mig den gången
men jag tror att det är som jag säger: vi kvinnor
ha svårt att inte ta oss an en man, som vi
förakta och samtidigt ömka. Kanske är det vårt
erbarmliga kvinnliga högmod som spelar oss ett
fult spratt. En karl, som behöver oss - oj, oj,
oj, vad det smakar högfärden. För resten, även
sunda, starka män tycks inte riktigt lita på sina
goda egenskapers tjusningskraft - ser man inte
hur de gör sig små, när de ska fria, de är
ingenting värda: de kan inte leva utan oss, räcker
vi dem inte lilla, vackra handen så kommer de att
stappla gruvliga på livets vådliga stig. Äsch!
Boss alltsamman! Då tycker jag bättre om
Längsälls frieri, han sa, den buffeln: Ja, förhasta dig
nu inte, Lillemor, för nog kan jag reda mig utan
dig, det kan du lita på -
Hon kastade huvudet bakåt och brast i ett
klingande skratt, som till och med smittade den
nedstämde Benbé.

Å ja, fortsatte hon och torkade skrattårarna
med en sidentrasa, jag vet ju inte hur det förhåller
sig med de där ödmjuka friarna - kanske le de
bak ryggen på oss och det må i så fall vara oss
väl unnat. Men de verkligt ödmjuka, de som ha
skäl att vara det, just de är farliga för obevakade
hjärtan och bevakade med för resten. Jag vet
det. Nå, du är ju inte någon liten oerfaren flicka,
Ben, och det kan tyckas överflödigt att jag sitter
här och trakterar dig med en mogen kvinnas
tankar och erfarenheter. Men det är kanske strängt
taget inte heller det jag gör. Förr eller senare
börjar man söka förklara sina handlingar och
grunna ut verkliga orsaken till den och till den.
Det faller sig inte så lätt men det ska ske, om
man eljes sätter något värde på livet. Folk säger:
en handling - nå den kan strykas över och
glömmas ifall den generar. Oj, oj, oj, en handling
släpper aldrig sitt tag. Jag skulle ha lust att sätta
upp en småbarnsskola och säga ungarna: Gör
vad er lyster, men kom ihåg att gjort är gjort.
Det givs ingen förlåtelse. Tänk er för. Det blir
kanske eftertankens kränka blekhet. Nå så gå
omkring och var blek då - men inte feg. Det
finns inte något avskrivningskonto varken i
himmelen eller på jorden. Inte ens Vår Herre som
är Längsälls förtrogne, kan preskribera skulder.
Långt mindre vi själva. Den där utvägen som en
skald rekommenderat att förlåta oss själva och
varda marterna loss - det är fegt och
meningslöst sludder. Jag vet det själv.

Detta »jag vet det själv» kom som en snärt,
ett lätt men energiskt klubbslag ungefär som då
en mötesordförande konstaterar ett faktum och
fastklubbar ett beslut.

Hon fortsatte i sin vanliga ton som för resten
blott obetydligt skiftat klang eller styrka:

För att nu återvända till själva saken, så måste
jag erkänna att jag har mycket svårt att se klart i
den. Vad ska vara rätt och vad ska vara orätt? Och
med rätt menar jag då bara: hur ska man bära
sig åt för att göra minsta möjliga skada - jag
vågar knappt säga: största möjliga gagn? En
sida av saken, som inte får förbises vare sig man
finner det cyniskt eller ej, är den ekonomiska.
Längsäll och jag kommer inte att lämna mycket
efter oss och stackars Sanna med sin sjuklighet
och sitt konstiga humör har inte stora utsikter att
vare sig försörja sig själv eller bli försörjd av
någon annan. Rik blir hon ju där borta. Och
naturligtvis kommer Jonathan att bli vad man
kallar snäll mot henne - det tvivlar jag inte på -
så pass känner jag honom. Faran är väl snarare att
han skämmer bort henne. Eller att hennes nya
omgivning kommer att göra narr av henne.

Hon funderade ett slag, så småskrattade hon
och sa:
Du får medge, Ben, att det finns bra lite
rättvisa och förnuft här i världen. Lite konstiga är
de ju båda två och inte annat än jag kan förstå
av dina berättelser varandra bra nog lika. Nå ja
- hans konstighet har gjort honom till ett snille,
visserligen bara ett cirkussnille - men i alla fall.
Den har inbragt honom ära och guld i massa.
Och hon lilla stackare - vad ska det egentligen
bli av henne, när vi en gång är borta? Folk är
inte snälla mot henne och förmår kanske inte
vara det. Så är det ju - sjuka kycklingar ska
hackas ihjäl. Det är rätt svårt ibland, ska jag
säga dig, att hindra tanklösa eller elaka människor
från att behandla henne som rogdocka. Och
svårare blir det för vart år som går. Så länge hon
var barn kunde det ju finnas någonting skämtsamt
i upptågen och narrit - nu blir det uteslutande
pinsamt. Nej, rättvisa och förnuft är det skralt
med. Längsäll, som hoppas på himlen, han tycker
att allt är tämligen gott på jordenom, men jag
stackare som inte tror på himlen, jag finner mig
inte heller till rätta på jorden. Det är då
sannerligen att vara vanlottad.

Så är det ju en annan sak, fortsatte hon efter
en tankepaus, en annan sak som talar för att låta
henne resa. Man säger ju: blod är tjockare än
vatten, blodets röst med mera sådant. Uppriktigt
sagt tror jag inte så värst mycket pä det där
talet men jag är ju inte allvetande och kanske
ligger det någonting i det. Jag tror i alla fall mer 
på någonting annat - tror eller hoppas: två
människor som hon och han - två människor som
av naturen dömts att vara mycket ensamma, skulle
de inte kunna fatta tillgivenhet för varandra och
bli varandra till glädje och gagn? Se där, vad jag
tycker är den viktigaste punkten. Vem här om jag
undantar de allra närmaste bryr sig om stackars
Sanna-Sanna? Ingen. Och vem - den store Jac
Tracbac får ursäkta mig det - vem bryr sig i
grund och botten om honom? Nå ja, det vet jag
ju inte men jag har mina tvivelsmål. Ur den
synpunkten sett skulle jag vilja instämma med ordet:
Vad Gud har förenat skola människor icke skilja.

Hon vaggade sakta av och an och mumlade, nu
med djupt bekymrad min: Ja, den som bara visste
- vem vet, vem vet - vad som ska vara rätt
och bra, rätt och bra - och hur det ska gå
till -?

De sista orden väckte hos Benbé en slumrande
undran och en förvåning över att hon ännu ej med
ett ord berört den i hans tycke svåraste punkten i
problemet. Han kvävde sin blyghet och sa:

Säg - det som bleve svårast - de vore väl
ändå att förklara Sannas resa för morbror?
Tracbac tänkte så själv, han sa: det är kanske
alldeles omöjligt och då förfaller alltsamman.
Lillemor får avgöra.

Hon smålog och sa: Ja, det är allt bra bekvämt
att säga: Lillemor får avgöra -
Jo, jo, fortsatte hon efter ett ögonblick med
en egendomlig tung och trött trygghet i rösten,
jo, jo, min gosse, nog blir det en svår sak, svår för
honom och svår för mig. Men ser du - det
blir i alla händelser vår sak - och den får inte
ha något inflytande på hennes.

Nå ja, min käre Ben, fortsatte hon i vanlig
ton, nu har vi fått tala ut och det är huvudsaken.
Jag vet åtminstone på ett ungefär hur landet
ligger. Jag behöver nog åtskilliga dar till att
fundera och dem får du väl kosta på mig och
kostar du dem inte på mig så vill du kanske
godhetsfullt offra dem på Caroline. För resten -
mens jag nu har förmånen att vara ensam om
gunstig herrn, så kan du gärna berätta lite mera
om Jonathan eller snarare om förhållandena och
hans närmaste omgivning. Vad är det egentligen
för människor? Är det något så när hyggligt folk?

Benbé berättade och han glömde inte att enligt
Tracbacs uttryckliga uppmaning förklara att man
levde ett mycket sedesamt och ordnat liv. Fru
Lillemor lyssnade men så småningom alltmera
förströdd som om hon haft någonting annat i
tankarna. Plötsligt sa hon småleende och lite grand
förläget:

Nå, sa han eljes något om mig, han, Jonathan?

Benbé berättade det lilla han kom ihåg om
begravningen, och flyttlassen med mera.

Jo, det var en sak till, sa han slutligen och
småskrattade. Jo, han tyckte gubevars inte om
att jag kallade moster moster. Nej, det passade
honom inte. Det lät för gammalt. Han sa: Hon
var så ung -

Å sa han det? utbrast fru Lillemor och log
även hon. Hon stirrade framför sig med en
strålande och likväl eftertänksam blick. Tårarna
började kvälla och rinna, strida. Vad är det? frågade
Benbé ängslig och meningslöst, har jag sagt något
som -? - Hon skakade litet på huvudet och
slöt ögonen. Huvudet sjönk i små knyckar ned
mot bordet och ansiktet doldes i högen av
brokiga trasor.

I kvällningen återvände Längsäll och dottern
från staden. Caroline redogjorde för sina
uppköp inför modern och far Längsäll spankulerade
av och an, tydligen otålig och uttråkad av detta
resonemang om garner och tyger. Han var
alltjämt i humör men tyvärr tycktes det luta åt den
dåliga kanten. Rätt vad det var ställde han sig
framför den häpna, oskyldiga dottern, satte
händerna i sidan, räckte ut tungan åt henne och
brummade:

Vill du bara packa dig ut härifrån! Du har
faktiskt inte gjort annat än sladdrat om garner
och elände hela dan. Jag är trött på den där
smörjan. Ajöss mamsell!

Caroline gick med spanska steg och näbbet i
vädret som en förolämpad höna.
Men vad går det åt er? utbrast fru Lillemor,
minsann tror jag inte att ni blivit stolliga
allesamman -

Ja, det kan du säga, brummade Längsäll buttert,
du som sitter här hela dan och repar trasor och
dricker kaffe och inte har någonting att grubbla
på utöver middagsmaten. Men jag! Jag ska hålla
mig munter och glad i alla mina bekymmer. Vet
du varför jag for till stan? Det var egentligen
för att något så när i fred för fruntimmer få tänka
ut och därtill skaffa mig en del underrättelser
om saker och ting av vikt. Tänksamt har jag
haft det, ska jag säga dig, över hövan tänksamt,
tröttsamt och ledsamt.

Nå ja, fortsatte han efter några minuters tyst
vandring, nu tror jag i alla fall att det är
sluttänkt åtminstone för mitt vidkommande. Och hör
nu på utan att dåna eller andra fula fasoner:
När Benjamin i sinom tid far tillbaka till Amerika
får han ta din dotter med sig. Vad säger du
om det?

Hon sa ingenting. Hon nopprade alltjämt på
sina trasor som om hon ingenting märkligt hört,
men hennes ansikte som redan hade det första,
spindelvävsfina nätet av åldersrynkor, blev
alldeles gult. Längsäll betraktade henne orolig men
ännu mer förvånad. Varför säger hon då
ingenting? undrade han. Hon såg inte upp och det
dröjde en god stund innan hon återvann ett om
än lätt stammande målföre.
Ja - Längsäll - du menar - jag antar -
du menar Caroline?

Vem haken skulle jag eljes mena? utbrast
Längsäll förargad över denna ovanliga trögtänkthet
hos hans hustru. Allvarlig, lugnare men likvisst
med en smula retlighet på röstbotten, fortsatte
han:

Som sagt, jag har tänkt på saken. Och -
nu uppställer sig frågan: när ska det bli
bröllop? Förlovade är de så det knastrar om det
så åt den saken är ingenting att göra. För
resten - i grund och botten har ju varken
du eller jag någonting emot pojken. Alltså -
icke om utan när, är frågan. Naturligtvis kunde
de vänta både ett år och två. Men vad skulle
det vara bra för? Ha flickan vankandes härhemma
med längtansfulit hjärta - nej tack, buuuh, tack
så hjärtligt inte för min räkning inte.

Han stannade, rätade upp sin tunga lekamen och
sa med allvar och värdighet:

Jaha, min vän, nu har jag såsom varande
flickans far uttalat min åsikt. Nu blir det alltså din
tur. Var så god och kom med dina invändningar.

Fru Lillemor hade släppt sina lappar; hon höll
huvudet lite på sned och kisade mot fönstrets
kvällsol. Slutligen sa hon lågmält:

Å - jag har inte så många invändningar att
komma med. Du tör väl ha rätt -

Visst katten har jag rätt, avbröt Längsäll med
en något forcerad triumf i rösten. På det här
sättet får de bröllopsresan och andra tokigheter
gratis så till sägandes. Benjamin kan stanna här ett
par månader och du får tid på dig för lite utstyrsel
och husrengöring - jo här måtte bli trevligt! -
och allt sånt där. Så kan bröllopet stå någon gång
mellan pingst och midsommar, före slåttern. Det
är som om det vore uttänkt på förhand. Min vän,
kom och säg om patron Längsäll vad elakheter
din hönshjärna än månde utkläcka - men si kom
inte och säg att han är opraktisk, för då hugger
du i sten!

Och han bröstade sig väldeliga där han gick
och hittade på alla möjliga fördelar och
förträffligheter beträffande detta bröllop, som i själva
verket låg som en tung sten på bröstkorgen.
Lillemor satt med de sysslolösa fingrarna
sammanknäppta, huvudet lite tillbakaböjt. Hon såg
ut som en äldre kvinna, den där sitter i
kyrkbänken och lyssnar halvt tankspridd till en
predikan. Så ruskade hon plötsligt på huvudet som
om hon vaknat upp ur en lätt slummer, hon kastade
några hastiga, skygga blickar omkring sig,
rätade ryggen, återtog sitt plockarbete. Hon sa:

Det är också en annan sak, Längsäll, en sak
som gör att vi kanske bli ännu mer ensamma.
Det är inte otänkbart att också Sanna skulle vilja
följa Benjamin dit över.

Längsäll stannade.

Otänkbart? upprepade han förundrad. Vad
menar du med otänkbart? Det kan naturligtvis både
vara tänkbart och otänkbart. Frågan är ju först
och främst om hon  vill?

Ja, det är ju det jag menar, när jag
uttrycker mig så, förklarade fru Lillemor otåligt.
Jag kan inte säga någonting bestämt eftersom
jag ännu icke talat med henne själv.

Är det då bara en gissning? sporde Längsäll
ännu mera förundrad. Eller har någon annan talat
med henne? Benjamin kanske?

Nej, nej, Längsäll, svarade fru Lillemor hastigt,
ingen människa har talat med henne. Och det
lovar jag dig, tillade hon med tyngd i orden,
att ingen människa skall tala med henne utan
ditt samtycke.

Mitt samtycke? mumlade Längsäll. Mitt
samtycke?

Fru Lillemors goda ansikte fick ett sällsamt
hårt uttryck - och sannerligen, i den stunden
var hon hård - hård mot sig själv och hård mot
den hon höll av. Hon sa:

Saken är den att Jonathan Borck har bett
Benjamin framföra en hälsning. Han ber honom fråga
dig och mig och naturligtvis Sanna huruvida inte
hon kunde få komma över till honom och möjligen
stanna. Han känner sig så ensam.

Av och an vandrade fader Längsäll, av och an
som hans vana var men denna gång med ovanligt
tysta steg. Och tysta voro de båda tills han
saktade farten och långsamt stannade, han stirrade
ned i golvet, mumlade: Han känner sig så ensam
- han känner sig så ensam -

Han lyfte huvudet och yttrade torrt:

Ja du - det där är ju en sak, som egentligen
blott Sanna själv kan avgöra. Jag åtminstone
kommer varken att säga från eller till -

Han stod så länge tyst och orörlig att hon,
som sänkt blicken mot arbetet under det hon
talade, till sist tvingades att se upp på honom.
Och fick nu hon i sin tur se ett uttryck hos fader
Längsäll som hon väl sällan sett i det ansiktet:
ett leende, hårt, trotsigt, elakt.

Hon mumlade: Vad ler du åt?

Han svarade med stark stämma men
fullständigt lugnt:

Ler jag verkligen? Det var mer än jag visste.
Jag står just och tänker på att jag nog hade
rätt då jag önskade bli en riktigt, riktigt from
man. Jag tror att det är för mig mycket - mycket
-  mycket.

Han drog på orden, avslutade: mycket
nödvändigt. 
     
Åter voro de tysta, en lång stund tysta tills
hon började stamma hjälplöst -

Jag förstår - det är ju så det kommer för
oss - för dig det kommer - kommer för oss -

Han såg på henne med en djup blick: hennes
lugna, kloka ögon snurrade, vacklade i hålorna
och blicken var nästan fånig, hakan hade sjunkit
djupt som om hon haft svårt att andas -
Han gick hastigt fram till henne, han strök
henne över kinden med handens baksida. Han
sa brådskande, nästan rädd att orden skulle kväva
henne:

Du menar att det kommer som en överraskning?

Hon nickade och slöt munnen. Han gick bort
till fönstersmygen och stod där tyst en stund
med pannan stödd mot posten. Med sitt grova
pekfinger ritade han ett ord: Lillemor.



Utan att vända sig om yttrade han till sist
lugnt:

Uppriktigt sagt - Lillemor - så kom det
- det som du innerst syftar på - å nej - det
kom icke som en överraskning.

Han tillade: Där har du - i din tur - min
bekännelse.

Han gick åter bort till henne. Hennes ögon
voro dimmiga och slöa. Han satte sig vid bordet;
de stora grova händerna döko långsamt in i högen
av mjuka sidentrasor; han lät dem glida mellan
fingrarna.

Han sa:

Ja, Lillemor - så skulle vi ändå till sist -
bli riktigt - riktigt fattiga -
<chapter name="FJORTONDE KAPITLET.
Clownen störtar.">

FJORTONDE KAPITLET.
Clownen störtar.

I några av Staternas större städer började nu
utsippra ett och annat rykte om den store
konstnären och enastående publikfavoriten, Jac Tracbac.

Man började i tidningarna insätta små notiser
enligt vilka den store clownen snart ämnade
- efter tvenne års frånvaro - åter beträda
arenan. Dessa notiser dementerades omedelbart.
Jac Tracbac förklarades ej ha den allra lilla
minsta tanke på att uppträda. Sedan tidningarna
sålunda helt officiellt tillkännagivit att Jac icke
ämnade uppträda, började de genast diskutera var
han ämnade starta turnén och vem som skrivit eller
möjligen skulle skriva den sketch i vilken han
hade för avsikt att uppträda. Ett halvt dussin
författare nämndes, och New York angavs som
startplats. Varpå alltsamman dementerades och
tidningarna tillkännagåvo att Tracbac insjuknat i en
svår hjärtsjukdom som krävde flera månaders vård
vid bad Nauheim.

Sålunda skvallrades en smula tills plötsligen
den första april en del tidningar bragte följande
annons: Jac Tracbac uppträder på Capitolium i
(stadens namn) onsdagen den 1 november,
biljetter säljas först den 31 oktober och
förutbeställningar mottagas ej.

Under denna högst anmärkningsvärda annons
hade ett livförsäkringsbolag smusslat in följande
annons: Försäkra edert liv, innan ni ställer er
i JAC TRACBACs biljettkö - ni riskerar att dö
av trötthet i kön och av skratt under
föreställningen. Tänk på familjen - den vill kanske titta
på Jac flera gånger.

Livbolagets annons retade hela syndikatet men
Jac själv skrattade och sa till Rush: Abel, jag tror
att det vore klokare att försäkra mitt liv än mina
åskådares. Det är möjligt att den försäkringen
utfaller tidigare. Med vinst för er alla!

Denna anspelning skulle helt visst gått spårlöst
förbi ifall ej Tracbacs hälsa de sista månaderna
förefallit tvivelaktig. Han låg ofta till sängs ett
par dygn i sträck och humöret var dåligt. Men
det berodde helt enkelt därpå att turnén redan
annonserats i de tjugu städerna utan att han ännu
bestämt sig för någon sketch eller komedi. I
denna viktiga fråga hade hans och syndikatets
intressen ohjälpligt glidit isär.

O'Henny hade ett samtal med Siv. Han sa:

Vet ni om det är någonting annat än turnén
som oroar honom? - Vackra Siv rynkade onådigt
pannan och svarade buttert: Han väntar ju sin
dotter. - Sin dotter? upprepade O'Henny
förvånad. Har han en dotter? Och vad är det i så
fall för märkvärdigt med henne? Är hon konstig
på något sätt?

Siv sa: Jag vet ingenting. Jag har inte hört
talas om henne förrän häromdagen, då han
plötsligt sa: Jo, det var så rätt - jag har en dotter,
som snart kommer hit. Jag borde kanske talat om
det, innan vi gifte oss, men nu kan det ju göra
detsamma, eftersom vi är skilda. Nå ja, fortsatte
Siv illa berörd av doktorns leende, får jag tro
Jac, så ska den där dottern vara ett under av
skönhet och klokhet. Han går bara och räknar
dagarna tills hon ska komma, men jag tror inte
ens att det är säkert att hon kommer. Hon
kanske betackar sig.

O'Henny hade i alla händelser rätt, då han
oroade sig över clownens besynnerlighet. Turnén
och alla dess svårigheter betydde nästan ingenting
i jämförelse med dotterns ankomst. Medvetandet
att helt plötsligt få så att säga »till skänks» en
människa, mot vilken han hade stora och
allvarliga plikter, gjorde den stackars clownen en smula
högfärdsgalen. Känslor som slumrat blott alltför
länge att vara rätt sunda och väl avvägda kom
hans jämvikt på skam och gjorde honom i själva
verket rätt löjlig. Så kunde han i spotsk ton säga
till vackra Siv: Det ska verkligen bli bra
angenämt att ha en sån där söt och behaglig flicka
i huset. Nu ska du verkligen få se något, du
bläcka bärnstensöga. - Nu var ju Sivs skönhet
av den art att varje dåraktig beskyllning för 
fulhet studsade tillbaka, men clownens orimliga
påförhands-beundran för sin osedda dotter, gjorde
henne bekymmer och hon sa: Vad vet du
egentligen om henne och hennes utseende? Du har ju
bara sett några barnporträtt. - Jag har väl ändå
sett hennes mor, genmälte clownen förargad. Siv
smålog och sa: Du bör onekligen ha gjort det,
men även om modern vore vacker som en dag,
så kan man sannerligen inte skryta med ditt
utseende, stackars Jac. - Mitt utseende? upprepade
clownen häpen, gick genast in i Sivs budoar och
granskade sig i spegeln. Anblicken tycktes lugna
honom, han muttrade: Det är minsann inte något
fel på det ansiktet. Det är kanske en smula magert
och litet men det är ganska nobelt modellerat,
skulle jag vilja påstå. - Nå ja, då är det ju
bra då, medgav Siv och skrattade.

Den glada och högfärdiga perioden blev för
resten icke långvarig. Glädjen slocknade - icke
hastigt men säkert, ungefär som då en lampa
långsamt slocknar till följd av brist på olja. Siv märkte
hans växande förstämning men var skamlig nog
att föredraga den framför den tidigare uppspelta
glädjen. Sannaborna läto inte höra av sig. Till
sist sa Siv själv: Men när kommer hon då, den
där flickan? - Tracbac gjorde en sur och uttråkad
min: Hur ska jag veta det? - Du måste skriva
eller telegrafera och fråga, rådde Siv, som till
sist började oroas även av hans nedslagenhet
Men han ville inte. Å nej, sa han, hon kommer
när hon får lust. Jag vill inte skynda på. Kanske
skulle det blott bereda svårigheter. Först ett stycke
in i juni lät han förmå sig att telegrafera.

Benbé svarade skämtsamt: Tålamod. Bröllop går
före allt annat. - Svaret förbryllade Tracbac och
gjorde inte hans lynne ljusare. Bröllop? De skulle
alltså gifta sig? I och för sig var det ju varken
bra eller illa. Naturligtvis kunde de få gifta sig
men det föreföll honom meningslöst att det skulle
ske just nu. Knappt hade han givit sig in på det
vanskliga företaget att erövra den enda, som
egentligen hörde honom till, förrän en annan var redo
att lägga beslag på henne. Oång på gång sa han
till sig själv: Utmärkt, naturligtvis ska de gifta
sig om de ha lust - men inte är det mycket
mening för mig med det hela.

Hans tanke föll aldrig på den andra flickan. Han
kände knappt till hennes existens och dessutom
rörde sig alla tankar uteslutande kring dottern,
Sanna-Sanna. För Benbé åter hade det blivit något
otroligt barockt att man skulle kunna tänka på
någon annan än Caroline i detta sammanhang.
Möjligheten av en förväxling föll honom icke in.

Så hände detta -

Tracbac brukade varje morgon arbeta i sin
gymnastikhall, som oftast även några minuter i
taktrapetsen. Det hände inte sällan att en större
eller mindre skock bytingar, svarta, gula och
vita insläpptes och bildade en tacksam publik.
Denna morgon hade clownen emellertid föst ut
barnen, försäkrande dem, att han inte ämnade
göra några märkvärdiga konster. Alla läto sig
lugnt avspisas med den förklaringen undantagande
hans favorit, negergossen Hiawatha. Den lille
svartingen klättrade upp i ett träd som gav
möjlighet att se in genom de högt sittande fönstren.
Rätt vad det var såg han Tracbac efter några
inledande rörelser hissa trapetsen så högt som
möjligt. Plötsligt fick pojken för sig att en olycka
skulle inträffa. Han skuttade ur trädet och rusade
ned mot grindstugan, ropande: Far, far, han är
allra högst upp utan säkerhetslina. Ingen är hos
honom.

Än sen, röt negern. Det har väl hänt förr? -
Han gav pojken en hurring men störtade, själv
gripen av rädsla, upp till gymnastikhallen. På
golvets tjocka sågspånslager låg Tracbac, sanslös
och blödande ur näsa och mun. Negern bar honom
upp till Sivs sängkammare. Sen han lagt sin
alltjämt sanslöse herre på sängen brast den store
negern i gråt; till sist viskade han: Det gjorde
han med flit; var säker på det.

Så när som på ett underbensbrott visade sig
skadorna obetydliga. Siv satt hos honom, när han
vaknade. Han låg en god stund tyst och tycktes
fundera på saken; därpå sade han:

Du sitter och funderar över att jag inte hade
linan. Jo, jag ser att du gör det och likaså
funderar Rush. Kanske ni tror att jag gjorde det
med flit? Jag ville bereda er ett litet obehag genom
att bryta nacken? Nej, tänk så roligt är det ändå
inte att förarga folk. Det var ren olyckshändelse.

Siv genmälte en smula kärvt och misstänksamt:

Var det också en olyckshändelse att du skickade
bort barnen och att du glömde kalla på 
Longfellow.

Barnen! Barnen? utbrast clownen otåligt. Skulle
jag kanske riskera att dimpa ned i skallen på
någon av ungarna? Och säkerhetslina tål jag inte
heller. Jag gjorde min lysande debut som clown
genom att hänga en man i en säkerhetslina? Ska
jag göra min sortie genom att hänga mig själv?
Vacker början, vackert slut, härlig bana. Nej, men
jag medger att jag gjorde orätt i att gå upp. Jag
var trött, jag var nervös, jag hade sovit mycket 
dåligt.

Kan du också säga varför du var nervös och
varför du sovit illa? fortfor Siv i samma stränga
ton just som en mor den där utfrågar sin son
om något ofog. Tracbac låg en stund tyst och
stirrade upp mot taket. Och han sa till sist
lågmält:

Om jag kan säga varför jag var trött? Jo,
Siv lilla, det kan jag. Men jag vill inte.

Han slöt åter ögonen och antydde med en
åtbörd att han ville vara i fred. Senare på dagen
fick Siv en mycket obestämd och oviss förklaring
av hans ord. Hon berättade yttrandet för Abel
Rush, som snart svarade eftertänksamt och
misslynt:
Så dar ja, nar allt kommer omkring har jag
skulden till kullerbyttan. Med eftermiddagsposten
i går kom ett brev med avsändarens namn på
baksidan. Händelsevis visste jag att avsändaren stått
honom nära. Jag fann det därför ogrannlaga att
behandla brevet i likhet med den övriga posten
utan reste hit personligen och framlämnade brevet
oöppnat. Jag frågade senare på kvällen om han
hade någon order att ge beträffande skrivelsen.
Men han svarade: Å nej då, det är ett brev att
vara ensam om.

Var brevet från fru Längsäll? frågade Siv
hastigt. Rush ryckte på axlarna men svarade icke.

Tracbacs skada läktes normalt; likvisst blev tiden
honom lång och anfallen av otålighet och ångest
allt tätare. Siv sa: Läs något, ligg inte och stirra
i taket hela dagen. - Men han ville inte läsa.
Däremot började han efter en veckas förlopp göra
vissa anteckningar, som tycktes intressera och
förströ honom. Siv blev nyfiken: Vad är det du
skriver? - Om du det finge veta, du skata, grinade
clownen finurligt. För resten är det en katkes
fast den får föga likhet med fader Luthers. - En
clownkatkes? föreslog Siv. Tracbac svarade
värdigt: Du säger det - en clownkatkes, någonting
för ärade kolleger och andra samtida. - Kan jag
inte få läsa lite? bad Siv men clownen svarade
med än större värdighet: Ingalunda. Jag skall själv
läsa när min stund kommer. Jag läser utmärkt,
alldeles utmärkt. - Därmed fick den nyfikna Siv
låta sig nöjas.

Under det att den tämligen obetydliga
olyckshändelsen tvingade Tracbac till stillhet och små
skriverier, tillbragte hans fullmäktige i Europa,
herr Benjamin Borck, tiden med att vänta på sitt
bröllop, som uppsköts gång på gång. Uppskovet
orsakades i icke ringa grad av fru Lillemors
egoistiska och hart när förtvivlade begär att in i det
längsta få behålla sina döttrar i hemmet. Ett
dylikt svekligt förfarande varken kan eller bör eller
behöver försvaras.

Bröllopet, som först bestämts till veckan före
midsommar, uppsköts till slutet av augusti. Vad
Sanna-Sanna, den ena av de blivande resenärerna,
egentligen tänkte och tyckte om dessa ideliga
uppskov, visste man ej. Hennes lynne bibehöll under
hela sommaren sitt blida lugn. Men hon var
ovanligt tystlåten. När hösten nalkades blev hon dock
en smula orolig. Visste inte den ena dagen om
hon ville resa eller ej, för att den nästa vara
övertygad om att hon borde resa. Fru Lillemor
blev närmast förargad. Vad var nu det här för
ett sätt? Kunde hon inte besluta sig och varför?
Det måste betraktas som ett oförlåtligt lättsinne
att så ändra mening i en viktig sak.

Fader Längsäll som satt inne i sitt rum och
bläddrade i sina räkenskaper hörde de båda
kvinnornas skarpa röster och han reste sig långsamt,
med tankarna alltjämt fasthängande vid 
räkenskaperna. Vad kan det nu vara som tvisten gäller,
mumlade han för sig själv. Fru Lillemor hörde
honom nalkas och skyndade sig att säga:

Nu låter vi det här svamlet vara. Vill du
inte resa så stanna. Jag är bara förvånad och
skrämd av din ständiga nyckfullhet. Hela
sommaren har du ju gått och glatt dig åt färden -

Är det nu ändringar igen? muttrade Längsäll
och stannade suckande vid salens tröskel.
Sanna-Sanna låtsades inte märka honom utan vände sig
alltjämt till modern sägande eftertänksamt:

Jo. Visst har mamma rätt i det. Jag har glatt
mig mycket åt resan. Men ju mer jag tänker
på saken, desto tveksammare blir jag.
Naturligtvis kommer jag att vara femte hjul under vagnen
- eller tredje rättare sagt. De där båda
nygifta turturduvorna kommer inte att få mycke tid
över för mig och det kan man inte heller begära.
Men då blir jag alldeles ensam med den där
onkeln som just ingen känner, åtminstone inte
jag. Vem vet, hur han blir emot mig?

Å snäll - snäll - snäll, mumlade Längsäll milt
lugnande.

Men Sanna låtsades inte om hans närvaro. Hon
fortsatte:

Och vad kan jag egentligen ställa för krav på
hans godhet? Eller - om vi se saken från
motsatta sidan - vad har han för rättigheter över
mig? Här låter han helt enkelt hälsa att han
vill ha mig till sig. Med vad rätt?
Fru Lillemor hade nu liksom vid det allvarliga
samtalet med mannen, fått en gulbrun ansiktsfärg
- ett symtom av den svåra sjukdom som redan
stämplat henne. Hon talade lugnt men med ganska
stark stämma:

Kära barn, varken han eller jag eller Längsäll
har någon rätt över dig. Jo, Längsäll har
verkligen mycket stora anspråk på din tacksamhet
eftersom det är han, som klätt och fött dig i all din
dar.

Nå, det är väl ändå en skyldighet - mumlade
flickan.

Tig, formligen röt fru Lillemor och stampade
i golvet. Han har inga skyldigheter mot dig. Vad
du fått har varit rena nåden -

Plötsligt började hon rusa av och an i salen,
med ögonen uppspärrade, pannan rynkad,
händerna lyftade som till slag. Hon slog också, hårt
och skoningslöst sig själv i ansiktet. Men lika
hastigt som den flammat upp svann under trycket
av hennes viljestyrka detta delvis rent patologiska
raseri och hon sa ännu flämtande men lugnt:

Jag vet inte, vad vi pratar för mycket strunt
om rätt och rättigheter? Den ende som har rätt
över dig är du själv och Längsäll och jag hoppas
bara att du måtte använda den dig själv till gagn
och oss till glädje.

Oberörd av vredesutbrottet funderade
Sanna-Sanna några ögonblick, varpå hon yttrade minst
lika lugn som modern:
Tja det är väl bäst att jag följer vår plan och
reser. Vem vet - jag blir kanske rik där borta.
Då bli bums mina påhitt behagliga infall i stället
för här vidriga nycker. Jag kanske gifter mig
med rike onkel Jonathan - jag ser ingenting
som kan hindra oss från det, ifall lusten faller på.
Eller hur, mamma?

Modern, som stått med blicken sänkt, lyfte den
nu och granskade betänksamt flickans spotska
ansikte. Hon sa:

Nå ja, om ingenting annat hindrar, så hindrar väl
hans ålder. Han är ju gammal nog att vara din far.

Ja tänk det anade jag, inföll Sanna-Sanna. Jag
menar att han är gammal nog att vara min far.

Den pinsamma ordväxlingen var över. Samma
afton skrev fru Lillemor det brev som Abel Rush
oöppnat lämnat Jac Tracbac.


<chapter name="FEMTONDE KAPITLET.
Människan dör, hennes handling lever.">

FEMTONDE KAPITLET.
Människan dör, hennes handling lever.

Lillemors brev till Jac Tracbac, i sin ungdom
kallad Jonathan Borck, överlämnades som vi redan
veta, till Jac dagen före olyckshändelsen i
gymnastikhallen. Brevet löd som följer:

Jonathan!

Enligt din önskan sänder jag till ditt hem Sanna,
när tidpunkten blir lämplig, troligen om någon
månad men kanske först senare - det kommer
att bestämmas av tiden för bröllopet.

Att jag sänder henne har ingenting att skaffa
med din ömkliga klagan över ensamhet. Den
lämnar mig likgiltig. För resten antar jag att en så
stor man som du har tillräckligt med beundrare
och beundrarinnor att hålla dig sällskap. Jag
sänder henne uteslutande därför att du med din
rikedom har betydligt större möjlighet att sörja för
hennes framtid än vad jag har. Dessutom vet jag,
att du blir snäll mot henne. Det är det enda
lovord jag kan ge dig, men i detta hänseende är det
ju till fyllest.
Jag vill ge dig några upplysningar rörande
hennes karaktär. Du måste först och främst lära
dig inse att hon är mycket impulsiv och att hon
knappast kan behandlas som en så kallad
vardagsmänniska. Hennes lynne är i allmänhet
livligt och vänligt, men hon har ock tider av djup
nedslagenhet. Då kan hon även vara rentut sagt
elak särdeles i småsaker. Det gäller då att
behandla henne med både fasthet och mildhet — men
jag tror att mildheten i varje fall bör vara
övervägande. Så anser ock Längsäll, som i det stora
hela torde förstå henne bättre än jag. Hans åsikt
är, att flickans kantigheter äro beroende av
hennes ringa tilltro till sig själv. Jag vill säga dig
att hon stundom — likväl sällan — uppträder så,
som vore hon, icke högfärdsgalen men näst intill.
Emellertid säger Längsäll att detta just kommer
sig av hennes låga tanke om sig själv, hennes
överdrivna ödmjukhet så till sägandes, och denna
ödmjukhet måste hon då motarbeta genom ett trotsigt
och ibland egenkärt uppträdande. Så säger
åtminstone Längsäll och jag tror han har rätt ty
jag har själv mångfaldiga gånger märkt att man
vid dylika tillfällen kommer längst med mildhet.
Strax blir hon då blid som en riktig guds ängel.
Detta är för dig en mycket viktig sak att tänka
på, eftersom det ofta kräver en viss
självövervinnelse, tålamod och eftertanke. Man måste ju
behandla envar efter dess inre funtning — så
säger Längsäll och han har nog rätt.


Jag vill säga dig att hon är rätt misstänksam,
vilket ofta vållar bekymmer. Hon tror att hon blir
sedd över axeln och utsatt för drift. Du måste
vara mycket försiktig när du skämtar med henne
och i övrigt i ditt sätt att uppträda mot henne
så att du inte väcker denna misstänksamhet. Hon
har ett uttryck som hon ofta använder: Det anade
jag. Då kan man nästan alltid vara säker att
hennes misstänksamhet är med i spelet och då bör
man helst säga: nå vad är det nu för dumheter
du funderar på? — eller liknande fast naturligtvis
en smula raljerande. Längsäll brukar som oftast
det sättet och faktum är att han alltid lyckas. Då
talar hon om sin misstanke och man raljerar bort
den, ifall den råkar vara alltför tokig eller ock
framför man saktmodigt förnuftiga och allvarliga
tankar. Då skall du märka att det är alldeles
som om man löste upp en hårdknut. Hon blir
genast så mjuk och god.

Ja, nu är det redan sent och postväskan går
tidigt i morgon. Jag har gett dig några
antydningar om hennes karaktär. Mycket kunde och
borde naturligtvis tilläggas, men du får ju själv
se till att du lär dig förstå flickan så gott du
kan. Någon elak människa i vanlig bemärkelse är
du väl knappast och i det här hänseendet skall du
väl ock mäkta visa prov på en smula pliktkänsla.

Alltså har jag nu skrivit om Sanna-Sanna.
Beträffande hennes hälsa som tidvis inte är god, har
jag givit Benbé utförliga föreskrifter, jag har 
författat en hel katkes, hälsokatkes så till sägandes.
Den kan ni för resten ha gott av att läsa hela
bunten — en gammal lantpatronessa som jag,
samlar en del erfarenhet under årens lopp.

Slutligen vill jag skriva några rader till oss
själva.

När Benjamin framförde din hälsning
beträffande flickan, var min första tanke eller rättare
känsla en häpnad över din egoism, din fräckhet,
din låghet. Alltså — nådig herrn började känna
sig ensam — då fick alla hänsyn vika. Så stor
lumpenhet hade jag inte tilltrott dig. Men saken
fick vara som den var — jag måste överväga, vad
som kunde vara bäst för flickan och därvid fick
det och får det bero. Jag har under alla dessa år
ägnat dig få tankar och det bör du finna rätt
naturligt. Dessa sista händelser har ju likvisst
tvingat mig att tänka på vad du betytt och betyder
för mig. Öppnar man en gång på gömsel- och
glömsellådan så finner man åtskilligt. Jag
känner dig som en böld på min kropp, ett äckel i
mitt hjärta, en avsky i min själ, en skam, en
smuts för min heder i livet och min hågkomst i
döden. Håll till godo, vi halvera.

Du sa mig en gång, då jag kände förebråelser,
du sa att jag borde tro på Gud. Det gjorde jag
inte då, men jag har lärt mig tro.

Jag tror på hämndens gud, ty jag har sett
honom, hört honom och tagit i honom. Och jag
vill säga dig en sak — med dödens sveda redan
i min sjuka kropp bekänner jag: på himlen tror
jag ej, på barmhärtighet ej, men jag tror på de
eviga straffen. Ty nu när jag ej har särdeles
lång tid kvar att leva, vet jag att jag skall leva
evinnerligen.

Undertecknat.

Lillemor Borck.


Jac Tracbac läste detta brev åtskilliga gånger
den aftonen. Först skumläste han i hast fiken
efter underrättelser om de ungas resa. Därom
stod inte mycket och det lilla som sades styrkte
honom blott i misstaget beträffande bröllopet —
om Caroline nämndes ej ett ord alltså var Sanna
bruden. Vid en andra och mera grundlig
genomläsning av episteln gladde han sig åt alla
de goda råd och vinkar, som gavs beträffande
flickans karaktär och behandling. Han fylldes av
en öm glädje och stolthet över det ansvar som
pålades honom och han utbrast, gång efter annan
— där han vandrade ensam i »farmorsrummen»:
Å min käraste lilla Lillemor lita på mig — å jag
förstår nog lika bra som Längsäll — å jag är
inte dum — lita på mig min käraste lilla
Lillemor.

Det kan tyckas underligt att han efter att ha
genomläst de bittra rader, som rörde honom
personligen, kallade brevskriverskan min käraste lilla
Lillemor. I själva verket hade han ännu efter
andra genomläsningen knappast någon 
uppfattning av dessa raders innebörd. Han slog dövörat
till, kan man säga, eller blev blind på båda ögonen.
Det första som väckte hans särskilda
uppmärksamhet och undran var själva underskriften: Lillemor
Borck. Den gången, han kände henne hette hon
redan Lillemor Längsäll och hon hette så ännu
— varför då teckna sig Borck? Han skulle grubbla
över denna lilla omständighet så länge han levde
utan att komma till förklaring. Den var dock
mycket enkel; den samvetssjuka kvinnan
skämdes att underteckna sitt brev med mannens namn.
Det fick icke missbrukas. Hon nämnde det desto
oftare då det gällde att på ett eller annat sätt
betyga hans orubbliga auktoritet. Men hon
undertecknade sig Borck. Borckar voro de båda,
skribenten och adressaten — var så god! — låt oss
halvera äran.

Grubblet över denna omständighet drev honom
att verkligen fatta och fastna i de förfärliga ord
och anklagelser som voro riktade mot honom själv
eller rättare mot dem båda. Han sökte likväl
slå dem ifrån sig i det han mumlade (strykande
sig över den svettiga pannan med brevet): Det
verkligt sorgliga i den här saken är, att hon
tycks vara sjuk. Hon skriver om döden, plågor
och sin korta livstid. Men vad fattas henne då?
Hur ska jag kunna veta det och även om jag
visste — vad skulle jag kunna göra för henne?
Egentligen är det mindre vackert av henne att
oroa mig, då jag ändå står maktlös.


Han tillade hastigt: Jag menar inte mindre
vackert, jag menar mindre välbetänkt. Av
Lillemor.

Som han sagt de orden trängde pilen helt genom
det bräckliga pansar av på måfå gripna tankar
varmed han sökt skydda sig. Skyddet hade
fördröjt men icke lindrat plågan. Han tog nästan
ett språng, tryckte hårt samman armarna över
bröstet och hukade sig ned. Den rent kroppsliga
reaktionen gick över lika hastigt som den
kommit. Han tittade åter på brevet och sa i det han
betänksam skakade på huvudet: Det är en farlig
sak, helt enkelt. Ett sånt här brev skrivet så
här — det är helt enkelt utmärkt farligt.

Han slängde brevet på sitt pojkskrivbord,
samma bord som pryddes av farmors lov i grov
felstavning. Åter stökade han orolig omkring i
rummen, som om han inte kunde lämna dem förrän
han vidtagit någon åtgärd beträffande brevet. Han
stannade ibland och tittade på det, kände på det,
mumlade: Sånt här är faktiskt utmärkt farligt,
ska jag säga. Och särskilt farligt för såna som
gör konster —

Därmed åsyftade han sig själv i egenskap av
clown. De, som sedermera skulle tillvita den
berömde Jac Tracbac sinnessjukdom, borde
emellertid ha lyssnat till hans soliloquium rörande det
skrämmande beklämmande brevet. Han sa: Hur
ska jag göra? Jag tror att jag för bättre
minnes skull åter läser igenom det, som angår flickan.
Därefter bränner jag brevet. Ty — nu hoppas
jag visserligen att jag någorlunda kommit över
den chock, som det berett mig — men antag att
jag lägger brevet i någon låda, att jag så
småningom glömmer det och att jag så plötsligt
en vacker dag återfinner det med all dess grymhet
— vem vet hur det då går? Kanske finner jag det
en dag då jag är särskilt nedstämd eller
upprörd? Då kan det rentav bli farligt för mitt
nervsystem. Eller tänk om jag finner det en dag,
då jag skall uppträda? Med mitt labila lynne
blir det helt enkelt stora kraschen. Nej, låt oss
bränna! Det är säkrast, det är utmärkt.

Visserligen kan man ur detta resonemang utläsa
just verkan av ett labilt lynne, ett ostadigt
själsliv men på samma gång så stor och klar
sjukdomsinsikt att det ena kan ta ut det andra. Dessutom
stannade han icke vid brännbeslutet och det
resonemang som några minuter senare — han hade
just förberett bränningen — kom honom att avstå
därifrån var ej mindre klart och rådigt. Han sa
till sig själv:

Nej. Jag har trots allt redan tagit mig för
djupt av det här. Det tjänar ingenting till att möta
faran som strutsen — med slutna ögon.
Möjligen kommer jag att glömma brevets ordalydelse,
men jag glömmer ej stunden, då jag fick det ej
heller min smärta och skam. Då desto värre om
jag ej har brevet. Jag kommer att grubbla, jag
kommer att fråga mig i oändlighet: Hur skrev
hon? Hur uttryckte hon sig? Kanske menade hon
inte så illa, som jag trodde? Med mera sådant.
Nej brevet skall gömmas. Hur pinsamt det än
är, råkar det likvisst vara ett av mina livsdokument.
Därmed  nog.

Han överlade var han borde gömma det. Det
närmaste gömslet var också det bästa - lådan
i hans gamla skrivbord. Den var försedd med ett
enkelt lås och begagnades icke. Tracbac stoppade
ned brevet, stängde lådan och stack nyckeln i
västfickan. När han det gjort erfor han det något
bedrägliga sinneslugn som brukar inträda efter en
begravning. Nu är det över. Emellertid märkte
både han själv och hans omgivning att hans
nerver voro i olag. Som redan nämnts frågade honom
Abel Rush samma afton om brevet krävde svar.
Jac svarade rätt lugnt: Det är ett brev som jag
vill vara ensam om. - Rush, som uppmärksamt
betraktade honom, sa då likgiltigt: Ni har fått
ett märke i pannan, Jac. - Ett märke i pannan?
upprepade Jac tankspritt, tog fram sin fickspegel
och granskade. Där fanns mycket riktigt ett märke
men det dröjde några sekunder innan han
förstod, vad det var. Det var helt enkelt ett par
små bläckfläckar som han fått då han förde brevet
till sin svettiga panna. Hans ångest och Lillemors
hade blandats. Plötsligt uppträdde han på ett
sätt som Abel Rush inte förstod och omöjligt
kunde förstå: clownen gick emot honom komiskt
grimaserande och viskade: Akta sig han lille Abel,
akta sig noga för storebror. Ser han inte vad jag
har i pannan? Det är ju det beryktade
Kainsmärket.

För Rush måste ju uttrycket tyckas sinneslöst.
För Jac som nyss fått brevet - figurligt talat -
slungat mot sin panna var det en makaber men
fullt redig tankelek. Episoden skulle emellertid
anföras som ett bevis för Tracbacs sjukliga
sinnestillstånd. Människan vet mycket lite om sin
granne och gör klokast i att döma honom så
sällan och så ödmjukt som möjligt. Konsten är
svår men bör läras.

Vidare hyste Tracbacs närmaste omgivning en
viss misstro mot hans upprepade försäkran att
fallet från trapetsen skulle ha varit en ren
olyckshändelse. Man kan med skäl fråga: vad är
egentligen »en ren olyckshändelse»? Även om den ter
sig som resultatet av en »olycklig slump» torde
man även i dessa fall mången gång kunna
framleta psykiska orsaker. Beträffande orsaken till
Tracbacs störtande är kedjan av ödesdigra
omständigheter lätt funnen. Fru Lillemors brev hade
trängt honom djupare i sinnet än han själv trodde.
Natten tillbragte han i grubbel, huruvida hon hade
rätt till sitt fullständiga och grymma fördömande.
Han stiger upp med sömnlöshetens förrädiska,
dolskt dolda skälva i kroppen. Han går som
vanligt till sin morgongymnastik men hans
sinnesstämning är ingalunda den vanliga. Han är på en gång
trotsig och nedslagen som en pojke, den där
harmas över en orättvis eller åtminstone onödigt
hård aga. Som en pojke reagerar han också mot
denna hårdhet, han vill riktigt »visa sig på styva
linan» (åtminstone inför sig själv) och skulle en
olycka naturligtvis »mot förmodan» hända, nå ja
då kunde det vara en viss person väl unnat att
hon aldrig skulle få tillfälle gottgöra sin orättvisa.
På trots alltså sätter han trapetsen i högsta läge,
vilket givetvis var onödigt för en vanlig
gymnastisk övning, samt underlåter vidtaga några
säkerhetsåtgärder. Hans naiva förklaring att han
mot vanan stängt barnen ute för att inte till
äventyrs krossa skallen på någon av dem visar
tydligt att möjligheten av en svår olyckshändelse
ingalunda var honom främmande.

Den »rena slumpen» visar sig vara ett direkt
resultat av brevet och bakom brevet kunna vi
utan svårighet följa orsakskedjan tillbaka till dagen
då den unge Jonathan Borck och Lillemor
Längsäll möttes på Sanna. En handling av betydelse
dör aldrig, den följer oss livet igenom och den
överlever oss.

En annan punkt i Tracbacs förklaring av
olyckshändelsen förtjänar uppmärksamhet. Han sade sig
ha haft en vision av »den där mannen, som jag
hängde» och denna skrämmande vision hade givit
honom, svindel. Den åsyftade händelsen var
följande:

För cirka tjugufem år sedan hade Jac Tracbac
redan så gott anseende som akrobatclown att
han kunde räknas som prima kraft. Likväl hade
namnet ingalunda den guldvikt och triumfklang det
sedermera skulle få. Vid den tiden arbetade han
i ett ambulerande sällskap samman med en partner,
även han akrobatclown. Hans förnamn var Mac
och då de båda herrarna naturligtvis uppträdde som
»bröder» för att inte säga tvillingbröder
sammandrogs de båda namnen Mac Tracbac och Jac
Tracbac till den lustiga ljudhackelsen -
Mactracjacbac. Emellertid motsvarades denna enighet
i namnet icke av någon särdeles enighet i
sinnelaget. De båda unga kumpanerna hyste tvärtom en
rätt stor motvilja för varandra, vilket naturligtvis
ej hindrade att de i bådas välförstådda intresse
drogo jämt i arbetet.

Av dessa båda parhästar var Mac den
skickligaste akrobaten, Jac åter den fyndigaste och
tokigaste clownen - följaktligen föll den svåraste
akrobatiken på Macs lott under det att Jac
huvudsakligast fick hålla målron och skrattsalvorna vid
mald:. Misstämningen mellan de båda kamraterna
växte emellertid och de beslöto upplösa
»brödraskapet» nästa säsong. Orsaken var den att Jac
blandade sig i kamratens arbete - visserligen av
puraste välvilja. Den ovanligt djärve, smidige och
styvsinte Mac ville även på dödshöjd arbeta utan
lina. Jac åter, nervös, sjukligt lättskrämd tålde
icke se sin kamrat så oförväget leka med döden
- han fordrade att kamraten i de farligaste
numren skulle vara försedd med säkerhetslina och
gjorde själv upp konstruktionen med en kraftig
stålfjäder som svikt. Mac vägrade att använda
den. De tvistade sinsemellan, de tvistade med
direktionen, som ställde sig än på den enes än
på den andres sida. Slutligen framkastade Mac
föraktligt en förmodan att denna säkerhetsåtgärd
blott skulle minska hans egen popularitet och
därför öka kamratens.

Denna infama och orättvisa beskyllning gjorde
Jac ursinnig. Han gick till polismästaren i den
stad, där man för tillfället uppträdde, och påpekade
att vissa av Macs nummer voro absolut livsfarliga
utan lina. Polismästaren gjorde genast slag i
saken: akrobaten Mac ålades att i det och det
numret använda lina. Jac hade segrat, naturligtvis
till stor förargelse för Mac. Utan att bry sig
därom övervakade Jac själv linans tillverkning och
fordrade främst att stålsvikten skulle vara så
kraftig som möjligt.

Olyckan inträffade ett par dar efteråt och linan
hade icke ens på allvar prövats. Mac skulle göra
ett språng mellan tvenne fasta trapetser och i
språnget göra två eller tre volter. I första volten
drogs linan för långt ut, i den andra öglade den
sig kring akrobatens hals och den tredje
fullbordades i nästan rakt fall nedåt. Några
ögonblick dinglade akrobaten i luften med knäckt hals.
Nästan omedelbart brast linan vid takvalsen och den
döde föll till golvet. Om stålsvikten varit väsentligt
vekare och smidigare är det möjligt att händelsen
fått oskyldigare följder.

De påpassliga cirkusbetjänterna buro snabbt ut
den döde. Från publiken gick ett samfällt skri, ett
mäktigt sorl. Redan sprang man upp från sina
platser. Men plötsligt stillnade de skrämda. Vad
gjorde han där nere på arenan, den andre clownen?
Först stod han några ögonblick stilla med huvudet
tillbakalutat, munnen öppen, händerna sakta
krafsande över sitt huvud, famlande som om han
velat uppfånga sin partner ur luften. Därpå gick
han framåtböjd långsamt till den plats, där den
nu bortburna kroppen slagit en grop i sågspånen.
Han stirrade på gropen och gjorde även nu några
famlande handrörelser som om han sökt den
bortburne. Vad skulle nu det betyda? Var numret inte
slut? Hade ingen olycka skett? Var det hela blott
ett av dessa farliga tricks varmed cirkuskonsten
söker sätta nerverna i dallring?

Direktören, som ängsligt iakttagit publikens
hållning, väl vetande att en starkt upprörd folkmassas
handlingar äro fullständigt oberäkneliga,
uppfattade snabbt orsaken till den plötsliga stiltjen och
förstod att kallblodigt utnyttja den. Han sprang
fram till clownen som i golvets sågspån tycktes
söka sin förolyckade kamrat, slog honom på
skuldran och ropade godmodigt: Hallå Jac, vad
står du här och drumlar för? Nu är det din tur
att visa vad du kan? - Tillade i en hetsig
viskning: Slå volt! Gör vad du vill! Skratta! Skrik!
Clownen stirrade på honom, några ögonblick
stum. Han kunde efteråt aldrig klargöra för sig,
hur mycket han i den stunden uppfattat av
tilldragelsen. Hans uppfattning var dock säkerligen
ytterst oklar och då nu direktören uppmanade
honom att spela vidare, tog han det som ett tecken
att blott ett mindre missöde inträffat. Han
uppgav därför ett väldigt och verkligt clownskrän,
en blandning av den halvt omedvetna skräck, han
erfor och det skratt som måste vridas fram. Han
gjorde kullerbyttor, hjulade sicksack kors och tvärs
över arenan, klättrade snabbt upp i trapetsen och
gjorde med ett dödsskrän ett hopp vida farligare
än det, som kostat kamraten livet. Hans
upphetsade hjärna gav hela hans kropp en sprittande
smidighet, som han aldrig förr uppnått.

Plötsligt stod det alldeles klart för honom,
vad som hänt. Han gick med nedböjt huvud mot
utgången, men direktören kastade sig över honom,
örfilade honom, ropade mera, mera, late Jac.
Publiken röt fram sitt bifall. Den trodde sig nu helt och
hållet på den säkra sidan. Det hela måste vara en
hemsk men pirrande och sällsport skickligt utförd
sketch. Helt visst skulle man inom några ögonblick
se de båda kamraterna i nytt samarbete. Och Jac
gjorde nya konster, publikens skrän jagade upp
honom till yttersta grad. Han formligen studsade
fram med krökta knän över arenan och utmed
barriären. Han bet och rev i luften som en
ursinnig apa. Han röt: Tig fördömda släkte! Tig
ni onda andar! En människa är död, hör ni inte
- död! Men publiken hörde ingenting annat än
sitt eget svallande skratt och jubel. Plötsligt gjorde
clownen ett skutt och föll rak lång på ryggen.
Och nu först förstod publiken helt, hur rätt den
uppfattat saken. Det var ett praktfullt spännande
och roande nummer.

På en vink av direktören buro betjänterna ut
den nu fallne lika snabbt som nyss hans kamrat.
Emellertid började publiken bli häpen, orolig,
missnöjd att inte de båda konstnärerna besvarade den
alltjämt stormande hyllningen. Visslingar,
hyssningar, ett ursinnigt stampande brötos med
applåderna. Åter inträdde den kallblodige direktören,
det blev strax tyst och sirligt bugande yttrade
denne fulländade eller fullfjädrade direktör: Mina
damer och herrar, vi äro djupt rörda av edert
bifall. Tyvärr har den ene brodern drabbats av
överansträngning och kan icke personligen
mottaga den vackra hyllningen. Under sådana
omständigheter anser den andre det riktigast mot
sin partner att icke heller han personligen
framträder.

Den där överansträngningen föreföll visserligen
publiken något mystisk men den visste ju inte
ens vem av bröderna, som drabbats av
»överansträngning». Emellertid funno de detta utslag
av takt och broderskärlek tilltalande. Bravorop
och en stark men sansad applåd kvitterade
direktörens meddelande och nästa nummer utropades.
För resten var det fullkomligt riktigt att ingen
av bröderna kunde infinna sig. Den ene låg på
en gammal schaggsoffa, den andre satt bredvid
honom och strök sin kamrat och trätobroder då
och då över kinden. Ibland slog han ut med
händerna och vred huvudet åt höger och vänster som
om han velat säga: Ja, mina damer och herrar,
så här kan det verkligen hända, när det vill sig
illa. Vem rår för det? - En läkare som i all
hast tillkallats för att konstatera dödsfallet, vände
nu sin uppmärksamhet mot den andre clownen.
Han tyckte inte om hans min och nästan utan att
Jac märkte åtgärden gav han honom en kraftig
spruta morfin. Redan halvsovande fördes han till
sitt logi.

Tracbacs nervhälsa tycktes till en början
fullständigt undergrävd. Efter några månaders vistelse
på en klinik blev han likväl så pass återställd att
han kunde resa till en kurort i Florida för att
fortsätta vilan. Här uppsöktes han av direktören,
som föreslog nytt kontrakt. Han sa: Ni var så
storartad den där sorgliga kvällen, att jag själv
knappt kunde hålla händerna stilla. - Nå ja,
svarade Jac trumpet, det är ju möjligt. Men sånt
presterar jag inte med mindre jag är skrämd
och förtvivlad. - Nå, då får vi väl se till att
skrämma er då, skämtade direktören. Ur skämtet
uppväxte emellertid Jac Tracbacrepertoaren med
dess i olika former återkommande skrämselinslag.
Första uppträdandet skedde i samma stad där
olyckan inträffat. Frågan var, om publiken nu
skulle uppfatta Tracbacs uppträdande vid
olyckstillfället som »beundransvärd själsnärvaro» eller
»avskyvärd råhet». Som vi veta var det varken
det ena eller det andra men så lite veta vi i
allmänhet om ting, dem vi beundra eller klandra
att utslaget kan bli ungefär vad som helst.

Utslaget blev gynnsamt och den ödesdigra staden
kan kallas den Tracbacska storhetens vagga.
Denna omständighet och minnet, visionen av
kamratens död plågade clownen där han nu - tjugu
år senare - låg på sin soffa med spjälat ben
och klottrade ned något, som Siv trodde vara
hans memoarer. Kamraten och trätobrodern från
fordom hade genom sin död betalt Jacs storhet i
förskott, han var i själva verket upphovet till den
berömda Tracbackomedin. Några år efter hans
triumfala come back på arenan hade publiken döpt
honom till Clown Skräck. Själv betraktade han
sig alltjämt som partner till den döde. Han sa:
Stackars Mac fick aldrig tillfälle att upplösa
kompanjonskapet. Jag hindrade honom. - Han lät
efterforska kamratens släkt men lyckades blott
uppspåra en gammal moster eller faster. Gumman
fick en vacker pension men det visade sig snart
att hon var en bedragerska och ingalunda i släkt
med den döde. Tracbac ryckte på axlarna, sa:
Kan jag hjälpa att stackars Mac blott efterlämnar
en bedragerska. Betala ut pensionen. Det är 
minsann långtifrån roligt att vara oärlig - hon kan
behöva en liten uppmuntran, stackare. Hedern är
sin egen belöning.

Det stackars av ödet förföljda syndikatet
fortsatte att oroa sig. En dag infann sig herrarna i
samlad trupp och framlade några jämrande frågor.
Jac vinkade med sitt lilla skrivhäfte och sa med
viktig min: Se här - min sketch är i det
närmaste färdig. - Man jublade men en viss oro
låg på jublets botten. Slutligen yttrade mr Adam
förläget: Jag vill inte besvära dig - men hur
många medspelare behöver du? - Clownen
såg helt finurlig ut, när han svarade: Jämt så
många som lokalen rymmer. - Å verkligen,
mumlade mr Judah och suckade över kostnaden. Jämnt
så mycket arenan rymmer? - Mer än så, grinade
clownen, jämnt så mycket raderna rymmer. Jag
tänker spela med publiken som partner, på arenan
blir jag ensam.

Herrarna applåderade livligt och begrepo
ingenting. Mr Adam tog slutligen mod till sig och sa:
Men Jac, i dina sketcher brukar det vanligen ingå
ett moment av rädsla, den Tracbacska skräcken.
Hur har du egentligen tänkt dig -

Du menar: vem ska skrämma clownen.
Enfaldig fråga - min partner naturligtvis -
publiken ska skrämma mig. Tror du inte att den kan?

Han skrattade åt herrarnas dumma miner och
ropade: Billigt och bra, inte sant? En partner
som betalar för sig. Leve publiken som clown!


<chapter name="SEXTONDE  KAPITLET.
Saltomortal.">

SEXTONDE  KAPITLET.
Saltomortal.

Dess värre var det de stackars
syndikatsherrarnas lott att ständigt besvikas. Glädjen över att
Tracbac äntligen bestämt sig för en sketch
grumlades genast av oro över dess obekanta innehåll.
Oron växte snabbt till full förtvivlan. Efter
åtskilliga försiktiga påstötningar lät Tracbac sin
sekreterare meddela att hans uppträdande helt
enkelt skulle bestå i ett ovänligt samtal med
publiken. Han ämnade yttra några allmänneliga ord
om sitt yrke och därvid söka pigga upp gott folk
och få dem att ilskna till. Kort och gott: han
ämnade säga publiken sanningen rörande vissa
saker.

Säga publiken sanningen? Syndikatsherrarna
grepos av panik och menade O'Henny att ingripa.
Vilket doktorn vägrade att göra. Men han
framförde herrarnas yttrande till Jac som greps av
raseri och genom en slug och skickligt utförd
manöver upplöste syndikatet med mr Cow som
förrädare.
Det var till Abel Rush som clownen fällde
detta yttrande:

Min stackars gosse, jag måste meddela dig att
du mistat din plats. Men du får stanna hos mig
personligen. Lönen blir densamma, plus
gratifikationer vid fall av gott uppförande. Syndikatet
behöver inte längre dina tjänster av den enkla
anledningen att jag spränger syndikatet. Syndikatet
begär sig själv i likvidation vartill det blott
behövs en medlems medverkan. Därpå övergår dess
enda verkliga aktiva nämligen kontraktet med mig,
med filmen och med de tjugu städerna automatiskt
på mig personligen. Saken kommer att avvecklas
mycket hastigt.

Sir, genmälte Rush med skälvande mun, jag
har sannerligen intet skäl att prisa syndikatet men
jag har varit i dess tjänst och jag ämnar inte låna
mig till den manövern. Jag säger er rentut att
jag finner den mindre honnett.

Tracbac grinade gott och gnuggade händerna:

Mindre honnett, säger du. Det uttrycket är svagt
och gör inte alls full rättvisa åt min fiffighet.
Inte heller skulle det falla mig in att använda ett
spenabarn som du i den här affärn. Kom ihåg
min gosse, att vill du utföra en dålig handling
måste du använda en dålig människa eljes hugger
du dig i tummen. Jag använder mr Cow, som är
en verkligt dålig människa. En förrädare rätt och
slätt. Dessutom är han syndikatets juridiska själ.
Han är den ende som verkligen känner dess 
invecklade juridiska ställning. Han är mannen att
spränga syndikatet. Det kommer att kosta mig
några dollars men vad gör det? Jag förtjänar
oerhört tvärtom. Kom ihåg min unga vän att
fienden skall alltid angripas inifrån.
Krigskostnaden  blir minst femtio procent lägre.

Och den lille mannen gav Abel Rush en vänlig
klapp på  skuldran och satte näsan i vädret.

Doktor O'Henny som var närvarande sa
fundersamt:                              .                          Ml

Planen är inte dum, eftersom den kommer att
lyckas. Ni kunde ha blivit en stor monark, Tracbac,
eller en stor skurk, vilket kanske kommer på
ett ut.

Ingalunda kommer det på ett ut, fnös Tracbac
förnärmad å kunglighetens vägnar. Hur som helst
så valde jag den gyllene medelvägen mellan kung
och skurk - jag blev en stor pajas.

Och han linkade upp till Siv, muntert grinande
och gnuggande sina händer, i det han ropade:
Åsnan skriar dumt på magra betet, stillsamt mejar
husbond feta vetet. - Rush som kände sig smått
stukad, ruskade på huvudet och muttrade: Ja,
inte vet jag om han är klok, men nog är han slug.
- Jag skulle nästan vilja säga motsatsen, skrattade
Denny: Inte är han slug men nog är han klok.

Framför dörren till Sivs våning tvärstannade
clownen och rodnade starkt. Han bet sig i
underläppen, han drog i örsnibbarna, han stirrade
framför sig nästan skelande av idel grubbel. I
det ögonblicket tedde han sig varken klok eller
slug. Hans ärende till Siv var också
utomordentligt kinkigt och vi måste tillstå att det helt och
hållet övergick den stackars Jacs förstånd.

I själva verket grubblade Siv på samma problem
fastän betraktat från motsatt håll. Det gällde
Sanna. Hon kunde inte förneka inför sig själv att
denna plötsligt uppdykande dotter vållade henne
obehag, nästan smärta. Hon kände sig överflödig.
Helt naturligt skulle Jac ägna en mycket stor del
av det ömma intresse, han var mäktig, åt sin dotter.
Den främmande flickan - i sina tankar kallade
Siv henne alltid »den främmande flickan» - skulle
åtminstone i mångt och mycket ersätta och
uttränga Siv, och den melankoliska lilla
zigenerskan undgick inte att känna en viss svartsjuka.
Att vara skild från Jac, det var en sak och av
flera skäl högst förträffligt, men att helt och
hållet tappa bort honom - det var något annat.
Värre än så - hon trodde inte att Jac i längden
kunde undvara henne, och denna tro var
egentligen hennes enda rikedom. Under hennes vistelser
i New York fick hon städse efter någon tid
mottaga brev som med vissa variationer hade ungefär
denna lydelse: Min kära Siv, det är förvånande
längesedan man såg något alster av ditt ritstift i
tidskrifterna eller hörde någon utställning av din
konst omtalas. Du vet att jag aldrig smickrar,
men jag anser det verkligen brottsligt att
försumma en begåvning sådan som din. Naturligtvis är
det societetslivet i New York som stjäl all din
tid. jag ber dig verkligen att uppsöka åtminstone
för någon tid en stilla plats, där du kan få arbeta
i fred. - Siv svarade: Jag antar att den där »stilla
platsen» bör sökas vid Stilla havet. Ack, din egoist,
Siv snör redan sin ränsel -

Denna »eftergivenhet för Jacs egoism» hade varit
särdeles regelbunden men nu hade ju saken
kommit i ett annat läge. Siv kände sig nu »mera fri»
och denna känsla gjorde henne så munter att hon
stundom snyftade med huvudet under
huvudkudden. Emellertid ville hon visa sig själv att hon
lugnt och klart övervägde sitt och Jacs bästa.
Hon sa till honom: Om nu Benbé och hans
hustru (att säga Benbés hustru föll lättare på
tungan än att säga din dotter) om de i alla fall ska
komma hit i höst, så borde de väl vara med om
din festliga premiär. Benbé är ju verkligen
kolossalt intresserad av allt, som rör dig. Telegrafera,
Jac, telegrafera! - Clownen som var purken över
de »ungas likgiltighet» lät slutligen förmå sig
att telegrafera. Han upplyste kort och gott om
ort och tid för premiären. Benbé svarade omgående
att de kunde och skulle infinna sig troligen ett
par dagar före den utsatta. Ett senare
radiogram från båten mälde, att de skulle komma
själva premiärdagen.

Det första av dessa båda telegram höll Jac
i handen då han nu inträdde i Sivs rum. Siv
läste och sa, just som Jac brukade säga: Utmärkt,
alldeles utmärkt. - Samtidigt tänkte hon mycket
snabbt: Egentligen blir det obehagligt att träffa
den där främmande flickan, men jag kan inte
lämna Jac genast. Jag måste se att de trivas
samman och framför allt måste jag ge flickan
några vinkar och råd beträffande Jacs lynne och
vanor. Den uppoffringen är jag skyldig honom.
Sedan hon det tänkt, sa hon - lugnt fortsättande
sitt arbete:

Det ska bli roligt att träffa flickan. Efter
premiären kan ju hon och jag resa tillbaka hit, så
att jag får sätta henne in i förhållandena här.
Efteråt blir jag naturligtvis inte din gäst så ofta
och intensivt som hitintills.

Hon tillade leende: Vi är ju i alla fall lagligen
skilda Jac. Noga sett är det ganska opassande
att jag bor hos dig - det är visst till och med
lagstridigt -

Clownen rodnade ännu häftigare men hans ögon
glänste av en glädje som bottnade i lättat hjärta.
Han stammade och visste inte stackare hur
ohjälpligt enfaldig och drumlig han i den stunden var.

Nej, verkligen, Siv? Du har också tänkt på
den saken? Det gläder mig! Ty du har nog
rätt - och jag måste dela din åsikt - det är
inte riktigt passande. För oss - för våra
vänner - å - det har ju varit en helt annan sak.
De känner vårt förhållande, där finns inte
möjlighet till missförstånd. Beträffande Sanna åter
förhåller det sig annorlunda. Vilken uppfattning
kan hon få? Kanske en skev. Det är givetvis
min plikt som far (den stackaren uttalade ordet
plikt som om han varit överdomare i staterna
eller ärkebiskop i anglikanska kyrkan) det är min
plikt att tänka på dylikt. Och jag skall säga
dig en sak: vi Borckar är egentligen
småborgerliga, gammalmodiga - ja rentut sagt
trångbröstade. Du småler, min flicka - jo visst det -
visst är jag ett undantag i släkten. Man kan
svårligen kalla mig trångsinnad. Men så är jag ju
också en sån där tjohittlahaartist. Sanna däremot
- hennes mor är en Borck, hon är sträng  -

Han tystnade och stirrade framför sig, han
upprepade slött: hon är sträng - mycket sträng -
mot sig själv och andra -

Siv skötte stillsamt penseln; han vaknade upp
och fortsatte livligt:

Hennes - hennes styvfar är en utomordentligt
präktig människa men jag har hört sägas att de
där Längsällarna är pietister, en sorts kväkare -
du förstår. Alltså flickan har vuxit upp i ett
lantligt hem, där stränga åsikter råda. Jag har
grubblat mycket över det där, må du tro. Du kan gärna
beklaga mig, ty jag har pinats. Jag har tänkt:
Ska jag tala med Siv eller ska jag inte? Kanske
hon skulle missförstå mig? Och då har du själv
tänkt på samma sak, kanske grubblat över den som
jag. Och kommit till samma resultat. Säg sen
att det inte är sant som sägs - två hjärtan och
en själ! Du är gudomlig, bärnstensöga, du är
utmärkt, alldeles utmärkt!

Siv sa:

Rör mig - icke - jag - målar -

För resten, fortsatte clownen förtjust över att
upptäcka nya fördelar, för resten trivs du ju mycket
bättre i New York. Din eleganta raffinerade konst
hör samman med det glittrande storstadslivet. Här
i denna mörka trista ensliga bungalow tynar den.
Jag har alltid sagt dig, att du främst måste tänka
på din konst. Den får ej försummas. Rätt betänkt,
tycker jag inte att du bör följa Sanna hit efter
premiären. Hon måste ju finna det underligt att
se dig uppträda här som värdinna. Hon måste
säga sig: Siv och min far har ju varit skilda i
många år - detta är ett bra konstigt förhållande.

Du missförstår mig väl ej, avbröt han sin
förnumstiga svada med en naivt högtidlig röst, du
förstår väl att jag - jag aldrig uppfattat eller känt
vårt förhållande som någonting skevt. Tvärtom.
Å, du vet så väl vad du har betytt för mig. Sådana
ting behöver man inte tala om, bör inte. Det är
för fint, för sprött att vidröras med klumpiga
ord. Men först och främst måste vi tänka på min
dotter - där ha vi vårt ansvar -

Men käre Jac, avbröt Siv lugnt och småleende,
varför spiller du så många ord på detta? Vi är ju
alldeles ense om att min närvaro här är olämplig
under nuvarande förhållanden -
Under instundande förhållanden, rättade henne
clownen med skolmästarmin. Hitintills har den
ingalunda varit olämplig - tvärtom - alldeles
tvärtom.

Tack för det, smålog Siv. Men lämna mig nu
i fred. Jag måste ovillkorligen sluta ditt porträtt
innan jag far till New York. Jag tänker sannerligen
inte släpa det med mig -

Du borde utställa det på min premiär i foajén,
rådde henne clownen med viktig min. Du är
opraktisk mitt barn. Vem ska tänka för dig när jag inte
gör det?

Det blir väl alltid råd med det, Jac, genmälte
hon lugnt och vinkade adjö. Han gav henne en
slängkyss, han lämnade rummet med lättat hjärta.
Problemet var löst. Han skulle icke införa sin
dotter i en miljö, ett förhållande som den stränga
fru Lillemor kunde ha betraktat som olämpligt
för sin dotter. Tanken att mista Siv värkte redan
dovt i hjärteroten men dövades tills vidare av den
stolta tanken - jag är en god far och uppoffrar
mig för mitt barn. Och Siv den gudomliga, med
vilken änglalik godhet hade hon icke genast gått
honom till mötes, anat hans grubbel, lättat hans
hjärta!

Han kastade bröd åt änderna som flaxande och
skriande nappades om bitarna. Och han sjöng i
diskant:

Änglarna som himlen vakta, mana oss att träda
sakta inom himlens port. Fröjdas väl, de säga,
bör ni: men ej klumpigt klampa tör ni, på en
helig ort. - Och då änderna fortsatte att kivas,
skrek han: Unna gott din nästa, tag först själva
det bästa. Dåliga ankor, dåliga karaktärer.

Siv satt orörlig med penseln hängande i den
slappa handen. Hon lyssnade slött och trött till
Jacs skrovliga och gälla röst. Orden förstod hon
inte men klangen. På staffliet framför henne
grinade Clown Skräck med stor mun och spasmodiskt
rynkade läppar. Hon tyckte att det var han som
sjöng.

Några dagar senare reste Tracbac till den stad,
där han skulle starta sin turné. Han ville
skärskåda lokalen, tala med direktionen etc. etc. -
alltsammans fullständigt överflödigt visserligen
ifall han inte själv ansett det högst nödvändigt.
Man får nämligen inte försumma sina plikter även
om andra redan för länge sedan fyllt dem. Han
gick runt den kolossala cirkusbyggnaden,
Capitolium, nöp sig i båda örspetsarna och anlade en
mycket viktig min. Då han inte kunde finna på
något särskilt att göra stack han in huvut i
portierlogen och frågade hur många platser denna cirkus
rymde. Svaret tillfredsställde honom, han sa: Å
katten, det blir pengar! - Därpå begav han sig
till stadens bästa hotell Auditorium Annex beläget
i närheten av cirkus. Här utsåg han med omsorg
rum åt sig själv, sin dotter och sin förmente måg,
Benbé. Sen han det gjort kunde han absolut inte
finna på några flera viktiga ärenden och reste
hem.

Då Tracbacs bil nådde bungalown öppnades
grinden av Hiawatha. Pojken hoppade upp på
fotsteget, ögonvitorna rullade hemskt som på en
tragisk skådespelare av gammal, god årgång och
han utbrast dovt:

Herrn, herrns fru har rymt!

Vad säger du pojke? sporde Tracbac häpen.

Pojken visade sina vita tänder. Som alla unga
budbärare av viktiga och sorgliga nyheter njöt han
hemligen i sitt syndiga barnahjärta och hade svårt
att hålla sig för grin. Han upprepade:

Herrns fru har rymt!

Nu kom Longfellow utrusande, slängde unnan
pojken och förklarade saken. Han sa:

Det är bara ett skämt sir. När mrs Siv reste
gav hon den där hundvalpen en tiodollarssedel och
sa: Nu rymmer jag, kommer aldrig mer igen.
Pojken tog både orden och pengarna för kontant,
sir, flinade Longfellow stolt över sin ordlek.

Nå på det sättet, mumlade Tracbac och fortsatte
upp till den svarta porten. Hallen med sina
barbariskt färgade kistor och sin samling av
indianrustningar föreföll honom kusligt tom och grym
som ett övergivet hednatempel, de Orazy mötte
honom och bjöd välkommen. Tracbac kände sig
skamsen och pinad som en man den där nödgas
tala om sin hustrus otro med en utomstående.
Han sa buttert:
Siv har rest, hör jag. Sände hon någon
hälsning?

de Grazy svarade:

Naturligtvis, hon bad mig hälsa er hjärtligt.
Eljes ingenting särskilt. Hon sa att ni redan
kände till hennes resa.

Jo visst. Det är klart att jag gjorde,
mumlade Tracbac. Jag trodde att hon möjligen hälsat
någonting särskilt. Men det är utmärkt, det är
utmärkt.

Han började linka omkring i labyrinten,
tändande ljus var han gick fram. Han tycktes ha
gripits av en passion att tända ljus. Var helst han
fann en låga i någon vrå eller korridor, tryckte han
på knappen. Han varsnade en av negerbetjänterna
släcka ljuset i ett rum, som han redan passerat.
Han röt åt honom: Tänd, lymmel! Släcker du en
enda lampa i huset, stänger jag in dig bland
aporna. - Negern tände och skyndade ut i
tjänsteavdelningen för att varna sina medbröder och
systrar. De höllo av husbonden och betraktade
honom som en godhjärtad man men när vreden
någon gång föll över honom var han fruktansvärd,
bakslug och elak som en apa. En utklädd apa
liknade han också där han linkade omkring,
grimaserande och muttrande för sig själv: Naturligtvis.
Bara jag vände ryggen till. Det är ändå hela
tre veckor innan Sanna kommer. Varför kunde
hon inte ha stannat till dess. Men hon tänker inte
mycket på mig just, ingen kan påstå det. New
York lockar. Här finns inga nöjen. Hon vill dansa
- tralala -

Han gjorde några piruetter i sin lysande
ensamhet och grimaserade ännu värre, då det sjuka
benet smärtade. Slutligen kom han under sin
ljusbringande vandring till »farmors» rum. Även de
upplystes. Han stannade framför sitt skrivbord.
Där i lådan låg Lillemors brev. Han hade inte
sett det sedan den dag det kom: han hade till
och med tappat eller förlagt skrivbordsnyckeln.
Men där låg det i alla fall, instängt men fullt
livskraftigt och verksamt så till sågandes. Han
knackade med hård knoge tre gånger på
bordsskivan, han sa beskt:

Du är hård, Lillemor, det är vad du är. Hård
och tre gånger hård. Nu har jag offrat Siv för
din skull. Gott, gott. Du ger mig Sanna i stället.
Utmärkt. Vi halvera, vi halvera. Men hård är
du. Utmärkt, alldeles utmärkt.

Som för att protestera mot denna hårdhet och
skämma ut den släckte han ljusen i
farmorsrummen. Överallt skulle det brinna, men inte där.
Brevet kunde få ligga i mörker.

Slutligen tog han med en viss bävan sin
tillflykt till Sivs rum. Han smög sig in helt
modstulen och ändå med en skygg förhoppning
att finna någonting tröstande, kanske en
brevlapp på skrivbordet eller dylikt. Hur noga
- nästan som en detektiv  -  han än
genomletade den lilla våningen, fann han intet. Slutligen
stannade han framför det sista porträttet av
Clown Skräck. Han betraktade det med obehag
och likväl bragte det honom plötsligt en ljusning i
lynnet. Han trodde sig förstå att målningen var
långtifrån avslutad. Han skrattade, klappade i
händerna, utropade: Å nej, min lilla Siv mig lurar
du inte. Skulle du kanske lämna ett sådant verk
ofullbordat? Inte. Du kommer tillbaka, va?

Ett par veckor senare stod Tracbac och Abel
Rush på en järnvägsperrong i den stad, där turnén
skulle starta. Tracbac andades tungt och stötvis
helt enkelt därför att han i sin iver stundtals
glömde andas. Han väntade sin dotter. Rush var
knappt mindre ivrig. Tåget var fem timmar
försenat och om en halvtimme skulle föreställningen
börja. Han drog gång efter annan clownen i armen
men Jac fräste och slog honom om benen med
käppen. Det var ett helt cirkusnummer. Rush sa:
Kom i alla händelser ihåg att ni bara hälsar.
Ni får ju träffas efteråt. - Tracbac lovade.

Äntligen kom expressen. Tracbac upptäckte
nästan genast Benbés runda, glada ansikte i ett
fönster. Clownen skrek och viftade med hatten,
Benbé skrek tillbaka. Tåget stannade. Tracbac
sprang fram till vagnen. En flicka hoppade ner
från trappsteget och kom emot honom med
framsträckta händer. Hon sa leende: Ja, här är vi nu -

Tracbac bara stirrade. Den flickan, den
rödkindade, vackra, sunda hälsostrålande leende flickan
var alltså hans dotter? Plötsligt brast han i
snyftningar. Med darrande händer fattade han flickans,
han stammade: Barn, kära barn. - Han vågade
inte kyssa henne. - Han nästan kastade sig i
famnen på Rush och mumlade: Jag har sett henne.
Låt oss skynda. Säg henne att vi träffas efter
föreställningen. - Rush var blott alltför angelägen att
komma åstad. Han ropade över axeln Jacs
hälsning, tilläggande: Vi ha förfärligt brått -

Strax efteråt steg ur vagnen en gänglig, mager
flicka med finnigt, sjukligt ansikte. Hon såg sig
förvånad och besviken omkring, hon sa: Min far?
Har inte min far kommit för att möta mig? -
Jo, fräste Benbé men du kan väl begripa att han
har brått. Varför var du så senfärdig? - Flickan
svarade späkt: Å jag skulle bara sätta lite färg
på mina kinder. Det brukas ju här i landet och
jag ville så gärna vara riktigt vacker så att han
fick ett gott intryck av sin Sanna.

Plötsligt ljusnade hennes bedrövade ansikte, hon
trädde några steg fram på perrongen, och i det
hon bredde ut armarna mumlade hon med ett saligt
leende :

Min far, jag har kommit. Om några minuter
skall jag se min store far och du skall se din
Sanna.

Trots stationsbrådskan vände folk på huvudet
och stirrade på den egendomliga varelsen.
Caroline rodnade och tog hastigt systern under armen.
Hon skämdes och skämdes att hon skämdes.


<chapter name="SJUTTONDE KAPITLET.
Ur en clowns katkes,">

SJUTTONDE KAPITLET.
Ur en clowns katkes,

Radiohallåmannen. Hallå! Hallå! Om cirka sju
minuter utsänder vi första Jac
Tracbacföreställningen från Capitolium. Jag befinner mig i mitt
glasskåp uppe på terrassen, och borde alltså ha
en förträfflig utsikt. Tyvärr vältrar
novemberdimman från sjön in över parken. Under mig ser
jag en mångfärgad jättelång lysmask - bilarna.
Poliskapten står eller rättare rider för ordningen
och den tycks vara mönstergill. Jac själv lär redan
ha anlänt fast han glömt att skaka hand med mig.
Jag dristade nyss fråga kassören huruvida huset
var utsålt. Han sa: Inte alldeles utsålt, av våra
fyratusen åttahundra platser ha vi blott sålt
niotusen. En stor skämtare, den mannen.
Fyratusenåttahundra å tjugu dollars gör nittisextusen
dollars per afton. Inte så illa. Någon tjuvförsäljning av
biljetter lär denna gång icke förekommit. Som
bekant har Jacs advokat stämt Tracbacsyndikatet
med anledning av tidigare manipulationer i den
vägen. Dom har ännu icke fallit men syndikatet
lär redan vara upplöst. Nu tycker jag mig se

slutet av bilfilen långt upp på Lake avenue men
sikten är dålig. Hela parken är smockfull med
människor, som ville se en skymt av Jac. Pressen
mottogs i dag av vännen Pech - ni vet: Pech är
Pech och ingenting annat än Pech. Han tillfrågades
huruvida det vore sant att Jac återfunnit en länge
saknad dotter. Nej, sa Pech, inte en dotter men
väl sin svärmor som han i tjugu år med öm
omsorg undvikit. Nu börjar bilkortegen glesna och
poliskaptenen gör honnör vid stora trappan. Det
är antagligen guvernören som anländer. Jag måste
krypa ur det ena glasskalet i det andra. Ladies
and gentlemen - vi träffas om två minuter.

Jac. Nej men Abel, varför står du och glor på
klockan? Det ser så otrevligt ut -

Abel. Hon felar två minuter -

Jac. Ä - det tror du bara - vi körde ju direkt
från stationen och jag klädde mig på - på
ingenting. För resten - är jag snygg? - är det bra
alltsamman. Utmärkt. Abel - såg du vad hon var
vacker? För resten det gör mig detsamma. Men
så frisk hon såg ut? Efter den långa resan?
Äpplekindad och glad och sund. Varför skriver då
modern att hon är sjuklig? Det grubblar jag
över -

Abel. Jac förlåt - ni brukar vara punktlig -

Jac. Alldeles - det brukar jag. Och därför kan
jag kosta på mig att vara lite opunktlig i dag.
Varför ska man alltid vara detsamma. Alltid 
punktlig. Tänk så tråkigt? Va? - Nej du - den
flickan är det inte något fel med. Och pris och
lov för det. Så har man åtminstone på den punkten
inga - nå ja - ingenting att fundera över. Gud
ske pris. - Va - ? Är det nu klockan igen. Nå ja,
så ro hit med katkesen. Och skallran. Så där ja
nu kan vi starta. Byxorna är väl knäppta? Ja,
skratta inte åt det, du. Det är ta mig katten det
viktigaste för en karl, som ska uppträda
offentligt. Ge mig ett aspirin är du snäll, jag har
huvudvärk  -

Hallåmannen. Ja, nu sitter jag alltså i min nya
glasburk ungefär som en dykare på havets botten.
Ett hav av människor! Mitt skåp är slutet med
dubbla glasväggar så att jag kan tala då Jac
tystas av applådsalvorna. Min enda chans är alltså
att han kniper applåder. Bredvid mig står ett bord
och en stol - det är Jacs enda attiralj i afton.
Utanför mitt skåp står min generaladjutant,
springpojken Johnny. Jag talar med honom genom en
liten lucka i glasväggen. Han ska hålla mig au
jour med skvallret i salongen, det är hans jobb.
Högt uppe under taket skymtar jag all möjlig
akrobatattiralj. Låt oss nu titta på publiken.
Enligt mitt svaga förstånd kommer höstens färg
att bli mullvad. För jag kan väl aldrig tro att det
är en fin komplimang åt Jac - det lär vara hans
färg. I mittellogen sitter guvernörskan med sin
man, lika bländande som alltid - ja jag menar
guvernörskan. Övriga notabiliteter hinner jag inte
presentera. Jo! Där ser jag vår store senator
Adam och bredvid honom filmmagnaten Judah,
båda ledare av det upplösta syndikatet. De vill
sannolikt visa att de inte är sårade ända in i
hjärteroten. Aha! - här kommer något
remarkabelt. I logen här näst intill kommer Amerikas
vackraste zigenerska, Siva Yala, dansös och
konstnärinna, Tracbacs hustru - före detta menar jag.
Hon är klädd - hon är klädd i - någon sorts
brun mocka. Va ska det vara bra för? Det är
kanske zigenaraktigt. Hennes sällskap är inte
mindre notabel. Det är den berömde
nervspecialisten doktor O'Henny - bror till olje-Henny. Ett
mycket vackert par. Men va tänker gamle Jac på -
klockan är två minuter över. Och vi
fyratusenåttahundra som varit så punktliga. På hans bord
står alltjämt sockerbiten i ensamt majestät. Den
är förenad med mikrofoner inbyggda i
logeväggarna. Aha! Aha! nu blir det något. Oj, oj. Nu
är det skönt att sitta i ljudfritt glasskåp - oj så
de arbeta med händerna. Munnarna med för resten.
Nu reser sig hela publiken. Där ha vi honom i
ryttargången. Men varför - varför i all sin dar
öppnar de inte lämmarna. Aha, han ska hoppa
över barriären på äkta clownmaner. Hur går det
då med benet. Jo - aj - jo det gick lyckligt
men så när hade han stupat på näsan. Publiken
blev förskräckt. En ung dam några loger
härifrån fäktade med armarna och skrek - hennes
sällskap måste lugna henne. Jac tycks ha märkt
det - han vinkar lugnande mot logen. Nu
kommer han rakt hit - han haltar lite - han -
öh, öh - (undertryckt ivrigt) Glad att se er Jac.

Jac likaledes. Tack, tack, hur mår ni?

Hallåmannen. Hm, hm - Jac själv öppnade
glasdörren för att skaka tass med mig - den
tassen ska inte tvättas på en vecka. Han bar frack
av någon sorts brun mocka - aha alldeles som
Siv - scharlakansröd väst med guldbroderier, vita
byxor med stora rubinspännen, halvhöga stövlar av
vitt skinn med rubinknappar. I högra handen håller
han en fotshög skallra av silver med
guldkläppar och en stor röd spinell i toppen. Det är
en hedersgåva av staten Missouri som han fick
då han personligen deltog i räddningsarbetet vid
översvämningen för några år sedan. I andra
handen håller han en tunn bok i vanligt brokigt
pappband - det är antagligen clownkatkesen. Nu tar
han upp något och lägger på bordet - men vad är
det? - jo det är ett par bruna mockahandskar.
Det var besynnerligt - det är små damhandskar.
Själv har han stora smala händer. Antagligen en
suvenir, en mascot. Ännu har han inte hälsat
fast publiken blir alltmera arbetsam - han går
tillbaka till barriären - aha - han ska gå runt
arenan för att hälsa riktigt som clown. Där
marscherar han och skallrar och skallrar och nickar
och nickar som en riktig nickegubbe. Det haglar
blommor. Och slängkyssar sen - ack den som
finge bara tredjedelen. Nu var det en djärv dam
som slog armarna kring halsen på honom. Stackars
Jac, gumman var minst sjuttio. Han makar sig
försiktigt längre från barriären. Nu stannar han och
bugar framför guvernörslogen - fru guvernörskan
kastar ner en ros som han fäster i knapphålet. Nu
fortsätter han och skallrar. Han skakar hastigt
hand med herrar Adam och Judah - ja visst, ja
för att visa att intet groll - nu stannar han
igen - aha - det är framför Siva Yalas loge -
å du milde - en sån bugning han gör - med
handen på hjärtat - ända till golvet nästan -
och nu än en gång - nå? - nå? - ska hon
inte ge honom en blomma? - nej - nej minsann
- hon ser helt enkelt blyg ut - fullkomligt
blyg - tänk och jag som trodde att det inte
fanns blyga damer kvar på jorden - blygsamma
naturligtvis men blyga - nu marscherar han rakt
på sitt bord - skallrar allt vildare och vildare -
antagligen för att tysta publiken - som nu intar
sina platser - nu tystnar jag -

Jac (i sjungande ton).

Skallra clown, skallra.
Dallra hjärta, dallra.

Mina damer och herrar, jag är glad att se er,
mycket glad, så glad som endast en clown kan
vara då han samlat fullt hus av älskvärda, goda,
intelligenta varelser. Jag har annonserat den här
föreställningen som barnförbjuden. Likväl ber jag
er att vara allesamman såsom barn, det vill säga:
naiva, impulsiva, bortskämda, självsvåldiga som ju
våra dagars ungar i allmänhet är. Så gå på bara,
följ er natur.

Jag ska läsa för er några valda bitar ur en
katkes. Idén till den fick jag så här: Det var en
gång en mor som skrev en hälsokatkes för sin
dotter. Det var alldeles överflödigt. Jag såg flickan
för en stund sen och aldrig har jag sett en
hälsosammare och friskare flickunge än hon. Så att den
lilla mamman - hennes handskar ligger här -
hon var nog lite fjäskig men mödrar är såna och
man får ha fördrag med dem. Emellertid fick jag
då idén att skriva en katkes för clowner. Jag har
ju känt många bland dem och mig själv på köpet.
Vi är inte alltid så hälsosamma, vi kan behöva ett
piller då och då - ett ord med på vägen.

För att nu ni, mina kära åhörare, ska få något
gagn av dessa - dessa piller ber jag er att under
den tid jag talar söka känna er som clowner,
allesamman, damer och herrar. Först då får ni någon
behållning för edra goda dollars. Kanske finner ni
mig fordringsfuU? Nyss bad jag er vara som barn,
nu som clowner. Men det är inte så svårt som ni
kanske tror. Det är bara att vara sig själv,
ingenting annat.

Ja, vad är egentligen en clown? Till en början
kan man ju säga att han är en person, som går
något konstigt klädd. Tittar jag på mig själv så
finner jag mig mest likna en bättre lakej. Och det
stämmer. En clown är en lakej. Ständigt färdig
att vara sin herre publiken till lags. Han ska
smickra genom att säga osanningar och ännu mer
genom att säga sanningar men på ett sätt som
kommer publiken att tänka: vad den gossen skojar,
vad han överdriver, ty sådan är åtminstone inte
jag - (halvsjungande falskt) nej inte nej inte
inte inte aaalls va? är det inte så? Nej? Nej?
Jo jooooooooo JO.

Alltså mitt herrskap om det faller sig lättare för
er att känna er som lakejer så finns det absolut
ingenting som hindrar. Ni följer blott er natur och
det är huvudsaken. I Leoncavallos Pajazzo bedyrar
clownen att han är en människa bara med hjärta
och så vidare. Nå det har ju ingen bestritt. Den
allra värsta skurk är en människa bara. Men vad
är en människa? Den som kan ge svar på det
ska få min clownskallra.

Hallåmannen. Publiken som några ögonblick tett
sig en smula konsternerad tycks nu bättre fatta
galoppen och svaren tyckas hagla över clownen
som håller för öronen. Hur pass snillrika svaren
äro, torde vara omöjligt att utreda då alla skrika
på en gång. Nu bjuder han tystnad med skallran.

Jac. Fikon fick ni och jag fick behålla skallran.
Ty jag var den ende som teg. Och att tiga, det är
rätta svaret på en dum fråga. Och att fråga vad
en människa är, det är mycket, mycket dumt.
Kära systrar och bröder, kära lakejsjälar, gör er
aldrig den frågan - då skulle jag bli så ledsen,
så ledsen å era vägnar. Utan gå på bara. Följ er
natur. Var människor eftersom ni inte lyckats
hitta på något bättre.

Clownen är alltså en lustigt klädd person. Men
inte ska man döma folk efter kläderna. Om jag
ser en ärbart klädd kvinna, inte kan jag därför
vara viss om hennes ärbarhet. Eller om jag ser en
kvinna till överflöd blotta sina behag inför
beundrande blickar - inte får jag därför tro henne
vara en slinka. Å fy, det vore mycket orätt av
mig. Visserligen kan jag ju säga mig att en
man i frack med chapeau-claque inte kan vara en
hederlig arbetare utan snarare då en diplomat eller
bankdirektör eller annat i den stilen. Men å andra
sidan - en man i arbetsblus, han kan
naturligtvis vara en hederlig arbetare men det är inte!
tvärsäkert. Han kan också vara en förklädd
politiker. Det är alltså rätt svårt att bedöma er, kära
clowner, kära lakejsjälar. Kanske är det lättare att
få någon förklaring på de modenycker, de
tankeschabloner, de känslovampyrer i vilkas tjänst ni
förnöta era dagar, ert liv och era mer eller mindre
granna livréer. Men ni själva, mina vänner som
jag nu ser här samlade till ett antal av
fyratusenåttahundra - en droppe i ett hav - hur skall
jag finna något av värde eller ovärde hos er? Hur
skall jag söka? Och vad värre är - lönar det sig
att söka? Är icke den ene clownen den andre lik
åtminstone i det hänseendet att han eller hon äro
fullständigt tomma - just som min skallra här:
lite klang och glitter utantill, innantill ingenting.
Är det inte så? Säg? Va? Jo? Nej? Jo, jo visst
joooooo - JO.

Hallåmannen. Jag sa nyss att jag inte kommer
till ordet med mindre Jac tystas av applåderna.
Tyvärr tycks det ock bli andra tillfällen. Publiken
har tagit illa upp. Man skriker med stora munnar,
man hytter med både små och stora händer. Jag
ser visselpipor blänka lite varstans. Det måste vara
ett infernaliskt oväsen ungefär som dånet i
passagen under Niagara. Möjligen vill man skrämma Jac
till att göra konster. Det egendomliga med honom
är ju, att han roar mest då han är rädd. Men det
här oväsendet tycks inte skrämma. Egendomligt
i alla fall att ett så stort antal av åskådarna på
förhand lagt sig till med kraftiga visselpipor. För
min del går jag aldrig beväpnad med visselpipa.
Gör ni? Nu ropar direktorn något genom
högtalaren? Tyvärr kan jag inte höra. Vänta! Nu
skrivs det på vita duken. Hallå damer och herrar!
Förbjudet att röka. Förbjudet att vissla.
Förbjudet att kasta ruttna ägg på clownen. Ja, det är
nog lätt att förbjuda men att få en hop rasande
människor att lyda - Vad nu då? Nu applåderar
de, skrattar, viftar med näsdukarna. Det var ett
obegripligt omslag. (Viskande) Johnny, Johnny,
har Tracbac sagt någonting? Aha. Där ser man
hur snabbt en folkstämning kan slå om. Så snart
förbudet mot rökning och vissling skrevs på vita
duken, tog Jac lugnt fram sitt cigarrettfodral, 
stoppade sex cigarretter i mun och sitter där nu med
armarna korsade över bröstet och storbolmar på
sina sex cigarretter. Det är fräckt, det tycker
publiken om. Nu kommer en brandlöjtnant
skyndsamt fram och gör Jac allvarliga föreställningar.
Han tar till och med fram någon polisförordning
eller vad det kan vara och visar Jac paragrafen.
Jac ger vika, tar cigarretterna ur mun. Vad gör han
nu? Å han stoppar de brinnande cigarretterna helt
trankilt i löjtnantens ficka. Den häpne unge
mannen avlägsnar sig springande och rykande.
Publiken jublar. Jac slår häftigt med skallran. Jag
tystnar.

Jac. Mina damer och herrar, om ni nyss
betraktat er själva och varandra skulle ni ha sett en
vacker samling kräk. Törs jag fråga - var det
verkligen så skrattretande att se den där stackars
pojken få sin uniform förstörd och själv göra en
slät figur? Ni har sannerligen inte stora
pretentioner. Allra minsta lilla missöde som drabbar en
varelse anammar ni med tacksamhet. Visserligen
får jag i sinom tid betala rocken och kanske också
den släta figuren men om jag gjorde det här på
fläcken, betalade pojken skadeersättning och både
honom om ursäkt, då skulle ni inte skratta eller
ens gillande le - nej ni skulle gäspa. Men nog
om det.

Innan jag går vidare i katkesen ber jag att för
publiken få presentera två hedervärda gentlemän,
den kände senatorn, filantropen och 
religionsläraren mr Adam och den likaså kände filmmagnaten
mr Judah, båda äro medlemmar av det genom
rättvisans försorg upplösta Tracbacsyndikatet.
Behagade herrarna stiga upp och hälsa den ärade
publiken. Jaså inte. Det var ju oartigt. Mr Adam
är den högreste, vithårige gentlemannen där och
den lille fete svartingen som rodnar så vackert är
mr Judah. Dessa båda herrar vill jag fråga: hur
har ni råd att köpa så kraftiga och dyrbara
visselpipor åt så många lymlar och ladies? Är det inte
att slösa med statens medel? Vad för slag? Går
ni redan? Föreställningen har knappt börjat. Nå
ja, er del av programmet är ju slut. Farväl kära
vänner, farväl fagra dröm om förtio procent. Mina
damer och herrar resen eder alla vid detta avtag,
resen eder för att hylla snikenheten och
skamsenheten i dessa båda herrars gestalt. En kvarts
minut tystnad, ty det är en sorgehögtid.

Hallåmannen viskande, Johnny, hör hit ett tag.
Försök att ta reda på, varför polispresidenten
kommit in i guvernörens loge. Sno dig.

Jac, Så där ja. De båda gentlemännen ha
lämnat oss åt vårt öde. Två löss mindre i pälsen,
sa apan, spiste frukost. De personer som försetts
med visselpipor behagade fritt använda dem. Vissa
lagar och förordningar äro till för att medborgaren
utan skam eller möda ska kunna bli brottsling. De
äro säkerhetsventiler ifall trycket av komprimerad
hederlighet blir för högt. Man köper av staten
för några dollars ohederlighet och känner sig strax
som en bättre människa. Ledsnaden och
modlösheten försvinner och man känner att lagarna äro
till för de svaga men ingalunda för dem, som ha
mod att vissla åt en clown eller sveda hål på en
polisuniform. Alltså gå på bara, följ er natur! Så
länge ni är mina ärade gäster, betalar jag böterna.

Och var befunno vi oss i katkesen? Då ni
försökte skrämma mig nyss, tog jag boken för att
schappa. Tyvärr lyckades ni inte. Men låt mig nu
se, var jag stack in fingret i boken. Möjligen kan
det vara en ödets vink. Låt se. Kapitel fyra:
Hur behandlar man en ovanligt dum publik. Jaså 
-  nej vet ni vad, go vänner det kapitlet hoppar vi
över. Det passar inte för mina charmanta vänner i
afton. Jag försäkrar att jag betraktar er - icke
precis som en elitpublik - inga överdrifter - men
jag anser er en samling älskvärda varelser som stå
på en hög kulturell och moralisk nivå. Räcker det?
Då hoppar vi över kapitlet. Jag kan visserligen
läsa första raderna så att ni utan möda fatta
meningen. Så här skriver jag: Finner clownen sin
publik genom sitt uppträdande extra dum bör
han säga ungefär så här: Mina charmanta
vänner av i afton. Jag försäkrar att jag betraktar er
- icke precis som en elitpublik - inga
överdrifter - men jag anser er vara en samling
älskvärda varelser som stå på en hög kulturell och
moralisk nivå. Det räcker och vi hoppa över
kapitlet - sedan jag övertygat er om att ni stå på en
hög kulturell och moralisk nivå.
Hallåmannen. Nu tycks Jac åter ha fått
skrattärna på sin sida. Jag ser röda gap och
guldplomber gnistra från golv till tak. (Viskande.)
Hallå Johnny - har du fått veta något - att
föreställningen skulle avbrytas - aha - därför
att han utpekade de båda herrarna - ska
presidenten först tala med O'Henny? - bah, nu törs de
inte avbryta, han har publiken med sig - för
närvarande bläddrar han i boken men nu börjar
han skallra -

Jac. Här sitter jag och bläddrar och bläddrar
men det var fasligt så lite förnuft jag har skrivit
ned. Och ändå fick jag bläck på alla fingrarna, ja,
ända upp i pannan. Här finner jag i tolfte kapitlet
frågan: Bör clownen vara så enfaldig som han
ser ut eller ännu enfaldigare? Säg själv, mina
vänner. Har ni lyckats bäst med en enfaldig
uppsyn eller med en vettig och listig? Ansiktet
betyder mycket oss clowner emellan. Jag trodde förr
att ett fårs utseende och en rävs hjärna vore bästa
sammansättningen. Men jag börjar ändra åsikt.
Jag tror att en rävaktig uppsyn på ett får är
att föredraga. Man fruktar den rävaktige och låter
sig spisas utan att ens veta att man fallit offer
för ett vanligt stackars får. Så gå de rytande
lejon och furstar omkring på jorden och man
behöver egentligen bara slå till dem med piskan
för att den fega hundnaturen ska ta ut sin rätt.

Anlägg en listig mask, o bröder och systrar
av det mänskliga clowneriet, anlägg en listig mask
och låt era kära grodor massvis hoppa ur mun. Det
blir förgyllda grodor. Och då publiken äntligen
upptäcker att den låtit lura sig blir jublet dubbelt
- den har avslöjat en klyftig och är följaktligen
själv ännu klyftigare. Vi tro oss roa publiken med
våra clownkonster - det är inte riktigt så: vi
ge blott publiken anledning att roa sig med sina
egna clownerier. Envar sin egen clown, det må vi
önska oss och det lustiga med den önskan är att
den alltid går i uppfyllelse, ja, att den uppfyllts
ren innan den tänkts.

Jag bläddrar vidare i min katkes och finner i
trettonde kapitlet denna fråga: Bör en clown vara
feg eller modig, bör han vara man eller mes. -

Hallåmannen. Nu bröt jublet lös på allvar. Jac
Tracbac har frågat om en man bör vara mes. De
skriar så att jag hör det i min cell. Clown Skräck,
Clown Skräck. Man kan säga att det inte är
katkesen utan snarare hela Jac Tracbacs
konstnärskap som hyllas. Hans vidunderligt skickliga
framställning av skräck, rädsla, löjlig feghet har ju
gjort honom till en av världens populäraste
clowner. Det torde vara bekant att vår gode Jac i
själva verket är en mycket modig man. Jag
erinrade nyss om hans behjärtade uppträdande vid
översvämningarna, ett mod som skänkte honom
hans dyrbara clownspira. Men jag vill även påstå
att han i afton ger prov på ett visst mod.
Hitintills har han faktiskt gång på gång sökt reta
publiken och ibland också lyckats. Det gör ett
ganska egendomligt intryck att i detta enorma rum
från golv till tak fyllt av tusentals människor se
denne lille spenslige man ensam trotsa dem alla.
Låt vara att det sker på lek och att ingen verklig
fara hotar men uttrycken för denna tusenhövdade
massas misshag bör dock kännas som ett
fruktansvärt moraliskt tryck. Nå, för närvarande råder ju
idel jubel. Man börjar kasta massvis med blommor
som väl eljes borde ha sparats till finalen. Jac
själv ser i högsta grad vresig ut - om det är
spel eller han misstycker det långvariga avbrottet
törs jag inte säga. Han skallrar gång på gång
utan att ens kunna dämpa jublet, som tvärtom blott
stegras. Jag skulle inte vilja råda herr
polispresidenten att avbryta den här föreställningen. Nå, nu
äntligen stiger Jac upp för att buga - nej - nej
- vänta lite - han haltar bort till vänstra
logeraden - nu står han med armarna korslagda och
pannan stödd mot barriären - det är alldeles
under Siva Yalas loge - hon böjer sig ned och
stryker honom över hjässan - han - han - man
kunde tro att han gråter - det ser så ut på
skuldrorna - men - det hör kanske till pjäsen
när allt kommer omkring - Jac är ju så
oberäknelig - Jo visst gråter han - Siva talar ivrigt
med doktor O'Henny men han bara rycker på
axlarna och sitter där lugnt med armarna i kors -
publiken är tydligen konsternerad - somliga
förskräckta - guvernörskan har lämnat sin loge -
den unga flickan som var så exalterad förra
gången reser sig upp - nu - nu vänder han
sig om - åhå - spel eller ej så tycks det inte
ha varit så farligt. Men - upprörd ser han ut -
han kommer till bordet - han sätter sig inte men
han böjer sig fram mot sockerbiten - ja - något
-  något galet är det - han står med armarna
bakåtsträckta - händerna knutna -

Jac. Fördömda pack - en man är död och ni
jublar - han hänger där - han ligger där i
sågspånen - och ni jublar - i tjugufem år har ni
jublat åt den mannens död - för ert nöjes skull
dog han - fördömda pack -

Hallåmannen. Jag hör inte vad han säger -
men - han ser - ser ganska upprörd ut -
publiken är stilla - men tydligen osäker - å, det var
skönt - nu sätter han sig - det var - det var
väl något intermezzo - nu skallrar han, nu
skallrar han - det var bra -

Jac. Mina damer och herrar - jag är mycket
- mycket tacksam för den applåd jag fick
mottaga - då jag - då jag framställde frågan,
huruvida en clown bör vara man eller mes. Det är
ju också en rätt underlig fråga ägnad att väcka
löje - särskilt om vi gå ut ifrån - vad vi förut
kommit överens om - att vi allesamman är lite
pajasaktiga.

Visserligen fruktar jag att ni snart kommer att
fånga er applåd i luften - hur ni nu ska bära
er åt - ty jag tror att här föreligger ett misstag.
Antagligen tro ni - med kännedom om min 
lysande bana som clown och de medel som gjort
mig framgångsrik - tror ni att jag i min katkes
prisar clownens feghet. Det är emellertid inte
fallet. En tjugufemårig verksamhet som clown och
feg har till sist bibragt mig en helt annan åsikt.
En clown måste vara modig, om inte annat så
därför att han står ensam mot eller med - det
är uppriktigt sagt just detsamma - mot eller
med tusenden. Se på mig nu i afton - jag är
ensam som en loppa på publikens bålstora kropp.
Hur lätt kan ni inte knäppa mig. Och ni själva?
Ack mina barn ni förstår kanske inte hur ensamma
ni är men jag säger er att man måste vara modig.
Den fege söker sig ett gömställe men för det
första har han inte vidare roligt där och för det 
andra snoka de nog upp honom och dra fram
honom och slå ihjäl honom.

Den fege är alltid begärligt byte för den, som
vill slå ihjäl eller pina. Hans rädsla verkar så
upplivande på jägaren. Vilken karl är icke jag,
tänker jägaren, som kan injaga en sådan skräck.
Den tappre segrar alltid även om han träffas av
sin fiendes vapen  och faller till hans fot.

Och för oss clowner gäller det att vara särskilt
modiga i livet och på arenan ifall vi måste spela
fega. Ack hur många tusen gånger har jag inte
sett mordlustan glittra i tapeter av ögon när jag
irrat över arenan från barriär till barriär i
skrämsel, som för resten inte varit låtsad. Grymhet och
feghet är tvillingbröder liksom ock mod och 
mildhet. Den modige är alltid hälsosam, vare sig han är
dum som ett spån eller villfarande som ett fån ty
det finns liv i honom. Den fege är död och
förpestar luften.

Feghet dödar.

Vet ni vad - jag hade i min gröna ungdom en
kamrat - en präktig fyr - stark, smidig, modig,
djärv - övermåttan djärv - och han störtade -

Hatlåmannen. En karl där uppe på högsta hyllan
böjer sig fram och fäktar med armarna som om
han också tänkte störta. Vad är det han skriker
för slag? Jag måste öppna lite på dörren. Jo
han skriker: Där ser du fege Jac han stöp på sin
djärvhet. Nu skrika de på flera håll. Bravo -
visst katten - det är rätt, han var för djärv. Nu
skallrar Jac. Han vill tala.

Jac. Misstag mina barn - han stupade därför
att jag var övermåttan feg. Jag var rädd att han
skulle falla ner och slå ihjäl sig. Och därför dog
han. Och därför blev jag en mäkta stor man
som mår gott och har det bra och säljer sin
feghet i doser, i strutar, som snushandlarn sitt snus.
Ty det piggar upp er förunderligt, neka inte till
det. Vilddjuret i människan har ingen större fröjd
än att se en varelse skälva av ångest. Var så
god och säg inte emot mig ty jag har
tjugufemårig erfarenhet i feghetsbranschen. Jag vet vad jag
talar om.

Men det ska bli ett slut. Evinnerlig kan ingen
skam vara. Jag vill återvinna mitt ansikte, som
kineser säger. Jag skall roa er, mina
sockerduvor, men på ett annat maner - genom att vara
modig. Det finns ett sätt att bliva fegheten kvitt.
Man sammankallar några tiotal eller hundratal
eller tusental - alltefter råd och lägenhet -
clowner och lakejer och säger: Jag är feg, kanske
den fegaste i den här församlingen. Men därför
spottar jag er i ansiktet på det att ni må njuta
av en människas ångest. Visst är ni fega eftersom
ni är grymma. Men kom an I älskelige. Kom an,
stena, sparka, slå. Jag betalar böterna. Kom, kom.
Följ er natur. Vill ni inte, sockerduvor? Å visst vill
ni? Nej? Verkligen inte? Jo. Jag säger jo
lakejsjälar små, joooooooooo. JO.

Hallåmannen. Aj, aj, aj, nu går det galet igen.
Han formligen tycks vilja suggerera dem till
ursinne. Det har ju alltid varit hans storhet just
detta att han suggererat publiken så att den hart
när tagit spelet för verklighet. Mer än en gång
har det också hänt att det varit fara på färde. Men
den här gången går han för långt då han direkt
utmanar publiken. Det börjar se hotfullt ut. Själv
är han onekligen modig. Han sitter och bläddrar i
boken. Nu vänder han sig mot Siv, småler och
vinkar lugnande. Hon är kritvit i ansiktet. Nu
kommer direktören med megafonen - antagligen skall
föreställningen avbrytas. Om det inte är för sent,
ja - Aj, aj, aj - nu kommer den där flickan -
nej se - hennes sällskap försöker hålla fast henne
men hon sliter sig lös - aha - vänta ska ni få
se - hon hör till pjäsen - det är klart - det
tycks också publiken fatta - den har stillnat -
men vad ska den tokiga flickan föreställa -
och se och se Jac själv - plötsligt är han
förvandlad - han som var så lugn nyss - nu vrider
han sig som om han såge ett spöke - hon går
fram mot honom med utsträckta armar, hon ser
alldeles fånig ut, mindre vetande - och han -
hans ansikte förvrider sig - det är den äkta
Clown Skräck - det är tydligt vi ha kommit
till vändpunkten - skräckmomentet är inne - han
har helt enkelt lurat oss den gode Jac - komedien
är och förblir komedi. Nu talar flickan!

Flickan (extatiskt). Min far, min store älskade
far, var inte rädd. Din dotter skall skydda dig, din
dotter skall be om nåd - för dig -

Hallåmannen. Hon hör till pjäsen som jag
trodde. Med ett hemskt leende breder hon ut
armarna som om hon vädjade till publiken. Men jag
förstår inte - nu hoppar doktor O'Henny ner
ur sin loge och springer fram till Jac - han tar
honom i skuldrorna, böjer honom bakåt och
masserar lätt hans strupe - nu kommer direktören och
talar med honom - nu få vi se på vita duken -
där står: Föreställningen avbrytes - vänta Jac
har kvicknat till och ruskar på huvudet -
direktören ropar i megafonen - nu få vi se på duken
igen - Föreställningen avbrytes ej men det blir
en paus. Vi träffas alltså igen om ett par minuter.
286

Hallåmannen. Hallå, hallå, nu fortsätter
föreställningen. Stämningen i de stora foajéerna har
varit synnerligen livlig och övervägande
sympatisk gentemot Jac. Den unga kvinnan som på ett
egendomligt sätt störde föreställningen och bragte
själve Jac ur koncepterna lär nämligen vara en
dotter ur ttt tidigare äktenskap, en dotter som
Jac på grund av omständigheternas makt icke
träffat på åratal och som honom ovetande befann
sig bland åskådarna. Jag tog alltså fel, hon hörde
inte till pjäsen. Publikens några ögonblick
fientliga hållning gentemot Jac förmådde den
impulsiva och behjärtade unga damen att ställa sig
vid sin fars sida. Hon bär en mauvefärgad tailor
made resdräkt, enkel men chic. Hennes ansikte är
snarare distingerat än i vulgär mening vackert.
Likväl återfinner man mycket av faderns strålande
intelligens och livliga konstnärstemperament i
mimik och gester. Miss Tracbac åtföljes av en
kvinnlig släkting, mrs Benjamin Borck, en
alldeles bedårande ung varelse, även hon i mauve
tailor made.

Min slyngel till springpojke, omöjliga Johnny,
har mot sin vana gjort ett förträffligt
reportagearbete. När Jac jämte sina släktingar, sin läkare,
sin sekreterare samt mrs Siva Yala dragit sig
tillbaka till Jacs klädloge lyckades Johnny slinka
med. Till allas förvåning inte minst Jacs var
logen starkt upplyst och praktfullt dekorerad med
blommor. Ur denna blomsterprakt framträdde mr
Judah försedd med en jättestor förgylld lagerkrans
vilken han hängde över Jacs huvud. Med stora
tårar i ögonen bad mr Judah Jac förlåta att han,
Judah, blivit på ett tämligen skymfligt sätt
utvisad från föreställningen. Tracbac genmälte att
han aldrig förlät oförrätter som han själv tillfogat
andra människor. Då mr Judah med allt större
tårar och halvkvävd röst insisterade på en
försoning, föreslog Tracbac en medelväg - han,
Jac, skulle be Judah om ursäkt. Knappt var ordet
utsagt förrän Judah kastade sig om Jacs hals
och kysste honom på båda kinderna. Därpå
uppmanade han miss Tracbac att omfamna sin far
varjämte han själv skakade hand med mr och mrs
Borck. Alltsamman var mycket rörande men min
Johnny som den gången hade både ögon och öron
med sig, hörde ett besynnerligt knastrande ljud
bakom blomdekorationen och då han trängde
djupare i saken fann han inmonterad i själva
logeväggen en kinoapparat. Om Johnny inte ljugit
få vi i morgon och övermorgon på
Judahkoncernens tusentals biografer se rörande bilder av
Judah och familjen Tracbac. Får han också
press-och-kort-rätten för dessa unika bilder torde han ta
igen något av det han förlorat på syndikatets
upplösning.

Jac låter åter vänta på sig, men nu har vackra
Siv och hennes kavaljer intagit sina platser. Likaså
mr Borck och hans förtjusande, verkligen
förtjusande unga hustru. Seså, nu är 
handklappningsmaskineriet åter i gång. Undras hur många
hästkrafter som förbrukas. Där ha vi Jac, hans dotter
och hans sekreterare. Jac leder sin dotter vid
handen. På duken skrivs Jac och hans dotter. Nå,
det här är inte riktigt i Jacs stil, tycker jag, men
det kan ju vara bra ändå. Det är i varje fall
publikens tanke. Vad är det nu då? Johnny, vad
är det där för spektakel? Å, det må jag säga
var raskt marscherat. Det är ett trettiotal unga
damer ur kvinnoklubben som i samlad trupp träder
in på arenan för att hälsa Jacs dotter. En charmant
rosenbukett överlämnas. Miss Tracbac synes
förtjust men ingalunda överraskad. Nu intaga de
unga damerna graciösa attityder och stämma upp
en sång. Johnny, vad sjunger töserna? Så. De
sjunger under utförande av vissa plastiska rörelser
Home, sweet home. Nå ja, den här jättecirkusen
liknar ju inte särdeles ett hem men välmeningen är
densamma och publiken synes djupt gripen. Det
hela är rörande. Jac har krupit bakom
sekreteraren och förefaller inte särdeles tacksam. Kanske
hade han önskat fira återseendets glädje på ett
mindre publikt sätt. Men det hörer ju yrket till,
käre clown. Hans dotter tycks däremot vara i sitt
ässe. Hon mottager hyllningen på ett mycket
värdigt sätt. Man skulle nästan vilja säga att hon
visar större scenvana än sin stora pappa. Nu sätter
sig Jac vid bordet. Hå hå ja ja, nu ska vi väl tro
att den här stämningsfulla episoden är över och
jag lämnar ordet åt Jac.
Jac (viskande). Kära lilla Sanna följ nu herr
Rush upp till din syster och svåger -

Sanna. Kan jag inte få taga plats vid bordet,
far? Jag kunde vända bladen i din bok -

Jac. Tack lilla barn, det gör jag bäst själv -

Sanna. Jag ville så gärna dela din glädje
liksom jag nyss delade din oro. Publiken ser så
vänligt på oss båda -

Jac. Vi ska dela glädjen, Sanna, men sen, sen,
efter föreställningen. Följ nu herr Rush - jag
ber dig -

Sanna. Kan jag därmed göra er en tjänst, min
far - så naturligtvis. Herr Rush, vill ni bjuda
mig armen -

Jac suckar, därefter muntert. Publicum! Jag ber
er ursäkta, att jag nyss gick och än mer ber jag
er förlåta, att jag åter kommit tillbaka. Orsaken
till mitt försvinnande var en lycklig händelse -
jag har fått tillökning i familjen: en dotter. Om
jag sa er barnets vikt, skulle ni inte tro mig.
Sällan får en så liten far en så stor dotter. Jag
tackar - jag tackar för edert deltagande i mina
känslor.

Här har jag ett kapitel som kan vara passande
för stunden och mig. Det heter: Livets växlingar
- nej - livets clownspratt och deras betydelse för
clownens spratt. Det är ett mycket djupt kapitel,
fyllt med visdom och erfarenhet och all den
bottenlösa lögn som bildar en behagfullt gungande
grund för all mänsklig visdom och erfarenhet.
Clownen måste ta vara på lögnvågorna under
visdomen. Jag antar att en något så när välskapt
kung hela sitt liv kan spela på idel rutin utan att
man märker bristen på hjärta och förstånd ens
vid den historiska obduktionen. Sånt går inte för
en clown, inte i längden, aldrig lönt försöka. Med
förståndet är det kanske inte så kinkigt — skulle
det tryta, köper man en portion färdiglagat snille
med sås och garnering, det smakar publiken lika
bra, den är van vid standardartiklar och 
förfalskade matvaror. Värre är det med känslan. Nog
tar publiken tåligt emot förfalskad känsla och
njuter den stundom utan nämnvärd hälsovåda men
konstnären dör av kosten. Självförbränning som
är en stark och strid lycka övergår till
självförruttnelse, som är vidrig.

Det var en härlig tid den, då man kuskade
omkring med sitt lilla tält och reste det, varhelst
polisen såg godmodig ut, och slog på sin trumma
och bjöd en blind gumma och döv gubbe att stiga
till luckan att bilda kö och trädde in och fann
tältet tomt men nedan kantat av barnahuvuden
med tillhörande kroppar utanför, tjuvtittarnas glada
släkte. Och då man om rnornarna stod i rädda
för att köpa veckogammalt bröd — denna
hälsosamma kost — och då mannen baktill satte ett
alltid lika skarpt och starkt knä i ens stuss och
mannen framtill trampade en på tårna med alltid
lika energiska och järnskodda hälar och båda
kallade en drulle eller cirkusbuse. Hur lärorikt är


icke ordet drulle! Ibland säger det något om en
själv, ibland om andra, ibland gör det en ödmjuk
och religiös, ibland befordras man till
världsmästare i boxning — nästan aldrig lämnar det
en fullständigt likgiltig.

Tältlivet är konstnärens liv, säg mig icke annat
ty jag har tältat. Det är rikt på obehagligheter
och behagligt rikt. Man gör aldrig så överdådiga
och härliga grimaser som då man kommer direkt
från ett slagsmål. Näsblod är en förträfflig och
billig ersättning för karmosin, verkar också mera
naturligt. Guld må vara livets salt för många; för
clownen är det icke något lämpligt konserveringsmedel. 
Ack, konstens stora konservfabriker distribuera 
åt millioner prima vara i elegant förpackning. 
Det är utmärkt. Men vi clowner är krypskyttar. 
Vi smyga kring i skogarna och knäppa vad
vi finna. Sen smyga vi oss in i städerna med färskt
vilt i väskan och se oskyldiga ut och skria och
bjuda ut vår vara och skria på nytt tills polisen
tar oss för tjuvskytte och spärra in oss och släppa
ut oss eftersom vi i alla fall inte kan betala de
lagliga mutorna.

Hallåmannen. Här uppstod en munterhet som
tycks göra själve Jac perplex. Det är den bråkige
mannen på hyllan, som skriker något. Vad är det
han skriker: Det är rätt Jac, det är rörande att se
dig dela dina fattiga kamraters nöd. Vågar jag
fråga vad du har i inkomst arme clown! Jac tycks
ingå i svaromål.

Jac. Min sekreterare lovar att uppenbara min
högsta inkomst om du först vill säga oss den
högsta inkomst du inte har. Han tror att siffrorna
bli ungefär desamma. Det är sant att fattigdomen
länge var konstens skyddshelgon och kanske är
det än. Men hur givmild hon än är mot de flesta,
kommer hon dock ej på befallning. Rikedomen
låter sig kommenderas av det fåtal som beskärts
kommandostaven. Fattigdomen är givmild men fri.
Du säger till mig: Sälj dina moriska palatser, din
gamla Ford och din tiotusenton lustjakt, din vackra
hustru och underbara bar, sälj rubb och stubb och
giv åt de fattiga. Så blir du åter en god clown.
Det stämmer inte. Livet måste sköta om sånt
där, mina fiender måste göra mig den tjänsten
att ruinera mig, mina vänner bedra mig. Eljes
är det inte äkta. Giv bort vad du haver — det gör
ett helgon eller en vansinnig. Men clownen får
inte vara vansinnig och kan inte vara helgon.
Visst vore det fint att gå på lina i himlen men där
saknas intresserad publik. Och utan publik har
clownen ingen himmel. Vad vill du mig? Varför
kommer du med alla beskyllningar på en gång?
Spä ut dem, spä ut dem. Det finns en dag i
morgon också. Du får följa med på hela turnén, jag
engagerar dig. Du ska få stå bakpå triumfvagnen
och viska: Minns att du är ett kräk, som lär ett
och lever annorlunda! För resten talar jag inte
om mig utan om mina bröder. Jag talar om
människor. Jag är ingen människa. Jag har varit ett

syndikat och nu är jag upplöst. Håll mun och
tig dessutom.

Hallåmannen. Det dumma inpasset från ovan
har tydligen i anmärkningsvärd grad upprört Jac.
Jag ser hur svetten pärlar över kinderna.
Antagligen är det väl blott en svallvåg efter den förra
starkare sinnesrörelsen och har ingenting att
betyda. Men — men — doktor O'Henny har lämnat
sin loge och kommit ned på arenan. Han tycks
alltså inte dela min uppfattning. Han talar med
sekreteraren — nu stiger sekreteraren upp och
doktorn tar hans plats. Jac tycks inte märka ombytet,
han sitter och bläddrar i sin bok. Nu skallrar han.

Jac (ljust, mörkt, komiskt). Skallra clown, skallra.
(Häpet, hetsigt.) Vad vill du? Var är Rush?

Doktorn. Hos Siv. Jag tänkte jag kunde ta
hans plats under tiden.

Jac. Såå? Är det meningen att jag ska tala under
läkaruppsikt? Säg ut! Säg ut! Genera dig inte!

Doktorn. Ä, var inte dum nu, Jac —

Jac. Dum? Jag är så dum jag vill. Och lite till.
Men för resten var så god och sitt. Sitt, sitt, sitt.
Vill du ha en cigarrett — jaså det får man inte.
Låt bli att glo på mig.

Som sagt mina damer och herrar: till fattigdom
äro många kallade men få äro de utvalda — som
förstå fattigdomens välsignelse. Jag gör det inte.
Ändå var jag mycket fattig då jag var en sån här
liten cirkusprisse. Då var jag förfärligt fattig.
Jag och en jämnårig kamrat — ja inte den jag

hängde inte utan en annan — vi spisade en
gång med välbehag råttor. Vi visste inte att det
var råttor. Vår stackars cirkusmamma hade
ingenting annat att ge oss. Hon stuvade dem som
kaniner och vi åt och mådde bra. Hur de smakade,
har jag glömt. Jag vet inte om jag bör klandra
henne, stackars lea gumma. Hon hade ändå tre
stora hundar, som hon kunde ha slaktat. Men se de
var dresserade, de gjorde konster, de voro ett
nummer, de fingo leva. Det är alldeles som jag — jag
gör konster, jag är ett nummer, jag får leva.
Tills vidare! Här har jag ett annat kapitel nummer
tre — där frågas om clownen bör vara mycket
ödmjuk. Härpå svaras obetingat ja. Motiveringen
är den att man förlorar så mycket genom att vara
stursk. Man kan till exempel aldrig förstå en
människa som man ser ned på. Och vad ska en
stackars clown leva av, ifall han inte förstår andra
människor och framför allt de ringaste? Det vore
rena rama andliga svältdöden, det. Det händer oss
cirkusartister inte så sällan att vi bli sedda över
axeln. Nå ja, nuförtiden har jag inte mycket att
klaga över i den vägen — men förr. O, vad det
var många bättre människor som såg ned på mig.
Sicken en lus, sicken en lump. Då tänkte jag: du
kaxe, vet du väl vilken förlust du nu gör? Du
förlorar tillfället att förstå och fatta Jac Tracbac
— ja på den tiden hette jag Stall-Nathan för jag
skötte stallet åt en cirkus i Topeca och min fästmö
hette Mary-Ann fast vi aldrig blevo gifta därför

att hon hade högre intressen som jag saknade så
att hon blev småskollärarinna i samma stad och är
så ännu — alltså tänkte jag till kaxen: du stackare,
aldrig lär du fatta och förstå Stall-Nathan. Det
är synd om dig, mycket synd. Jag har
medlidande —

Och mitt herrskap — lyssna till mig: Bär alltid
i västfickan en ask medlidande och känner ni er
smittade av ilska så stoppa bums ett par pastiller
medlidande i mun. Ni får en angenäm kylande
frisk smak i mun, huvudvärken går över och
blicken klarnar. Den som blir ond, blir dum.

Se här en ny fråga i katkesen: Skall en clown
vara stolt? — Obetingat. Stolt som clown, stolt
som människa. Han skall vara stolt över sitt yrke
— eljes skall han lämna det. Ingen människa är så
beklagansvärd som den, vilken ej är stolt över
sitt yrke. Tyngre, tröstlösare straffarbete än hans
kan ingen ådömas. Livet har många njutningar
men högst står det stränga arbetets njutning om
det med glädje täres. Bör clownen vara stolt
över sitt yrke? Jooooo. Jo. Det bör han — Va 
— Va är det Denny? Är det nu han där uppe igen?
Vad säger han?

Denny. Å, han frågar om man kan vara stolt
över att vara narr.

Jac. Jo, du kerub och seraf i cirkushimlen — 
det kan man om man i narrens hand sätter en
skallra av löje och på hans hjässa en krona av
visdom.

Hallåmannen. Replikskiftet roar publiken. Man
undrar om det hör till pjäsen men Johnny påstår
att det är helt och hållet improviserat.

Jac. Och icke annorlunda förhåller det sig med
stoltheten över att vara människa. Vad är nu det
för en pärla att yvas över? Hur mången svart
och slemmig mussla kan icke framvisa ett skönare
innehåll? Två människor mötas, en tredje
uppstår. Och över denna händelse skall — kan tänka
— den tredje yvas. Bosch! Ingen ställe sig på
torget och rope: Se jag är dock en människa. Först
den som gör ordet människa till mods och mildhets
märke, han bäre det med ära. Ett adelsmärke är
det men blir först adligt då det av bärarn adlats.

Jaha, nu vet ni det men nu faller mitt finger på
ett kapitel som heter: Clownens förhållande till
publiken. Det blir allt en smula brännande, efter
det mindre hyfsade uppförande som ni, högtärade
redan låtit komma er till last.

Otrevligt är ofta ditt utseende, publik. Men
kanske är ditt anlete blott en spegling av mitt?
Eller mitt en spegling av ditt? Sak samma — är vi
otrevliga så kan vi tryggt halvera äran. Det sägs
ibland av konstförnumstigt folk att konstnären ej
ska spela med publiken. För katten — vem ska
han då spela med? Med kamraterna? Jo visst — 
men blott med dem? Lika gärna då i sluten kammare 
eller inför tom salong. Ren vid repetitionen
spelar han med regissören, fjäskar ej men har
honom i varm åtanke, hoppar gärna över 

barriären och ger honom en smocka. Repetition utan
slagsmål intresserar ingen verklig clown. Han måste
känna att han lever. Pulsen får inte slakna tämjd
av tama ord. Spela med publiken? Jag har aldrig
gjort annat hela mitt liv. Jag är clown, icke munk
som spelar mol allena med Vår Herre.

Då pajazzo beträtt arenan är publiken hans
egendom likaväl som han publikens. De äro barn
i samma vagga, gungar du, så gungar jag. Samma
öde, samma äventyr sluter oss för en timme i
sitt famntag. Det har sagts om scenen till exempel
att den är ett rum, vars fjärde vägg tagits bort 
— se ej dit o sanne konstnär, vakta väl din själ,
låt dig icke influeras av publiken, rikta blicken
mot teatervinden, där bor guden, där står han,
som håller tråden.

Ack ja, store konstnär gör du bara så — låt
dig inte influeras av publiken så kan du
åtminstone vara viss om att publiken inte låter sig
influeras av dig. En brandmur av tomhet skiljer er
åt och du kan gärna prata vad smörja som helst 
— ingen hör dig. Nej min käre konstnär är din
roll och hjärta kurtisant, kurtisera då — publiken,
är det tragiskt, vredgat, gissla då — publiken,
vill du skratta — skratta i dess armar, vill du
gråta — gråt i samma näsduk — — — som publiken. 
Men min kurtisante konstnär — vill du, som
jag tillrått, spela med publiken skall det ske just
som vid en fin och skarp kurtis — ingenting får
märkas av den som ingenting får märka — 

Arenans konst och scenens är stundens samliv
mellan människorna på båda sidor barriären. Därför 
är filmens fält begränsat. Vem vill älska eller
hata en bild i stället för en människa? Tänk bara
hur tomt och tråkigt att se och höra dessa
komedianter som visserligen kunna vara hur skickliga
som helst men som dock totalt sakna förmågan
att komma av sig eller bryta nacken? Bilden är
dock blott ett surrogat. Nå ja — jag tror nog att
det finns folk som hellre hör sin svärmors röst
i grammofon än i levande livet — men hur är
det med fästmöns? Ack — låt konsten förbli
fästmö så länge som möjligt. Svärmor blir hon
tids nog.

Låt oss nu för roskull titta på elfte kapitlet.
Det lyder: Vad är clowneriets mål och mening?
Frågetecken och slut. Sidan är blank så när som
på en stor plump. Katkesförfattaren har kommit
av sig, pennan har fallit ur hans skälvande hand.
Det påminner om vad man ibland får läsa i
rättegångsreferat: Brottslingens tystnad vid domarens
fråga torde få betraktas som en fullständig
bekännelse. Mina damer och herrar, i min knipa
vänder jag mig till er allesamman med frågan: Varför
clownar ni? Varför ränner ni omkring i
cirkussamhället och utför era diverse konster? Sker det
för roskull eller har ni några bestämda avsikter?
Clownar ni uteslutande därför att ni råkat ta
anställning vid en cirkus? Nå ja, var och en svare för

sig och jag för mig. Jag för min del har en fråga,
en blank sida och en plump. Ska vi våga oss på en
ordlek och kalla den sidan en plump bekännelse?

Vänta — nu faller anden över mig från 
cirkustaket. Hör på. Den sanne clownens mål är att
låta människor känna att de leva. Ska det vara så
nödvändigt då? Visst inte mina barn och vänner
men skulle blott det nödvändiga existera, så
existerade ingenting. För min del har jag i jobbet
använt det instrument som direktörn gett mig och
jag har behandlat det som den grymme vilden
sin krigstrumma — med knytnävarna. Mitt
instrument har varit skräck.

Hallåmannen. För första gången denna något
ojämna och oroliga afton kan jag säga att en
verklig Tracbacapplåd utbrutit. Det förefaller som
om den skulle gälla mindre clownkatkesens
författare och kommentator som fastmer vår gamle
vän Galne Jac, Clown Skräck. För första gången
tar också Jac mot applåd som han förut tämligen
nonchalant låtit gå obemärkt över sitt huvud. Han
har rest sig och bugar clownaktigt djupt åt alla
håll. Nu skallrar han.

Jac. Clown Skräck alias Jac Tracbac framför
genom mig sitt vördsamma och djupt kända
tacksamhet. Men kära barn, varför använde ni inte
era vackra visselpipor? Tro nu inte att clowner i
allmänhet avskyr applåder. Tvärtom. Applåder är
dem hart när kärare än livet. Men när man har
skött skallran länge, skallrat, skallrat, då ljuder

visselpipan just som ett löfte att mästerclownen är
förbrukad och kan gå ut i ryttargången den mörka
bakom mig, och dölja sig och torka svetten.

Skallra, clown, skallra.
Dallra, hjärta, dallra.

Jo — jag har ju inte valt den fula gubbens roll
för att skrämma barn och dårar, tvärtom har jag
skrämt mig själv för att barn och dårar skulle
få tillfälle att skratta åt skräcken. Det var min
uppgift. Lär folk skratta åt skräcken, bröder
clowner — envar efter sin metod. Där har ni er
uppgift!

Och åter kommer jag till ett kapitel som gör
mig betänksam. Titeln lyder: clownen och
kärleken. — Nå, vad sägs? Vad kan en clown skriva
om kärlek? Det är väl allt så där lite tjohittlaha!
Va? Nå, herrarna tål vad de få, men jag pauserar
en minut för att låta alla sederena och blygsamma 
damer avlägsna sig. — Herr direktör, törs
jag fråga, har många gått —?

Direktören. Inga, Jac, inga.

Jac. Tack för det lilla Inga!

Clownens kärlek är liksom allt hos clownen
funtat av övning, beräkning, gymnastik. Hjärtat
måste hållas i form. Precisionsarbete kräves.
Liksom vid vissa skjutövningar instruktörens
oregelbundet och tätt upprepade »nu» — på en tiondels
sekund måste följas av skottet, så skall ock 

clownens hjärta vara väl disciplinerat och snabbt. Nu
älska! Nu hata! Nu jubla! Nu lid! Ni förstår — 
det gäller inte bara grimasen, nej själva varan
kärlek måste prompt levereras. Clownens hjärta är
ett lydigt hjärta, väl dresserat som en
cirkushund. För den enfaldiga människan, oslipad och
illa tränad, är kärleken ofta lik ett oförnuftigt
barn som muntert eller sorgset villar sig i skogen,
finner en täckelig plats, slår sig ned och leker
sig hemma. Å, sådan är ej vår kärlek o clowner
och clownessor. Vi ha adlat den till konst och
därför kunna vi också med gott samvete sälja den.
Vi sälja den för pengar eller njutning eller nöjet
att sälja. Varje ny upplaga av vårt hjärta, varje
ny inropning på kärleksscenen är ett bevis för vår
artistiska fulländning. Bland enkla själar hets det:
Min älskade gosse eller min älskade flicka. Hos
oss ej så. Vi säga: Min oförliknelige partner! Min
högst konstnärlige kamrat på känslans slaka lina —

Och skulle så vara — vilket dess värre händer
om än sällan — att någon ur våra konstnärliga
kretsar, o clowner och clownessor i logerna, att
någon av oss försummar nödig träning eller kanske
rentav tror att det rör sig om verklig kärlek — 
nå ja, då är det klart att kvinnan faller — slår
sig — kanske bryter nacken. Det är ej partnerns
fel, hans ära som konstnär blive obeskuren om
ej han av pur häpnad uppträder lika fumligt. Ingen,
ingen spille blommor på den graven. Känslans
slaka lina kräver kallt huvud och ett trimmat

hjärta. Det är en konstnärs plikt att veta detta — 
efteråt har hon — ingen rätt att säga till sin
partner — sin — säga — du — du äcklar mig — 
du är en böld — i min själ — ett äckel — hon
får ej säga, du borde vetat — jag inte var en
så — SÅ — stor konstnärsclown — narr — slak
narr — som du — 

Hallåmannen. Jac talar långsamt och förefaller
mycket frånvarande i sina tankar — han fingrar
på de små handskarna, i sin distraktion försöker
han dra den ena på sig — den är naturligtvis
för liten och han slänger den ifrån sig — hans
ansikte är trött och slappt — doktorn förefaller
orolig, han tar fram ett pulver —

Denny. Jac hur är det fatt? Är du trött —

Jac. Tack. Jag vet inte — det faller mig ur
minnet — vad är det jag talar om —?

Denny. Tag det här pillret och gör en kort
paus. Du kan skallra lite under tiden — sluta sen
så snart som möjligt —

Jac. Ja — ja men vad är det jag talar om —?

Denny. Du talar om kärlek. Se så tag nu pillret —

Jac slött. Talar jag om kärlek? En clown tala
om kärlek? Å fy för den lede så osmakligt —

Hallåmannen. Saken har tagit en tråkig
vändning. Jac är illamående. Doktorn ger honom ett
piller. Aj — vattnet rinner ut — han kan inte
svälja. Hans dotter skyndar ned till honom. Nu
leda de ut honom. De små kontroverserna med

publiken, som han för resten själv utmanade, tycks
ha varit för mycket för hans nerver. Personen som
talade uppifrån raden lär ha varit en sinnessvag
före detta cirkusartist som tydligen inbillade sig
att han borde uppträda med sin berömde kollega.
Kvar är nu blott katkesen, skallran och de små
damhandskarna. Den ena ligger i golvets sågspån
och verkar onekligen ofantligt övergiven. Jacs
mascot har tydligen ej bragt honom lycka —
åtminstone ej denna afton. Må vi hoppas att Jac
snart kryar på sig. Vår utsändning från Capitolium
första Jac Tracbacföreställningen är slut.

— — — 

Sanna. Min far — känner du dig bättre nu?

Jac. Jo, jo — mycket bättre — utmärkt —

Sanna. Så synd att vi måste avbryta — publiken
skulle ha hyllat dig — den såg så vänligt på dig
— (smäktande) — och även mot mig var man så
vänlig — vilket mottagande — rosorna — sången
— home, sweet home — hem, ljuva hem —

Jac trött. Ja ja, min flicka, låt oss gå hem —
hem — till hotellet — 





ADERTONDE KAPITLET.

När fyrverkeriet slocknar.

Efter föreställningen åt Tracbac kvällsvard på
Auditorium Annex i sällskap med sina närmaste,
Siv, Sanna, Caroline, Benbé, Denny och Abel Rush.
Clownen hade hastigt repat sig efter den nervösa
krisen men förblev till en början butter, nedslagen
och mycket skamsen, just som en skolpojke efter
misslyckad examen. Men bäst han satt och stirrade
ned i sitt isvatten — hans gäster drucko
champagne — lyste han med ens upp, som om han
funnit ett förlösande svar på en svår fråga. Han
vände sig till Abel Rush och yttrade med
spjuveraktig min:

Abel min gosse, jag trodde mig vara en
bekännare. En lilleputtbekännare visserligen. Bara
högfärd, bara högfärd. Jag är clown. Ordna saken
till i morgon bitti —

Det var tydligen en befallning men det krävdes
onekligen Abels skarpsinne och kännedom om
Tracbac för att tyda den. Emellertid litade Jac
blint och med full rätt på sin sekreterare.

Pech, den rävröde bondpojken från Kansas, hade
denna afton ett synnerligen lätt arbete. Trots 


syndikatets upplösning red han alltjämt för det
journalistiska rusthållet och informerade pressen. För
en gångs skull höll han sig nära nog till sanningen,
blott en smula tillrättalagd. Tracbac hade någon
tid lidit av neurokataleptisk feber, hans läkare
hade avrått honom från att uppträda men den
övermåttan plikttrogne Jac hade trotsat förbudet
och måst lida därför. Som man sett hade läkaren
övervakat föreställningen. Den unga damen var
mycket riktigt Jacs dotter och allt det rörande
och vackra som redan sagts om henne och möjligen
kunde komma att sägas var rena rama sanningen.
Tracbac beräknades tillfriskna så snart han
övervunnit sin opasslighet och turnén skulle fortsättas
med exakt samma program undantagandes de ändringar, 
som den växlande årstiden alltid kan tänkas
medföra.

Kansaspojken klarade alltså lätt sitt åliggande
— ingen besväre sig med att söka neurokataleptisk
feber i någon uppslagsbok, den tillhör uteslutande
Pechs rika medicinska kabinett — han klarade
alltså jobbet och ämnade ägna natten efter eget
påstående åt de smutsigaste orgier av oskyldigaste
slag, då plötsligt sekreteraren figurligt talat högg
honom i hampan. Rush sa: Hör på, yngling,
Tracbac har lyckligtvis insett att katkesidén var
misslyckad. Det blir nu din uppgift att tills i morgon
bitti ha skrivit en sketch som kan inövas på en
vecka. Du har fria händer så när som på titeln
— sketchen måste också heta: Clownens katkes.

Farväl, smutsiga orgier, suckade ynglingen, ni
får ligga till er.— Sketchen som Pech utarbetade
i sällskap med en kaffekanna och tre vackra flickor,
engagerade uteslutande för att sticka honom med
knappnålar, ifall han skulle dusa till, ägde något
av grymheten hos sin tillkomst. Innehållet var i
korthet följande: En clown kommer efter
föreställningens slut till sitt ytterst fattiga hem, där
en liten beskedlig, trofast men mycket sliten
hustrukrake väntar honom. Just denna afton har
han emellertid gjort en succé vars storlek han
ännu knappt fattar. Så småningom går det dock
upp för honom att den måste ha varit enorm
och hans högmod börjar svälla som en ballong.
Nu vill han föra ett annat liv än det tarvliga han
blygsamt nöjt sig med. Den förskräckta hustrun
söker dämpa hans högmod — men se: redan anlända
beundrarinnor och beundrare med blommor,
dyrbarheter, möbler, rika gåvor av alla slag. För
varje nytt föremål som kommer tar clownen något
motsvarande ur det fattiga hemmet och kastar det
över barriären där ett berg av tarvliga föremål
uppstaplas. Hustrun kvider över det kära gamla
bohagets nesa, men clownen pöser som en ballong.
Några herrar av direktionen överlämna en
bankbok lydande på ett betydande belopp. Clownens
högfärd krönes av guldet. Nu inträder en
underbart skön flicka som dock icke medför annan
gåva än just denna underbara skönhet. Clownen
ser på flickan, han ser på sin utsläpade gamla

hustru, i hans hjärta uppflammar en våldsam strid,
han springer fram och tillbaka mellan de båda
kvinnorna i valet och kvalet mellan trofasthet och
kättja. Slutligen med bortvänt ansikte fattar han
hustruns hand och leder henne utom barriären,
makar henne försiktigt upp på högen av kasserade
möbler. En sista gång kysser han hennes mun,
hennes hand, hennes trasiga sko — så tar han ett skutt
över barriären och står glädjestrålande inför den
sköna.

Han faller på knä och kysser hennes sidenskodda 
fot, han kysser hennes juvelblixtrande hand,
han springer upp och kysser hetsigt hennes läppar.
Och nu kommer det! Nyfiken betraktar den sköna
alla de föremål, skrin och kistor som äro placerade
kors och tvärs över arenan. Clownen visar stolt
sina skatter, han för henne från det ena dyrbara
föremålet till det andra, han öppnar kistor, han
öppnar skrin. Då — plötsligt, i det han öppnar
en kista eller en möbel förnimmes ett fruktansvärt 
brak, en väldig eldslåga slår upp ur kistan.
Clownen raglar baklänges och stöter mot ett nytt
föremål, som genast exploderar. Så tumlar han
från det ena till det andra och alltsamman är ett
maskerat fyrverkeri som förstärkts med projektioner 
snart förvandlar arenan till ett eldhav. Flickan
flyr. Clownen irrar skräckslagen omkring bland
dessa explosioner, hans förvridna grimaserande
ansikte sticker fram än här än där ur lågor och
rök. Flickan flyr men han vill ännu rädda något.

Han hoppar dock upp på barriären men plötsligt
erinrar han sig bankboken och skrikande: Pengarna, 
pengarna! — störtar han åter in i eldhavet

Strax slocknar fyrverkeriet och arenan ligger
under några minuter i fullständigt mörker för att
sedan småningom upplysas av ett växande milt
sken. På en välordnad hög av aska och förkolnade
föremål sitter clownen, oskadd men ömklig att
skåda, låter vemodigt askan rinna mellan fingrarna.
Den slitna lilla hustrun sitter kvar på sina möbler.
Nu glider hon sakta och varligt ned och börjar
stillsamt plocka några möbler, en efter en in på
arenan. Så går hon fram och synar sin man,
de säga ingenting, hon tar upp sin näsduk, gnider
sot ur hans ansikte, ansar honom så gott hon
kan. Han börjar plötsligt gräva i askan, gräver
allt ivrigare, hon följer hans exempel, hon finner
en liten bok med förkolnade pärmar. Bankboken!
skriker clownen, rycker den häftigt ifrån henne.
Han öppnar försiktigt boken, hans ögon vidgas av
häpnad, förtvivlan som sakta övergår till en
resignerad humor — han har funnit sin barndoms
gissel: katkesen. Han säger allvarligt som en
lärare: Hustru, hur lyder första budet — hon
svarar och mellan clownen och hans hustru på
askhögen växlas några vemodiga repliker om flärdens 
fåfänglighet och barnarisets bestående värde.

Som man ser, behövde denna sketch icke
barnförbjudas. (Den ursprungliga, allvarligt tänkta
clownkatkesen var den enda Tracbacföreställning,

som barnförbjudits.) Sketchens symbolik var enkel
och acceptabel ur moralisk synpunkt. Skräckmomentet 
kraftigt åtminstone ur Tracbacs synpunkt
— han fasade för eld, till och med för fyrverkeri.
Visserligen var elden här helt och hållet illusion
och fullständigt oskadlig, men den för Tracbac
nödvändiga spänningen, som han på ett briljant
sätt förmådde suggerera publiken, förstärktes här
därigenom att han icke visste vilket av de
»dyrbara» föremålen som skulle ge signal till
»eldsvådan». Detta föremål skulle varje afton utbytas
mot ett annat. Clownen kunde alltså vänta sig
träffa det fatala föremålet var och när som helst.
Starkare sensation behövdes icke och skulle ej
heller av O'Henny tillåtits.

Tracbac godtog förslaget utan att ens diskutera
det. Rush jämte en stab av medarbetare — 
däribland Benbé — skyndade att göra nödvändiga
förberedelser. Dessutom gjorde Rush sin principal
och vän en kanske ännu större tjänst: understödd
av Caroline lyckades han förmå Sanna att begiva
sig till Kalifornien. Till en början vägrade hon
sägande: Jag vill dela min fars öde; det har visat
sig att han behöver mig. — Inte ens den livliga
beskrivningen av alla den stora bungalowns
härligheter och den utomordentliga aktning man där
skulle visa henne, förmådde luckra hennes envishet. 
Först då Rush sagt henne att hennes närvaro 
skulle betänkligt hindra Tracbacs arbete, gav
hon undergivet vika.

Man väntade att sketchen skulle väcka anklang
i västern men mottagas kyligare i den mer kräsna
östern. Emellertid möttes turnén av samma entusiasm 
i alla de tjugu städerna. Bortskämda barn bli
stundom stormförtjusta just över enkla leksaker.
Själva motivet: den trofasta hustrun som förlåter
sin djupt ångerfulle man samt gudsordet som
framgräves ur flärdens aska — vann dessutom
kvinnoklubbens starka gillande och man kan säga att
Jac Tracbacturnén seglade under denna allsmäktiga 
förenings beskydd. Det obehagliga intrycket av
den ursprungliga clownkatkesen hade utplånats.

Först då turnén nått en av de sydligare
städerna, fick de båda systrarna, Caroline och Sanna,
bevista föreställningen. Den friska flickaktiga
Caroline föll i extas över de praktfulla ljuseffekterna
och den lilla intrigens spänning. Sanna var inte
lika belåten. Omöjligheten att här själv framträda
och »dela sin store fars öde» gjorde henne lite
surmulen. Hon förklarade att hon fann denna
föreställning något mattare än den föregående.
Emellertid minskade det ej hennes än blida än
skälmska ömhet gentemot fadern. Då de åter skulle
skiljas, sa hon hemlighetsfullt: Min far, vill du
inte skriva en fullmakt åt mig, en fullmakt som
bjuder alla dina tjänare i bungalown att lyda mig
som vore jag du själv. — Va för slag? utbrast
Tracbac förvånad och förargad. Är de inte
hövliga mot dig? — De är utsökt hövliga, intygade
Sanna, och det är egentligen inte jag som begär

fullmakten utan min vän greve de Grazy. (Den
gode majoren var i själva verket hertig de Grazy
men fann denna pompösa titel så föga passande
för sin ställning att han samvetsgrant hemlighöll
den. Sanna hade emellertid »anat» att han var
greve — och det var ingenting att göra åt den
saken.)

Tracbac undertecknade fullmakten i det han
muttrade för sig själv: Ja, vad ska nu den här
papperslappen åstadkomma för olycka? — Den
åstadkom inte precis någon olycka men väl ett så
att säga lysande obehag. Då far och dotter för
andra gången togo avsked, viskade Sanna
hemlighetsfullt och skälmskt: Då turnén är slut ska
din stackars Sanna visa att hon kan värdigt
mottaga sin store far. — Å, herregud då, suckade
clownen.

Kanske var det just detta hemlighetsfulla löfte
som förmådde Tracbac att — obeskrivligt trött
efter den ansträngande turnén — slå sig ned i
Florida. Som sällskap hade han Siv, Rush och
tidtals Denny O'Henny. Den unge läkaren kurtiserade
zigenerskan med så förbittrad ihärdighet att
clownen flämtade av överansträngning. O himmel,
kved han, varför kan icke dessa båda unga idioter
gifta sig? Är det kanske nödvändigt att jag dör
och försätter dig i det hedervärda änkeståndet?
Säg ett ord, säg ett ord! — Gifta mig, fnös
zigenerskan, ånej, min lille Jac, den som varit
gift med dig, gifter inte om sig. Hon har fått

nog både för detta livet och det tillkommande. — 
Nå, då kan jag inte hjälpa dig, Denny, smålog
clownen. Utmärkt, alldeles utmärkt.

Dessa skiftande tilldragelser i Amerika skildrades 
givetvis för pappa och mamma Längsäll. Båda
flickorna skrevo flitigt. Den hurtiga och
kvickögda Caroline hade oändligt mycket att berätta
om häpnadsväckande ting och händelser — minst
förtalde hon om Tracbac. Sanna desto mer. Med
den avtrubbning av känslan för det passande, det
lämpliga och anständiga, som utmärker vissa
nervsjuka lyckades den stackars flickan mot vett och
vilja grundligt pina sin mor. I breven som voro
riktade till »allra käraste pappa och mamma» kunde
man på varannan rad bland extatiska utgjutelser
läsa orden »min älskade far», »min store far» och
så vidare. Kanske trodde hon sig utreda en
outredlig härva eller rättvist ge var och en sitt då
hon konsekvent kallade Längsäll »min älskade
pappa» och Tracbac »min store far»? Lillemor
log sitt leende, vars bitterhet nästan gränsade till
cynism; hon tänkte: Rätt så, rätt så — låt oss
tömma bägaren till botten. I små klunkar. Så
känner vi bättre smaken.

Under det att Längsällarna fingo rikliga
underrättelser om de både flickornas öden och äventyr,
voro deras egna rapporter från Sanna föga
innehållsrika. Stort var inte att berätta och det största
fick inte berättas. Redan några veckor före
ungdomarnas avfärd hade läkaren meddelat de båda

makarna att Lillemor led av leverkräfta och att
snar operation vore oundgänglig. Längsäll
lyssnade storögd, liksom häpen. Han höll munnen
hårt sluten av rädsla att brista i gråt. Den
modiga lilla frun klappade honom på bröstet och
sa: Där ha vi förklaringen till mitt retliga humör.
Nu får du vackert tåla vad som helst av mig. —
Längsäll ville underrätta barnen och uppskjuta
deras resa men Lillemor förbjöd honom. Endera
går operationen bra, och då är det tids nog att
underrätta dem, eller också dör jag på 
operationsbordet och varför ska de vara med om det? — 
Operationen gick visserligen lyckligt men den sjuka
återvann inte sina krafter, tvärtom sinade de
mycket sakta men stadigt.

Fader Längsäll fick lämna höstplöjningen och de
kära oxarna helt åt drängarna. Själv satt han i
sängkammaren, sysslade med någon liten slöjd
eller läste högt för Lillemor. Ibland gnabbades
han med henne. Då han såg hennes lilla hand
ligga knuten på täcket sa han: Se så liten och
ändå kavat! Ska det där vara en hand det? — 
Han la sin egen väldiga näve bredvid hennes.
— Se det kallar jag en hand. Sån ska den se
ut. Vår Herre var allt lite småsnål mot er
kvinnfolk. Tocke knåpgöra han tog på sig när han
slöjdade er. Han måtte haft starka brillor på
näsan, gubben —

Så skämtade han och sökte hålla modet uppe.
Han vågade knappt kasta en blick genom fönstret

för att inte Lillemor skulle ana att hans stora,
kraftmättade kropp längtade ut till fälten. Hon
märkte det ändå men hon tänkte: Stanna du inne,
vän min. Snart är du ensam med dina fält och
dina kära oxar.

— — — 

Även Sanna var ensam. Benbé och Caroline
vistades i Frisco. För resten hade de nygifta ännu
ej bestämt var de borde slå upp sitt huvudkvarter,
om i södern eller norden, östern eller västern.

Till en början hade Sanna så mycket att bestyra
att hon inte märkte sin ensamhet. Hon förberedde
åt sin store far ett utomordentligt festligt
mottagande på bungalown, då han äntligen behagade
infinna sig. Det var just för dessa festligheters
skull som hon så hemlighetsfull av Tracbac begärt
en fullmakt in blanco. Naturligtvis var de Grazy
den verkställande i dessa förberedelser. Han gav
sig motvilligt i leken, ty flickans många
projekter voro som oftast rent upp i natten tokiga.
Emellertid hade han Tracbacs »generalorder» och
såg sin uppgift i att göra det tokiga så litet
tokigt som möjligt. Sedan de enats om att ett
av huvudnumren i festen skulle vara ett extra
praktfullt fyrverkeri blev före detta knekten rentav
intresserad. Det var ett sätt att få lukta krutrök!
Han funderade på saken och beslöt åstadkomma
ett fyrverkeri som aldrig skådats förr på något
garden party. Han anlade här och var i den
väldiga parken något hundratal av honom 

konstruerade minor som med elektrisk tändning skulle
samtidigt uppflamma. Då den första delen av
fyrverkeriet — utomordentligt rikt men likväl mera
banal — när det slocknat skulle mörkret plötsligt
skingras av brakande eldpelare uppslungade ur
jorden — en idé värdig en krigare. Tyvärr glömde
han eller kände inte till festföremålets eldskräck.

Den vänlige majoren var Sanna ett angenämt
sällskap och skulle så förblivit om han inte en
dag råkat visa henne sin frimärkssamling och
skrattande sagt att denna lilla vurm egentligen
var hans enda intresse och glädje i livet. Denna
bekännelse gjorde Sanna tankfull och några dagar
senare sa hon milt och blygt: Greve, ni måste
känna er bra ensam då några buntar frimärken
kan vara er enda glädje. — Den oförsiktige
majoren, som alls inte älskade de sina, svarade av
pur konvenans: Ack ja, man saknar ju sina kära
anhöriga. — Flickan smög sig ljuvt intill honom
och viskade: Även jag är mycket, mycket ensam.
— Den stackars majoren var nära att kvävas av
skräck och — än värre — nära att förneka den
ridderlighet, som var hans käraste dygd.
Emellertid lyckades han något så när hövligt parera
attacken sägande: För en man med mitt stormiga
förflutna är ensamheten en ren njutning. — Nå
då så, smålog Sanna lättad; hon var nämligen inte
alls förälskad i den man, till vilken hon halvt om
halvt friat. Hon tyckte bara synd om honom.
Emellertid lämnade majoren — för första gången

feg — hals över huvud bungalown och telegraferade 
till Tracbac att viktiga angelägenheter
kallade honom bort för någon tid.

Den stackars flickan blev nu verkligen ensam.
Folket på bungalown visade »herrns fosterdotter»
skyldig men kylig respekt. Trots sin frikostighet
på sötsaker lyckades hon inte ens få barnen på
sin sida, varken de svarta eller de vita, de gula
eller de röda. Visserligen lät hon sy Hiawatha
ett glänsande livré och hade honom ständigt hos
sig som sin page — men den svarte lille slyngeln
gjorde hemligen så mycket narr av henne att
hon slutligen märkte det själv och rodnande av
blygsel bad honom hålla sig borta. Ensam
strövade hon alltså omkring i den väldiga parken
eller i labyrinten. Axelsson med fjädervippan,
ständigt drucken, mumlade var gång de möttes:
Stackars fjolla, vad ska det bli av henne? — Det
skulle inte höras, men det hördes.

Då beslöt hon att uppsöka sin far. Hon smålog
blitt och tänkte: Han kommer att bli bra
överraskad.

Det blev han också. Han, Siv och Rush sutto en
förmiddag på plagen, då den skarpögda Siv
upptäckte en dam vars hypereleganta och något
extravaganta dräkt väckte en viss uppmärksamhet även
bland dessa mondäna och blaserade människor.
Det var Sanna. Hon hade själv varken sinne eller
intresse för kläder; likväl hade hon låtit ett
ultramodernt modehus rigga upp henne utan hänsyn

vare sig till kostnad eller smak. Ämnade hon inte
uppsöka sin store far på en mondän badort? Skulle
han kanske få skämmas för sin lantliga dotter?
Ånej.

Siv kände lyckligtvis igen henne på långt håll
och sedan hon viskat några ord till Rush skyndade
hon emot Sanna och uppehöll henne så länge,
att Rush hann varsko Tracbac. Clownen betraktade
sin unge vän med trött blick, nickade och sänkte
huvudet. Då han hörde Sannas ömma och glada
rop: Min far, äntligen — såg han åter upp, log
vänligt och yttrade: Välkommen lilla Sanna, det
är utmärkt. — Han frågade inte varför hon
kommit, han frågade ingenting. Emellertid lyckades
hon spränga trion först och främst genom sin
ohövlighet mot Siv. Här fanns ingen fader
Längsäll att visa henne till rätta. Hon kände
svartsjuka mot vackra Siv och man må icke döma henne
för hårt. Trots sin naiva egenkärlek kände hon
innerst blott alltför väl att folk skydde henne.
Vem hade hon att klänga sig fast vid om icke
vid sin »store far»? Och hon klängde sig fast
med sin jämmerliga svaghets ohyggliga styrka.
Till sist brast icke Sivs tålamod men väl
hennes styrka. En dag yttrade Sanna i det hon med
ettriga blickar fixerade zigenerskan: Tänk, jag
anar att vi äro för många kring min stackars
far, vi trötta honom. — Tracbac var i själva verket
så trött att han inte ens hörde hennes ord och
fräna ton. Dagen därpå for Siv. Hon var inte 

sårad — men hon tänkte: Kanske blir det bättre
för Jac om jag reser; värre kan det knappast bli.
— Likväl var hon i sista stund nära att hoppa av
tåget. Tracbac ensam hade följt henne och några
sekunder innan tåget gick, lyfte han ansiktet och
gav henne ur sina stora mattblå ögon en
förskräckt och häpen blick. Han sa: Siv, lilla Siv,
vad man ändå vet lite —

Siv fick orätt. Det blev värre. Den uttröttade
och nedslagne clownen skydde givetvis att väcka
uppmärksamhet och denna skygghet tycktes folk
för ovanlighetens skull känna och respektera.
Sanna gjorde allt för att draga blickarna till
honom. Med ystra skratt, excentriska gester,
skälmskt babbel liksom inbjöd hon publiken att
visa hennes far sitt intresse, ägna honom sin
hyllning. Den stackars flickan, som ständigt känt sig
förbisedd, kunde inte tänka sig en bittrare lott
för en stor man än den att icke ständigt hyllas.

Abel Rush offrade sig för att lindra Tracbacs
lott. Dag för dag fann han upp nya utflykter, som
han och hon borde göra tillsamman. Tracbac
lämnad ensam på plagen njöt — men han liknade
nästan en idiot där han satt timme efter timme
i soltältet med nedböjt huvud, grävde i sanden.
Tyvärr tog Abels barmhärtighetsverk en bråd ända.
Han drabbades av de Grazys öde. Denne unge
man som »inte ett ögonblick släppte henne ur
sikte och som gjorde allt för att få vara allena
med henne», denne unge man som hon till på köpet

fann mycket tilldragande — han blev för mycket
för hennes känslor. Hon lutade sig tätt intill
honom och viskade på ett sätt, som hon själv
fann mycket blygt och kvinnligt: Abel, du låter
mig på så många sätt förstå, att du håller av
mig. Men du är för finkänslig att uttrycka dina
känslor. Är det då jag som bör säga första ordet?
— Den unge mannen blev mera skrämd än de
Grazy. Hans enträgna uppvaktning i syfte att
skona Tracbac kunde onekligen tas som en dold
kärleksförklaring. Han nästan skrek: Men jag är
ju förlovad, Sanna, jag är förlovad! — Flickan
rätade på sig, hennes bleka finniga ansikte
rodnade starkt och hon svarade efter några minuter
med mycken höghet: Då har ni handlat illa mot
en kvinna som visat er förtroende. Jag beklagar
min far, som har er i sin tjänst.

Ingenting ont som inte har något gott med
sig. Skrämd av den hotande faran reste Abel
Rush bus bas till Frisco och gifte sig. I ett par
år hade han varit halvt om halvt förlovad med
en söt och präktig liten judeflicka, Ester, men
en plötsligt uppflammande ehuru obesvarad
förälskelse i vackra Siv hade gjort hans känslor för
Ester vacklande. Sannas frieri gjorde slag i saken
och gav den unge mannen en hälsosam maning att
hålla sig till den snälla flicka, försynen beskärt
honom. Bröllopet stod inom några veckor, Benbé
och Caroline representerade Tracbac.

Därmed var Jac helt överlämnad åt sin dotter.
Sanna önskade återvända med sin far till Kalifornien, 
hon längtade efter att få bränna av sitt
storartade fyrverkeri och göra les honneurs vid en
strålande fest. Jac vägrade i vändningen. Tanken
att stänga in sig i sin dystra bungalow
tillsamman med sin dotter gjorde honom alldeles utom
sig. Han sa till Sanna: Tids nog kommer vi dit.
Du bör se dig om på den här väldiga kontinenten,
som du inte känner.

Under månader reste de omkring, kors och tvärs.
De stannade aldrig många dar på någon plats,
ty Sannas outrotliga begär att draga uppmärksamheten 
till sin store far och se honom hyllad,
gjorde en längre vistelse outhärdlig. För resten
väckte de även vid ett flyktigt besök nyfikenhet,
ehuruväl Tracbac reste under sitt ursprungliga
namn Jonathan Borck, privatman. Den spenslige
lille clownen gick klädd i en konfektionssydd lång
reskappa av ett grovt mörkgrått tyg: en likaledes
mörkgrå slokhatt med breda brätter bar han så
djupt nedtryckt att det bleka magra ansiktet nästan
doldes. Sanna åter blev desto mer elegant och
extravagant i sin mundering och påminde
onekligen om en prålande cirkushäst — allt till sin
fars ära. Detta underliga osaligt kringirrande par
måste väcka nyfikenhet och löje.

En dag kom clownen på den lyckliga idén att i
Topeka uppsöka sin första flamma, den Mary-Ann
som på sin tid givit stackars »Stall-Nathan» korgen.

Gumman — hon var ett par år äldre än Jac — 
tog hjärtligt emot sin försmådde friare och detta
fryntliga möte gav clownen en andra god idé — 
han föreslog den pensionerade lärarinnan att sluta
sig till sällskapet och bli en medlem av hans
familj. Den goda kvinnan samtyckte genast. Men
vad skulle Sanna säga? Med bävan i hjärtat
förklarade Tracbac för sin dotter fördelarna av att
äga en äldre, erfaren väninna vid sin sida. Den
misstänksamma flickan gav fadern en mörk blick
men plötsligt sken hon upp och utbrast: Min
far — skulle vi inte kunna göra henne till min
lektris? — Utmärkt! nästan gallskrek clownen i
förtjusning. Det bör passa en gammal lärarinna
alldeles utmärkt! — Så blev det. Gumman som
var van att sköta kvinnliga varelser av olika åldrar
och kynnen, behandlade smidigt och förståndigt
flickans nycker. Den åldrade Mary-Ann fick
tillfälle att göra sin försmådde Stall-Nathan
ovärderliga tjänster.

Emellertid hade före detta lyckliga möte en
ny olycka spirat och vuxit. Far och dotter Tracbac
ägde en egenskap gemensamt — de voro otroligt 
givmilda och tyvärr båda på det mest kritiklösa 
och virriga sätt. Det gällde bara att giva,
likgiltigt till vem, blott personen i fråga förstod
att väcka deras medlidande och ingenting var
lättare än det. I dylika fall är det givetvis de
fräckaste och sämsta elementen som tränga sig
längst fram. Paret Tracbac verkade på dessa 

yrkestiggare och bedragare som en ostkant på
råttor. De strömmade till från alla håll och kanter,
gnagde och knaprade efter förmåga. Då åtskilliga
av dessa obskyra manliga och kvinnliga figurer
hade allt annat än klara papper, råkade den till
slöhet utpinade clownen snart i allvarliga
bryderier. Men Herren är de dårars förmyndare och
denna gång sände han till Tracbacs hjälp ingen
mindre än mr Judah, som städse var beredd att
förlåta eller förlåtas alltefter omständigheterna.
Vid ett tillfälligt sammanträffande upptäckte han
snart clownens svårigheter, undanröjde snabbt de
mest trängande, skingrade slöddret och underrättade 
dessutom Abel Rush om saken.

Den trofaste sekreteraren bröt genast sin
smekmånad och anlände till Topeka i sällskap med sin
unga hustru samt paret Benbé. Ett familjeråd
hölls under det att unga mrs Rush lyckades hålla
Sanna på avstånd. Det beslöts att Sanna skulle
återvända till sin fars bungalow, där hon var
mera skyddad för utomståendes inflytande. Tracbac 
åter skulle följa Benbés till deras nya hem i
Frisco och vistas där någon tid. Emellertid
vägrade Sanna att resa utan sin far och då de
gjorde henne föreställningar, vred hon sina händer
och utbrast snyftande: Min far, jag anar att jag
plågar dig. Men sänd mig då tillbaka till mina
föräldrar. Dem beredde jag åtminstone glädje.

Denna gång var det Benbés tur att finna råd.
Då han såg, hur stolt flickan var att äga en

lektris, yttrade den sluge ynglingen: Sanna skulle
nog trivas där nere om hon hade en behaglig
sällskapsdam. Jag känner en person av synnerligen 
fin familj, som måhända skulle vilja antaga 
platsen. — Den åsyftade personen var ingen
annan än Benbés förträffliga värdinna, mrs
Canadian. Han hade två orsaker till sitt förslag — 
för det första visste han att kanadensiskan
befann sig i ganska trånga ekonomiska omständigheter 
och att han alltså gjorde henne en tjänst,
för det andra var han övertygad om att denna
praktiska, hurtiga och alltid gladlynta dam skulle
göra livet på bungalown betydligt drägligare för
hans onkel. Sanna nappade genast på betet.
Denna nya förnämitet tilltalade henne. Med en
lektris på ena sidan, en sällskapsdam på den andra
och en negerbetjänt bakom sig var hon så gott
som en furstlig person. Hon kastade en öm blick
på Abel Rush (som lyckligtvis stod under sin lilla
hustrus beskydd) och tänkte: Kanske får jag också
en sekreterare — 

Familjerådet skingrades. Åtminstone en del av
clownens sorger och bekymmer hade avlyfts i
detta Topeka, där han för en del år sen till
syndikatets förtvivlan velat börja en stor turné. 
Orsaken till hans bisarra infall då hade helt
enkelt varit en önskan att återse sin forna flamma,
som nu skulle bli hans dotters lektris. Trots sin
trötthet småskrattade han för sig själv då de

följde Sanna till tåget och viskade i Abels öra:
Vad sa jag för flera år sen, Abel? Topeka är
inte dumt, sa jag. Utmärkt.

— — — 

Alla dessa märkliga reseäventyr och händelser
duggade i brev över makarna på Sanna. Likväl
var det endast fader Längsäll som tog del av dem;
Lillemor orkade inte längre. När inte morfinet
gav henne sömn låg hon och stirrade oavvänt i
taket. Någon gång vände hon på huvudet, nickade
åt mannen, såg så åter i taket. Över den lilla
munnen dallrade ständigt ett leende, än plågat,
då smärtorna ansatte, än bittert ända till cynism.
Detta leende plågade fader Längsäll nästan mer
än medvetandet om hennes smärtor. Inte förgäves 
hade han många släktled starkt religiösa
förfäders blod i ådrorna. Om och om igen sa
han sig att hans plikt bjöd honom tala om de
heliga tingen. Han kunde inte, han kände sig
så oändligt mycket svagare än denna hårda lilla
varelse som långsamt upplöstes i plågor. Han
vågade icke. En gång då han satt och dovt och slött
grubblade över dessa saker, vände hon plötsligt
ansiktet mot honom, hennes vackra ögon
gnistrade av förbittring och hon utbrast i sträv ton:

Ja, du har det bra du — du med din himmel
och din gud.

Blicken, rösten, orden, den plötsliga stöten för
bröstet knäckte honom. Han nästan föll framstupa
mot sängkanten och brast i gråt. Hon satte sig

mödosamt upp och tog hans huvud mellan sina
händer. Hon strök sitt ansikte mot hans, hon
kysste hans panna och hjässa. Det var den sista
smekning fru Lillemor gav sin starke, muntre,
tålige man.

— — — 

Sannas liv i sin fars bungalow förflöt nu
angenämare än förut. Hon var stolt över sina »damer»
och bemötte dem också med utsökt artighet och
vänlighet som på intet sätt verkade nedlåtande utan
hjärtlig och naturlig. Därmed ville hon hedra sig
själv och sin store far. Då man väntade något
turistsällskap som under Longfellows ledning
skulle göra den sedvanliga ronden, tog hon gärna
plats ett litet stycke från vägen i en bekväm
vilstol med lektrisen vid sin sida och den guldsmidde
Hiawatha bakom stolen fläktande med en 
solfjäder. Det var som en saga ur Tusen och en
natt. Tyvärr läto varken mrs Canadian eller de
Grazy förmå sig till att deltaga i dessa tablåer.
Den tappre majoren hade återvänt till bungalown
och något längre fram i tiden skulle han komma
att ställa sig under mrs Canadians beskydd
alldeles som Abel Rush under Esters.

Sent omsider återvände Tracbac till sitt hem
tämligen utvilad tack vare vistelsen hos Benbés.
Ett par dagar senare gick den länge förberedda
festen av stapeln. Gästerna, som hälsade den store
clownen efter hans »triumftåg genom Staterna»
uppgingo till ett halvt tusental, nästan idel 

notabiliteter på olika områden enligt Sannas
befallning valda av de Grazy. Första delen av denna
fête champêtre avlöpte fritt och otvunget men
utan större sensationer eller enligt de Grazy i
europeisk stil. På Sannas begäran bar clownen
samma dräkt som vid det »oförgätliga» uppträdandet 
på Capitolium. Han linkade kring bland
sina gäster, skakade hand och grinade till synes
högst belåten.

Sedan mörkret fallit på avbrändes det första
fyrverkeriet; därefter följde något som de Grazy
kallade »det grövre inslaget i festen — goût
américain». En del av detta inslag torde ha kläckts
i Hiawathas hjärna och försiggick under hans
ledning. Ur otaliga gömslen rusade plötsligt
hundratals halvvuxna ungdomar fram, skränande och
hojtande, de flesta klädda som indianer med
kopparfärgade halvnakna kroppar, svängande facklor som
visserligen påstodos ofarliga men som tyvärr
svedde åtskilliga toaletter. Samtidigt spelade från
sju olika gömslen i parken sju fruktansvärda
jazzkapell. Och ur jorden började nu den ena
eldpelaren efter den andra uppstiga — de Grazys
nedgrävda minor. Larmet var bedövande, elden
hotfull och skrämmande. Tracbac gav till ett dovt
bröl, tog sig för bröstet och rusade i långa skutt
upp mot huset. Elden hade skrämt honom. Gästerna 
uppfattade hans skrämsel som ett artigt upptåg 
och applåderade vilt. Hunnen fram till svarta
porten lyckades Tracbac med yttersta  

ansträngning bekämpa sin rädsla. Med den vänstra handen
hårt tryckt mot sitt dunkande hjärta besvarade
han hyllningen. Han blev stående orörlig med
ryggen stödd mot porten. Siv som anlänt till
festen tog plats bredvid honom. Han slog ut med
handen, log beskt och viskade i hennes öra: Home,
sweet home —

Plötsligt kom en ny sensation. De halvvilda
ungarna hade avsiktligt eller oavsiktligt släppt
lös de helvilda aporna. Rasande och skrämda
rusade djuren fram mellan de skrikande människorna,
kastade sig från träd till träd, radade upp sig
och bildade en grotesk fris på husets tak. En
schimpanshona, clownens favorit, störtade fram till
honom, tuggade och gestikulerade vilt. Hon
kastade sig om hans hals men lugnade sig, hasade
ned och blev stående upprätt bredvid honom med
clownens hand i sin, kliade sig betänksamt på
låret och betraktade de fräsande eldpelarna.

På vägen utanför gallret trängdes en folkhop,
tillbakahållen av en stark poliskordong. Oväsendet 
växte stadigt. Gästernas första upphetsning
hade slagit om från förskräckelse till jubel.
Amerikanarens kraftiga aptit på starka sensationer tog
ut sin rätt. Särskilt de äldre damerna funno leken
pikant och ungdomarna sökte snart tillfälle att
själva leka i denna väldiga, underligt och nyckfullt
upplysta park där faran att plötsligt bli avslöjade
av någon ny eldpelare endast ökade den erotiska
lekens njutning.


Bland dessa av festens larm uppjagade gäster
rörde sig Sanna-Sanna som fisk i vatten. Saligt
leende gled hon fram mellan dem, vissa ålande
rytmiska rörelser kom hennes slinkiga gestalt att
slingra. De vackra unga männen tilltalade henne
och hon ansträngde sig inte att dölja sina känslor.
De å sin sida fann henne obeskrivligt löjlig och
drogo sig inte för att skämta med fjollan. Bland
de äldre damerna vann hon mera anklang. De
funno henne originell och det omedvetna
lättsinnet i hennes uppträdande eggade deras
vissnande sinnlighet. Siv, i hjärtat bedrövad men på
tungan glad, viskade till Tracbac: Tänk så ledigt
Sanna uppträder! — Clownen svarade med torr,
skrovlig röst: Jag tycker hon uppträder som en
schana.

Plötsligt upptäckte Sanna en »underbart vacker»
ung man som till hälften dold i jasminhäckens
skugga oavlåtligt betraktade henne. Med ett än
saligare leende, huvudet bakåtlutat, händerna
framräckta gick hon emot honom. Då hon kommit
på ett par stegs avstånd upptäckte hon att detta
grekiskt fulländade ansikte var skönare än hon
först trott och att hans ögon ägde ädelstenars
lyster — men de ägde också en blick, så kall,
hård, grym att hon plötsligt skrek till och med
armarna lyftade över huvudet tog till flykten. Den
vackre unge mannen ryckte på axlarna och
mumlade: Stackars Jac. — Det var doktor Denny

O´Henny, berömd neurolog och specialist på
sinnessjukdomar.

Och festen förlöpte, glänsande och tragiskt. Vid
grinden stod den väldige Longfellow, rullade vilt
med ögonen och skakade sina knutna nävar lik
en vredgad svart trollkarl, som nedkallar
förbannelse. Botanen var skövlad, aporna utsläppta,
maskinerna vid Konstgjorda forsen förstörda. Vad
skulle han nu visa nyfikna turister, varmed
övertyga dem om hans husbondes storhet och
moraliska renhet?

Vid svarta porten åter stod clownen i den
granna dräkten. Vid ena sidan stod apan, höll
honom troget i hand och på sin andra sida hade
han världsdelens vackraste halvblod. Siv, oroad
av hans ord om Sanna och röstens strävhet, viskade
till honom: Och hur blir det nu Jac? Tror du
verkligen att du kan —

Härda ut, tänkte hon säga men avbröt sig.
Clownen funderade några ögonblick, mumlade
buttert:

Jag är ju karl, eller försöker vara. Vad jag
tagit på mig, får jag bära.

Efter några ögonblick sa Siv tveksamt: Och
om du blir trött, uppretad, utledsen, tror du inte
att flickan kommer att märka —

Åter tystnade hon mitt i meningen. Clownen sa:
Du menar att jag inte ska kunna dölja min
missstämning? — Siv nickade. Clownen tog sig en
lång funderare. Så släppte han apan som hastigt

försvann. Han la båda händerna på Sivs skuldror,
men såg henne inte i ögonen; han drog munnen
till ett litet grin och svarade:

Var inte orolig, flicka — jag är ju clown.

Siv böjde sig fram och kysste honom.

De stodo i eldpelarnas starka sken. Tavlan liknade 
en välgjord films lyckliga slut — eller som den
hädiske clownen brukade säga: lyckliga svansen.
Publiken applåderade ursinnigt.

Några dagar senare ingick till Jac Tracbac alias
Jonathan Borck underrättelsen om fru Lillemor
Längsälls frånfälle.



  INNEHÅLL.

  1. Vad kära släkten visste om clownen .................   7
  2. Benbé i paradisets rännsten ........................  25
  3. Negern Longfellow ger lektion i modern psykologi ...  44
  4. Kung Clown och hans dansös .........................  58
  5. Clownens jude ......................................  73
  6. Labyrinten .........................................  89
  7. Brist på hjärta .................................... 105
  8. Hobby och handske .................................. 129
  9. Konsten att sälja känslor .......................... 142
 10. "Fästeman och fästemö gå i stan att sopa snö.
     Fästemö och fästeman gå i stan att sopa sann" ...... 157
 11. En karl och två oxar ............................... 173
 12. Lyckostölden på Sanna .............................. 189
 13. Lillemor och far ................................... 199
 14. Clownen störtar .................................... 219
 15. Människan dör, hennes handling lever ............... 231
 16. Saltomortal ........................................ 250
 17. Ur en clowns katkes ................................ 265
 18. När fyrverkeriet slocknar .......................... 304



HJALMAR BERGMAN

SKRIFTER

omfattar följande delar:

1:a serien. (Romaner.)

Girolamo Savonarola.              Klockeberga och Ryglinge.
Hans Nåds testamente.             Dansen på Frötjärn.
Vi Bookar, Krokar och Rothar.     Knutsmässo marknad.

2:a serien. (Romaner.)

Mor i Sutre.                      Farmor och Vår Herre.
Markurells i Wadköping.           Eros Begravning.
Herr von Hancken.                 Jag, Ljung och Medardus.

3:e serien. (Romaner.)

En döds memoarer.                  Chefen Fru Ingeborg.
Kerrmans i paradiset.              Flickan i frack. — Lotten Brenners ferier.
Jonas och Helen.                   
                                   Clownen Jac.

4:e serien. (Noveller och dramatik.)

Amourer.                           Sagor. — Nya sagor.
Loewenhistorier.                   Marionettspel.
Kärlek genom ett fönster.          Swedenhielms. — Patrasket.

Pris pr del
häft 3:25, inb. i halvfr. band 5:50.

ALBERT BONNIERS FÖRLAG


