<table o>
<td c>﻿<h1>XII</h1> 
<td c><h1>STRANDENGEN I SYDVEST-ISLAND</h1> 
<td c><b>AF</b> 
<td c><h2>HELGI JÓNSSON</h2> 
</table>
﻿
<chapter name="Forord">﻿
<sc><b>P</b>aa</sc> en lav Kyst er der som oftest et Bælte, som af og til eller i alt Fald ved Springtids 
Højvande overskylles af Havet. Bæltets Vegetation varierer efter Bundens
Beskaffenhed. Er Bunden Sand, bærer den Strandsandvegetationen, som her ikke skal omtales. Er 
Bunden derimod Lerbund, findes der tæppedannende Vegetation af Gramineer, navnlig
<i>Glyceria maritima,</i> hvor Bunden er forholdsvis tør, og af Cyperaceer, navnlig <i>Carex Lyngbyei,</i> 
hvor Bunden er vaad, d. e. hvor Grundvandet naar helt op i Vegetationsdækket. En 
saadan Graminé- og Cyperacé-Vegetation, der af og til regelmæssigt overskylles af Havet, 
faar derved et ejendommeligt Præg og kan godt betegnes som Strandeng. Strandengens 
Hovedarter er faa, men de optræde i store Mængder, og Vegetationens Sammensætning 
af Arter varierer med Bundens Vandindhold, som allerede berørt. 

Der er hidtil meget lidt skrevet om Strandengens Udbredelse i Island og dens
Vegetation. Den omtales dog kort paa Snæfellsnes (H. Jónsson, 1900 pag. 52), hvor den 
fandtes pletvis udbredt hist og her, og kun paa et enkelt Sted, Stakkhamar, fandtes 
en veludviklet <i>Glyceria maritima-</i>Association. Da jeg i Aaret 1905 rejste gennem Egnen 
Mýrar ved Faxaflói i Sydvest-Island, traf jeg denne Vegetation meget udbredt langs 
Kysterne, hvad der ogsaa var at vente, da Stranden mange Steder er saa lav, at den 
regelmæssigt overskylles af Havet. Paa disse flade Kyster er der en stadig Kamp mellem 
Havet og Landet, og mange Steder ser man, at Landvegetationon maa vige tilbage, og 
Havet danner Bugter og Vige, hvor der før har været Sænkninger bevoksede med
Cyperaceer. Adskillige Steder kan man se, hvorledes den oprindelige Vegetation gaar til 
Grunde, idet den forsvinder pletvis, først paa fremragende Steder som Tuer og andre 
Forhøjninger paa den Side, som vender mod Havet, og ofte viser det sig, at disse døde 
eller døende Partier er dækkede med et hvidt Saltlag. I Sænkninger og paa jævn Bund 
mærkes ikke døde Partier, saa længe det kun drejer sig om Stænk eller Oversprøjtning 
af Saltvand ved Højvande, men mange Steder kan man dog tydelig se, at de halofile 
Samfund er i Tiltagen, medens den oprindelige Landvegetation gaar tilbage. Herved 
bliver Vegetationen mere blandet, og man kan saaledes mellem <i>Glyceria maritima</i> træffe 
Arter, som ikke der er paa sin rette Plads. 

Som Eksempel paa Ødelæggelse af Land i større Stil kan Bugten ved Præstegaarden




﻿Borg anføres. Ved Springtids Højvande viser sig her en lille Fjord helt op til Gaarden. 
Ved Lavvande er den helt tørlagt til henimod Borgarnes. Ud i denne Bugt gaar der 
en Bæk, som har gravet et dybt Leje i den bløde Bund. I Bunden af dette Leje var 
der et Tørvlag af 1—2 Meters Mægtighed. Udenfor Bæklejet fandt jeg det samme
Tørvlag flere Steder i Bugten under det dyndede Ler, der havde en Mægtighed af over 2 Meter. 
Dette Tørv var dannet af Landplanter og lignede i alle Retninger Tørven i Moserne. 
Denne Bugt har øjensynlig før været Cyperaceeng, og antagelig har <i>Carex Lyngbyei</i> 
været dominerende. Hvor lang Tid der er gaaet siden, ved man ikke noget om, men 
jeg tror dog, at man kan antage det for nogenlunde sandsynligt, at denne Bugt eller 
dog i alt Fald store Dele af den har været Carex-Eng i Landnamstiden, eller for godt 
1000 Aar tilbage. Et andet Eksempel paa Kystens Nedbrydning er Gaarden Knararnes. 
Den var i Landnamstiden en Halvø, et Næs, som jo selve Navnet angiver. Nu er den 
en Ø, som afgrænses fra Landet ved et Sund, som man under Ebbetiden kan komme 
over til Hest. Man maa være godt kendt for at komme herover. Hesten vader
gennem Vandet paa Stenbund, hvor der vokser Laminarier, medens der til begge Sider 
strækker sig en dyndet <i>Zostera-</i>Eng, hvor Hesten ikke kan klare sig. Denne »Vej« bugter 
sig uregelmæssigt mellem Holme og Skær, og her har sikkert nok den sidste
Landforbindelse med Knararnes været. Her har det Ejde været, som omtales i Sagaen. Syd 
for Øen, hvor Gaarden staar, er der et højt Skær, som for godt 40 Aar var en Del af 
Øen, nu er der ved Nedbrydning af Kysten dannet et Sund mellem Hovedøen og Skæret. 
Dette Land tørlægges under Ebben, og i Bunden er der endnu den nederste Del af
Tørvelaget. Før i Tiden har Øen desuden været meget større, og den har strakt sig helt hen 
til de nærmeste Skær, som nu adskilles fra den af <i>Zostera-</i>Enge. Med Tiden vil hele Øen 
forsvinde, og der vil blive tilbage nogle Skær adskilte af <i>Zostera-</i>Sunde. Saadanne
Eksempler paa Nedbrydning er der naturligvis mange flere af i denne Egn, men der findes 
desuden andre Steder Tegn paa Landvinding, navnlig i Borgarfjorden, hvor Hvitá
efterhaanden ved Dyndaflejringer vil forandre store Strækninger til tørt Land. Andre Steder 
i denne Egn, som f. Eks. ved Álftanes, har Sandflugten hjulpet til at udfylde mindre 
Bugter. 

I det lange Løb er Forholdene paa denne Kyst efter det foranførte temmelig urolige, 
men fra det ene Aar til det andet er Forandringerne ikke ret store. Strandvegetationen 
trives godt og gaar ind paa Landet, efter som Kysten brydes ned, derimod søger
Landvegetationen udad mod Kysten, hvor Landvinding finder Sted. 

Af Strandengens Vegetation vil jeg lægge Hovedvægten paa <i>Glyceria
maritima-</i>Associationen og de dertil hørende »Eta« og spredtvoksende Arter, da <i>Carex
Lyngbyei-</i>Associationen langs Kysten egentlig kun delvis kan regnes til Strandengen og ofte er 
at opfatte som Bagtroppen af den flygtende Vegetation. 

</chapter>

<chapter name="A. Glyceria maritima-Associationen">
<h2>A. <i>Glyceria maritima-</i>Associationen.</h2> 

Jeg anvender dette Navn (se <sc>Warming</sc> 1909, pag. 230) for at fremhæve, at det 
navnlig er <i>Glyceria maritima,</i> som spiller Hovedrollen. <sc>Ostenfeld</sc> (1906 pag. 53 og 
1908 pag. 927) kalder denne Vegetation for <i>Atropis-</i>Association. Paa Grund af sin
Korthed er Ostenfelds Navn heldigt, og jeg har ikke andet imod det, end at jeg synes, at
Genusnavnet Atropis ikke er almindelig kendt. 

Hovedarten i denne Association er som allerede sagt <i>Glyceria maritima.</i> Den vokser 
kun i Strandbæltet og er uden Tvivl den mest halofile af de Arter, der findes i dette 
Bælte. Den vokser i størst Mængde og det er den, som giver Vegetationen Præget. 

En anden Art, <i>Plantago maritima,</i> er mange Steder i store Mængder blandet mellem 
<i>Glyceria maritima</i> og kunde da godt betegnes som subdominerende. Det er sædvanligvis 
en ejendommelig Form af denne Art, som findes i Strandengen, Strandengformen, med 
korte, tykke og forholdsvis brede Blade og korte Aks. Den minder meget om den Form, 
som <sc>Ostenfeld</sc> (1906 pag. 56 og 1908 pag. 930) omtaler fra Færøernes
<i>Plantago-maritima-</i>Association, men afviger navnlig ved længere og mere langstilkede Aks.
Strandengformen synes navnlig bunden til Stranden. 

En tredje Art, som jeg kun har bemærket i Strandbæltet, er <i>Vaucheria sphærospora.</i> 
Den spiller ingen stor Rolle og er kun funden faa Steder. Den danner smaa Puder
indblandet mellem de andre, og ved Borg dannede den lange Bælter, hvor Graminétæppet 
stødte til det nøgne eller med spredte <i>Triglochin maritimum</i> bevoksede Ler. 

Et lavt Vegetationsdække dannet af <i>Glyceria maritima</i> med indblandet <i>Plantago 
maritima</i> er meget hyppigt paa disse Kyster, snart pletvis udbredt, snart dannende 
en smal Bræmme langs Kysten, hvor den i Afstand viser sig som et graalig farvet Baand. 
Denne Vegetation har sit eget Navn paa Islandsk: fit (fitjar i Flertal). 

Foruden de anførte Arter træffes der andre som Medlemmer af denne Association. 
De vokser dog ikke udelukkende i Strandbæltet, men har tvært imod sin
Hovedudbredelse uden for dette. Af disse Arter er <i>Agrostis alba</i> den almindeligste; den danner flere 
Steder en betydelig Del af Vegetationen, og ofte træffer man <i>Glycerieta</i> og <i>Agrosteta</i> 
voksende Side om Side over store Arealer. Som Eksempel paa denne Vegetation vil 
jeg anføre følgende fra Præstegaarden Borg. Her voksede paa den store »Fit« øst for 
Gaarden, hvorover Telefontraaden til Borgarnes ligger, næsten udelukkende <i>Glyceria 
maritima</i> og <i>Agrostis alba,</i> der dannede en tæt og lav Vegetation. Begge Arter dannede 
rene Bestande, der voksede Side om Side. Glyoeriaen dækkede <sup>2</sup>/<sub>3</sub> af Arealet og
Agrostis <sup>1</sup>/<sub>3</sub>. Begge Arter var overalt blomstrende (den 9. August), og efter Blomsterstandenes 
Farve kunde man i Afstand skelne de blaagraaagtige Glycerieta fra de rødlige Agrosteta. 
Hvad Fordelingen af de to Arter angaar, er at bemærke, at Glyceriaen forekom i størst 
Mængde nærmest Bugten og Grøfterne (som ved Springtids Højvande fyldes med salt Vand). 
Efter som man fjærner sig fra selve Bugten og Grøfterne, er Forholdet saadant, at
Agrostis optager de smaa Ujævnheder i Terrænet, medens Glyceriaen vokser derimellem, 
hvad der bliver let forstaaeligt, naar der tages Hensyn til, at der ved Springtids
Højvande gaar Saltvand ind over Vegetationen. Mellem <i>Agrostis alba</i> forekom følgende 
Arter spredtvoksende: 

<table o>
<td><i>Potentilla anserina</i><td><tab><td><i>Leontodon auctumnalis</i>
<td><i>Plantago maritima</i><td><tab><td><i>Carex Lyngbyei</i> 
</table>

Oven for denne Glyceria-Agrostis-Vegetation fandtes en <i>Carex-Lyngbyei-</i>Association, 
der sendte Udløbere ned mellem Gramineerne, hvor der var Sænkninger og Jordbunden 
følgelig fugtigere. Indblandet mellem <i>Carex Lyngbyei</i> voksede: 

<table o>
<td><i>Calamagrostis neglecta</i><td><tab><td><i>Potentilla anserina</i> 
<td><i>Parnassia palustris</i><td><tab><td><i>Gentiana serrata</i> 
<td><i>Leontodon auctumnalis</i><td><tab><td><i>Festuca rubra</i> 
<td><i>Alectorolophus</i><td><tab><td><i>Heleocharis palustris</i> (enkelte Steder). 
</table>

I dette Carex Lyngbyei-Dække var der lerede Partier tætbevoksede med <i>Glyceria 
maritima.</i> Det ser ud til, at <i>Carex Lyngbyei</i> er paa Tilbagetog og Glyceriaen i
Fremgang som Følge af Kystens Nedbrydning (sl. hvad der er anført om Bugten ved Borg 
her foroven). 

En Vegetation som den her skildrede fra »Fitin« paa Borg er ret hyppig og udbredt 
over forholdsvis store Arealer langs Borgarfjorden, f. Eks. paa Hamar og Einarsnes. 

Af indblandede Arter i Glyceriabæltet kan ogsaa nævnes <i>Armeria maritima,</i> som 
flere Steder forekommer ret rigeligt. 

Glyceria-Associationen er for det meste ren, bestaaende af <i>Glyceria maritima</i> og 
mange Steder ogsaa <i>Plantago maritima.</i> Men af og til træffer man dog en mere blandet 
Vegetation, hvorpaa der allerede er anført Eksempel fra Borg. Ved Knararnes, hvor 
Kysten var nedbrudt og Havet ved Højvande gik ind over en Myr bevokset med <i>Carex 
Lyngbyei,</i> var der en ejendommelig blandet Vegetation bestaaende af <i>Atriplex patula, 
Glyceria maritima</i> og lav <i>Carex Lyngbyei.</i> 

Glyceriavegetationen eller Dele af den maa oversprøjtes af Havet ved Højvande, 
i alt Fald ved Springtids Højvande, og undertiden finder man Alger som <i>Pelvetia
canaliculata</i> og <i>Fucus spiralis</i> i Klipper, der ligger højere end Glyceriaengen, men de er da 
smaa og forkrøblede. 

Jeg har ingensteder i Island fundet Glyceriaengen saa udbredt som i denne Egn, 
hvad der maa tilskrives Kystens Beskaffenhed. Paa Islands Sydkyst har jeg ved
Eyrarbakki set et smalt Glyceriabælte langs Kysten, og jeg formoder, at man ved nærmere 
Undersøgelser vil finde vel udviklede Glycerieta i Syd-Island. I Egnen omkring
Hornafjord, hvor jeg rejste igennem 1901, saa jeg mindre Glycerieta, men jeg havde ikke den 
Gang Lejlighed til at undersøge den Egn nærmere. Efter Kystens Beskaffenhed at 
dømme kan jeg vente, at man der vil kunne finde mægtige Glycerieta. 
</chapter>

<chapter name="B. Carex Lyngbyei-Associationen">
<h2>B. <i>Carex Lyngbyei</i>-Associationen.</h2>

Den <i>Carex Lyngbyei</i> Vegetation, som egentlig hører til Strandengen, forekommer 
lige oven for Glyceriabæltet og er hyppigt af lignende Udseende som foroven berørt 
paa »Fitin« paa Borg. Denne Vegetation synes være afhængig af Havets Saltholdighed 
saaledes, at hvor denne er stor, træffes smaa Cariceta dannede af lav Vegetation, og 
paa Kyster som nedbrydes synes den at være i Tilbagegang. Hvor derimod
Saltholdigheden er ringe som f. Eks. i Borgarfjorden, hvor Vandet fra den store Jøkelelv Hvitá 
blandes med Havvandet, findes frodige <i>Carex Lyngbyei-</i>Enge, gennemfurede af dybe 
Grøfter, som ved Højvande fyldes med Saltvand eller det med Jøkelvandet opspædede 
Havvand. Disse Strækninger overskylles ved Springtids Højvande. Jøkelvandets
Gødningsstoffer afsættes, og Bunden udvaskes. Paa en større Strækning, jeg gik over (16. 
August), var <i>Carex Lyngbyei</i> Enehersker. Blomstrende Eksemplarer var sjældne, men 
Bladstørrelsen var betydelig. Bladenes Længde var 60 cm. Naar man tog Planterne 
til Side, viste den lerede Bund sig over alt mellem Skuddene. Indblandet i <i>Carex
Lyngbyei-</i>Engen fandtes hist og her paa lidt højere Steder betydelige Agrosteta af <i>A. alba.</i> 
Hist og her saa jeg ogsaa gulgrønne Partier af mindre Udstrækning, der dannedes af 
<i>Carex norvegica,</i> og i Smaasøer med lavt Vand fandtes gulgrønne Kraver rundt langs 
Bredderne dannede af samme Art. Hist og her pletvis udbredt <i>Triglochin palustre.</i> 

Naar man nærmer sig Fjorden, finder man <i>Carex Lyngbyei</i> lavere og mange Steder 
med indblandet <i>Calamagrostis neglecta,</i> og nærmest Fjorden kommer <i>Glyceria maritima</i> 
og <i>Agrostis alba</i> voksende som før omtalt ved Præstegaarden Borg. 

*

</chapter>

<chapter name="CITEREDE VÆRKER">
<h2>CITEREDE VÆRKER</h2> 

1900 <sc>Jónsson, Helgi</sc>, Vegetationen paa Snæfellsnes. Meddel, fra den Naturh. Foren., Københ. 

1906 <sc>Ostenfeld, C. H.</sc>, Plantevæxten paa Færøerne. Københ. og Kristiania. 

1908 <sc>Ostenfeld, C. H.</sc>, The Landvegetation of the Færøes. Botany of the Færøes. III. Københ. 

1909 <sc>Warming, Eug.</sc>, Oecology of Plants. Oxford 1909.

﻿</chapter>
