Föreningen Heimdals Folkskrifter. — N:r 25.

MÄNNISKANS INFLYTANDE

på

VÅRT LANDS VEGETATION

FÖREDRAG

vid öppnande af sommarkurserna i upsala 1895

af

TH. M. FRIES

professor vid upsala universitet

—

STOCKHOLM
F. & G. BEIJERS BOKFÖRLAGSAKTIEBOLAG



Upsala 1895

Almqvist & Wiksells Boktr.-Aktieb.






Då vårt universitet för åtta år sedan hade glädjen att
taga i besittning den byggnad, hvari vi nu befinna oss,
medförde detsamma från den anspråkslösa lokal, hvari
akademiska fester förr firats, en fäderneärfd sed, nämligen den,
att vid hvarje högtidligare sammankomst ett föredrag af
någon universitetslärare skulle hållas. Det är denna gamla
och goda sed, som äfven i dag här följes, då jag nu, på
uppmaning af sommarkursernas ledare, går att lämna en
kortfattad öfversikt af människans inflytande på vårt lands
vegetation.

Innan man inlåter sig på ett företag, hvilket som helst,
fordrar ju vanlig försiktighet, att man söker göra sig reda
för, huruvida detsamma kan lämna något resultat eller huruvida 
man därigenom endast förspiller tid och möda. Följande
denna allmängiltiga grundsats, må här till bepröfvande först
den frågan framställas: har människan verkligen i ett
sådant land som Sverige kunnat åstadkomma några mera i ögonen 
fallande förändringar, hvad dess växtlighet beträffar?

Till ledning vid denna frågas besvarande torde det till
en början icke vara olämpligt att tillse, hvad ett eller annat
främmande land i liknande fall kan hafva att lära oss. Må
vi därför kasta en, om ock flyktig, blick på förhållandena
förr och nu i något af människan länge bebodt land, eller
— med andra ord — i något af de gamla kulturländerna.
Vi kunna t. ex. välja Italien.

Läser man en nutida skildring eller betraktar man en
landskapsbild från detta land, så torde det höra till det
högst ovanliga, att ej därvid såsom representanter för den
italienska vegetationen framställas sådana växter som 

orangeträden, cypressen, lagern, oliven, fikonträdet, sykomoren,
mullbärsträdet, akasier, vinrankan, agaven eller hundraåriga 
aloën, opuntian (indiska fikonet) m. fl. Alla dessa — och 
flera andra — som onekligen nu gifva landets vegetation 
en säregen prägel, äro dock i själfva verket inga
genuina italienare, utan endast naturaliserade sådana, som af
människan inflyttats under den historiska tiden, ja några
t. o. m. först efter den nya världens upptäckt. Besinnar
man därjämte, att många af de i Italien nu i stor skala
odlade växterna, t. ex. majs, ris, bomull, potatis, tomater
o. s. v., först i en mycket sen tid hit inkommit, så kan man
tryggt våga påstå, att, om en italienare från Romuli, Numas
eller Servii Tullii dagar uppstode ur sin graf, skulle han
vid åsynen af den nuvarande vegetationen säkerligen
energiskt bestrida, att han befunne sig i Italien.

Liknande exempel skulle kunna erhållas ej blott från
hvilket som helst af de gamla kulturländerna utan ock från
snart sagdt alla världens delar. Så t. ex. hafva genom
människans åtgörande till Amerika — både det norra och det
södra — inflyttats hela skaror af växter från främmande
världsdelar, företrädesvis från Europa, och öfver allt, dit
människan sträckt sitt inflytande, hafva därför uramerikanska
växter fått sitt område förminskadt. Och de inflyttade
främlingarne, som nu söka göra landets egna barn deras plats
stridig, höra just ej till de bättre, ädlare växterna, utan
tvärtom företrädesvis till “växtrikets slödder“, de s. k.
ruderatväxterna. På de stora grässlätterna i Sydamerika är
det t. ex. numera förnämligast europeiska tistlar, nässlor
o. s. v., som på vida sträckor gifva landskapet dess
egentliga fysionomi, efter att med de amerikanska växterna
hafva kämpat en kamp, så mördande, att den borde kunna
väcka en fredsapostels förtviflan.

Äfven till länder, som med hänsyn till klimat och
jordmån höra till de mest vanlottade, har detta människans
inflytande — om ock i ringare grad — sträckt sig. Exempelvis 
må här nämnas, att jag själf har haft tillfälle att 

iakttaga, huru i Nord-Grönland europeiska ogräs, förr alldeles
främmande för landets flora, slagit sig ned i de danska
kolonisternas mycket små, med mycket besvär men tvifvelaktig 
framgång skötta trädgårdstäppor.

Dessa och otaliga liknande fall från världens mest
skilda trakter tala otvetydigt för det berättigade i ett
antagande på förhand, att i vårt sedan så lång tid tillbaka
bebodda land människan måste hafva spelat en mycket viktig
roll med hänsyn till vegetationens förändringar. Vid
närmare undersökning visar sig ock, ej blott att så varit
förhållandet, utan ock att detta skett förnämligast på trenne
sätt, nämligen 1) genom förändring af de s. k. vilda
växternas fördelning på området, i det att någras utbredning
ökats, andras förminskats, 2) genom införande i landet af
nya, där förut ej förekommande växter och 3) genom
utrotande af förut där befintliga arter. Må vi nu ägna någon
uppmärksamhet åt ett hvart af dessa sätt för människans
ingripande.

Hurudan vårt lands växtlighet var, då människor först
här nedslogo sina bopålar, kunna vi naturligtvis ej så noga
veta, men man har god anledning att antaga, att landet då
var till största delen skogbevuxet, mera fylldt af kärr och
moras samt mera rikt på sjöar, än nu. Antagligen bosatte
sig de första bebyggarne på hafs- och sjöstränder samt
lifnärde sig af fiskets och jaktens byten samt skogens vilda
bär, rötter o. s. v. Något nämnvärdt inflytande på
vegetationen skulle denna fåtaliga befolkning näppeligen hafva
utöfvat, om ej till densammas förfogande stått ett medel,
hvars makt i alla tider gjort sig gällande, t. o. m. på vida
sträckor. Detta medel är elden. Det ligger intet orimligt
i att antaga, att de kringströfvande jägarne upptändt eldar,
och säkerligen voro de ej noggrannare med att släcka dem, än
våra dagars vidjebäddande gärdesgårds-uppsättare eller
kaffekokande lustresande. Och då sedan våra förfäder nått den
grad af odling, att de äfven sysselsatte sig med boskapsskötsel, 
är det ju ej omöjligt, att skogen blifvit, liksom i 
Norrland ända till för några decennier sedan, stundom
påtänd, på det att sedan under några år ett bättre bete
måtte erhållas.

Hvad blir följden af eldens härjningar i en barrskog?
Det veta vi nog alla. De äldre tallarne med sina höga,
nedtill kvistfria stammar och djupgående rötter lida mindre,
men de unga tallarne och framför allt granarne falla ett
lätt offer för det lössläppta elementets raseri. Och med dessa
sköflas hela den rika undervegetationen af mossor, lafvar,
småbuskar och skogsväxter — Pyroler, Linnæa, dufkulla
m. fl. —, så att en svartbränd, på alla smärre växter blottad
mark grinar mot åskådaren där, hvarest förut hela ytan
kläddes af ett sammanhängande växttäcke.

Länge företer dock ej brandplatsen denna bild af
förödelsens styggelse. Efter några år finnes där en rik
vegetation af sådana växter, hvilkas frukter och frön äro
försedda med fjun, vingar eller andra flyginrättningar, och med
dem hafva blandats smultron, hallon och andra, som af
bärälskande djur ditflyttats, äfvensom en del, som på annat
sätt ditkommit. Denna nya vegetation får dock ej länge
behålla platsen i okvald besittning; ny skog växer upp och
till sist kan man ej längre märka, att förödelse här en gång
ägt rum. Brännsåret läkes så fullständigt, att ej ens ett
ärr däraf är att upptäcka. Men då myllan — t. ex. genom
upprepadt svedjande — blifvit totalt förstörd, kunna där
blott sådana växter svältfödas, som åtnöjas med den magraste
näring. På den utmärglade marken uppträder då ljungen
eller “jordens grå hår“, såsom den af småländsk allmoge
benämnts: på sådant sätt hafva på åtskilliga ställen ödsliga
ljunghedar bildats, där förr varit ståtlig skog.

Kalhuggning å större eller mindre sträckor kan ock
medföra ett ungefär liknande resultat som skogseld, dock
med den skillnaden, att de lägre skogsväxterna hvarken så
våldsamt eller så fullständigt utrotas. I alla fall beredes
därigenom lämplig plats för växter, som i skogarnes djupa
skugga skulle vantrifvas, liksom å andra sidan genom 

skogsplantering å kal mark ett motsatt förhållande inträffar.
Det väsentligt olika utseende, som stora sträckor af
Västergötlands svältor och Skånes flygsandsfält genom skogs
uppdragande erhållit, är härpå ett lika välbekant som talande
exempel.

Ej mindre betydande — och tillika mera varaktiga — 
förändringar i vegetationens utseende och sammansättning
äro de, som människan under många seklers förlopp
åstadkommit genom torrläggning af sidländt mark, sänkning eller
uttappning af sjöar o. s. v. Härigenom komma träd, buskar
och landtväxter att intaga platser, där förr frodades vass,
säf, nate och näckrosor; pors, hjortron, tranbär, ängull och
kärrstarr hafva fått lämna plats för växter, som endast på
torrare mark kunna finna trefnad. — En förändring i
motsatt riktning äger naturligtvis rum, då af en eller annan
anledning vatten-uppdämning ägt rum.

De hittills anförda exemplen på människans permanenta
eller öfvergående ingripande i vegetationens beskaffenhet
skulle lätteligen kunna förökas med talrika andra, men af
dessa må det vara nog att framhålla blott det, som i högre
grad än något annat omskapat hela vårt lands utseende,
d. v. s. det, som kan betecknas såsom brytande af bygd
eller landets uppodling.

Redan landets af jakt och fiske lefvande urinvånare,
den äldsta stenålderns folk, funno det säkerligen förmånligt
att för längre eller kortare tider slå sig ned på bestämda
platser, och då skedde nog, om än i ringa skala, en slags
upprödjning rum i den allra närmaste omgifningen. Här
uppkommo ock samlingar af afskräden, och dit flockades
tvifvelsutan under årens lopp sådana växter, som älska en
fetare, kväfverik jordmån — alldeles så som än i dag sker
kring eskimåernas och de norska fiskarlapparnes jordkojor.
Ännu mera blef detta förhållandet, då vårt lands urinvånare
under stenålderns senare skeden idkade boskapsskötsel. Men
äfven härigenom blef den förändring, som den ursprungliga
vegetationen undergick, endast obetydlig mot den, som 
människan med eld och yxa, med spett och spade åstadkommit
för erhållande af åkrar och planteringsland, från hvilka föda
för hennes eget och husdjurens underhåll skulle vinnas.
När detta i vårt land först började ske, veta vi ej med
säkerhet; att jordbruket redan under bronsåldern — d. v. s.
före Kristi födelse — nått en sådan utveckling, att åkrar
med tillhjälp af dragare här plöjdes, framgår tydligt af
hällristningar från den tiden. Ej omöjligt är, att t. o. m. de
senare generationerna af stenålderns folk idkat åkerbruk.

Det är således en rundlig tid af allra minst 2,000 år,
hvarunder vildmarkens förändring till odlad mark fortgått,
och än i dag fortgår den med oförminskad ifver. Härigenom 
har ock en högst betydande del af Sveriges jord blifvit 
beröfvad sitt ursprungliga växttäcke; de “tolfmila skogar“, 
som såväl folksagan som historiska dokument omtala
såsom ännu för blott få sekler sedan förekommande i flera
af landets sydligare delar, äro försvunna eller inskränkta
till mycket anspråkslösa dimensioner, och deras platser
intagas nu af böljande sädesfält eller frodiga ängar. I vissa
delar af vårt land är för närvarande den vida öfvervägande
delen af marken odlad, och med den ursprungliga
vegetationen har det gått på samma sätt som med många vilda
folkstammar, hvilka kommit i beröring med invandrade
europeiska kolonister: de hafva år efter år aftagit i antal och
lefva nu blott på nåder i sitt eget land, såvida de ej helt
och hållet utrotats.

Härmed äro vi nu inne på det andra af de ofvan
angifna sätten, hvarpå människan har förändrat landets
vegetation, nämligen genom införande från främmande land af
förr här ej förekommande växtarter. Sant är visserligen,
att af de växter, som äro föremål för odling, några äro af
gammal svensk härkomst, t. ex. kålrot, sparris, humle,
timotej, klöfverarterna, svarta och röda vinbär samt några
andra, men dels äro dessa tämligen få till antalet, dels spela
de en mera underordnad roll. Väl möjligt är ock, att de,
eller åtminstone de flesta af dem, såsom kulturväxter hit 

inkommit från utlandet. De, hvilka såsom näringsalstrande äro
de viktigaste och som tillika upptaga största delen af den
odlade marken, äro sådana, som människan själf infört. Och
det är ej från ett enda eller ett par håll, som de blifvit
hämtade; vi finna t. ex. på våra åkrar och i våra köksträdgårdar 
arter af sydeuropeiskt, asiatiskt, afrikanskt, nord- och
sydamerikanskt ursprung — en och annan härstammar från
så aflägsna trakter som Japan och Chile, ja t. o. m. ända
från Nya Zeeland. Dessutom finnas några växter, hvilka för
länge sedan hafva så fullständigt tagit tjänst hos människan,
att man ej längre kan angifva deras rätta fädernesland.

Dessa talrika, inflyttade kulturväxter hafva ej heller
alla på samma tid hit importerats. Den, som först hitkom,
var antagligen kornet, nämligen dess 6-radiga form, under
det att dess andra former äro af ett yngre datum. Något
senare, men i alla fall i den gråa forntiden, infördes hvete
och råg, hvilka båda sädesslag dock länge — t. o. m. ännu
under medeltiden — odlades endast helt obetydligt, knappast 
annat än för de burgnares räkning. Ungefär lika gamla
äro i vårt land rofvorna, äfvensom det för erhållande af
spånadsmaterial odlade linet. En del af dessa kulturväxter
medföljde antagligen hit inflyttade folkstammar; andra hafva
måhända hemförts af vikingar eller dåtida köpmän.

Under medeltiden ökades kulturväxternas antal ej
obetydligt. Hafren torde först då blifvit ett svenskt säde,
liksom äfven bohvetet, som af hanseatiska köpmän fördes till
Gotland. Än vidare erhöll vårt land under denna tid ärter,
bondbönor, hampa och framför allt kål, som då och sedan
länge ansågs såsom köksträdgårdens förnämsta växt, såsom
redan framgår af namnet “kålgård“ i stället för trädgård.
Under samma tid började ock odlingen af bärbuskar och
fruktträd; från utlandet infördes krusbär, körsbär, plommon,
päron och ädlare äpplesorter. Det är utan gensägelse i
främsta rummet munkarne, som man har att tacka härför;
från klostren spridde sig dessa växter först till riddarborgarne 
och sedan allt vidare omkring på bygderna.



Med den nyare tiden trädde vårt land i en ännu
lifligare beröring med utlandet, och däraf föranleddes
införandet af ännu flera kulturväxter. Då blefvo hos oss bekanta:
morötter, bruna bönor, spenat, persilja, rödlök m. fl. — och
sedan har så småningom tillkommit den ena efter den andra,
ända till dess för några år sedan hit öfverflyttades den sista
af alla, näml. koregi eller s. k. japansk potatis. Alla de
under de senaste 3 a 4 århundradena hitkomna
kulturväxterna spela dock en mycket underordnad roll såsom
födoämnen och lägga beslag på en ytterst obetydlig del af
svenska jorden, om jag undantager potatisen. Denna fanns väl
redan i senare hälften af 1600-talet under namn af
“peruvianisk nattskatta“ — måhända såsom krukväxt — odlad i
härvarande botaniska trädgård, men förnämligast för dess
egenskap af att “ögonen förlusta“. Senare fanns den hos
enstaka blomsterälskare under namn af “tryffel“, men
kulturväxt af egentlig betydenhet kunna vi ej inom vårt land
anse densamma hafva blifvit, förrän omkring medlet af förra
århundradet.

Det är emellertid ej endast sådana växter, som kunna
bidraga till fyllande af de mänskliga behofven af föda och
beklädnad, som från främmande land af människan hit
införts, utan äfven andra, som kunna tjäna till läkemedel eller
ögonfägnad. Jämte de vildtväxande örter, som redan
hednatidens läkekunniga kvinnor använde, nyttjade nämligen
munkarne, som under medeltiden sökte vara ej blott själens, utan
äfven kroppens läkare, åtskilliga andra växter, som de själfva
hitfört från utlandet och odlade i klosterträdgårdarne, t. ex.
ålandsrot, rabarber, mästerrot, pestilensrot m. m. Sedan
den tiden hafva knappt några andra medicinalväxter blifvit
till oss införda och här under längre tid odlade.

Dessas antal har därför ej varit synnerligen stort, men
högst betydligt är däremot det af främmande
prydnadsväxter. Redan under medeltiden hitkommo rätt många sådana,
och åtskilliga förhållanden häntyda därpå, att medan de
ätbara växterna företrädesvis vårdades vid munkklostren, så

invar det i synnerhet nunnorna, som omhuldade
prydnadsväxterna. Särskildt synes man då hafva älskat liljeväxter,
såsom påsk- och pingst-narcisserna, brand- och kroll-liljan,
snöklockan, snödroppen, vildtulpanen, perlhyacinten m. fl.
Med dem blandades åtskilliga andra, som sedan i allmänhet
blifvit förvisade till anspråkslösare täppor på landsbygden,
såsom pionen, ringblommor o. s. v. Därjämte glömde man
ej för ögonens förlustande att sörja äfven för näsans,
hvarför åbrådd, “salvia“, lavendel, isop o. s. v. införskaffades.
Sedan den tiden har importen af främmande prydnadsväxter
alltjämt fortgått, och i synnerhet under detta århundrade har
den varit synnerligen liflig. Orsaken härtill har varit dels
upptäckten af förr obekanta växter, företrädesvis i fordom
ej undersökta länder, dels — och i ej ringa grad — modets
nyckfullhet, ty detta sträcker sitt välde ej blott till hattar
och klädningar utan äfven till trädgårdens blommor. Vi
erinra oss i detta hänseende nog, att ännu för några få år
sedan gula blommor voro så föraktade, att åt dem
näppeligen tillstaddes plats i buketter, men sedan modet i
Frankrike annorlunda dikterat, intaga de nu en hedersplats bland
sina kamrater. Dessa modets växlingar vållar, att våra
blomsterrabatter på några få år kunna erhålla ett väsentligen
olika utseende. Jämför man blomsterfrämlingarne, sådana de
nu äro och sådana de voro t. ex. för hundra år sedan, måste
man häpna öfver förändringarne. Själfve Linné skulle känna
sig alldeles bortkommen i en nutida trädgård, ty flertalet
af dess blommor — äfven så vanliga som Dahlierna,
Lobelierna, Nemophilerna o. d. — äro först efter hans död
upptäckta och införda till Europa. I ännu högre grad
gäller detta om de botaniska trädgårdarne med deras
mångtusende, för Linné obekanta växtarter.

Till de nu påpekade, af människan inflyttade växterna
böra vi ytterligare lägga en del träd och buskar, som för
prydnadens skull odlas vid våra boningar, i
parkanläggningar o. s. v. Åtskilliga af dem — såsom lönnen, linden,
asken m. fl. — äro ju inhemska i vårt land, men med dem

hafva blandats ett stort antal utlänningar. Några, t. ex.
knäckepilen, svartpoppeln och häckspirean, infördes
antagligen redan under medeltiden, andra åter i senare tider.
Såsom exempel på några af dessa sistnämnda, som på kort
tid vunnit en mycket stor spridning, må följande trenne här
anföras: 1) det nu i snart sagdt alla anläggningar vanliga
rosentryet (Lonicera tatarica), som Linné i medlet af förra
århundradet lyckades uppdraga af frön från det inre
Ryssland, och som sedan en tid bortåt betraktades såsom en af
Upsala botaniska trädgårds största rariteter; 2)
pyramidpoppeln, som Linné aldrig skådat, enär densamma för föga
mer än 100 år först blef för botanisterna bekant och till
Sverige infördes ett godt stycke in på detta århundrade,
samt 3) den numera ytterst vanliga, särskildt till häckar på
kyrkogårdar allmänt använda snöbärsbusken
(Symphoricarpus racemosus), som först 1803 upptäcktes långt bort i N.
Amerikas bergstrakter.

Sammanfatta vi det, som nu sagts om dessa
importerade växter — de må tjäna till nytta eller prydnad —, så
finna vi lätt, att från världens mest skilda länder hitförts
ett högst betydande antal — flera tusen — olika arter.
Dessa upptaga nu tillsammans betydande jordområden, som
förr kläddes af svenska florans egna barn. Lätt kan man
finna, att de allra flesta af dem äro sådana, som i vårt land
kunna fortlefva endast så länge, som de stå under
människans hägn och skydd. En del af dem äro så ömtåliga,
att de dödas af vinterkylan eller vårfrosterna; andra kräfva
en omsorgsfullt tillredd jord för att segra i kampen mot
mera förnöjsamma arter. Skulle vi lämna en åker eller
en blomster- eller köksträdgård oskördad och låta den sköta
sig själf, blefve resultatet för visso det, att inom några få
— i vissa fall inom ett enda — år intet eller helt få spår
af de där odlade växterna vore att upptäcka, men att
däremot andra växter skulle där frodas förträffligt. I en
fruktträdgård eller parkanläggning blefve förhållandet ock
detsamma, om man undantager, att där varande träd och buskar
kunde en längre tid äga bestånd. Som de sakna förmåga
att i vårt klimat föröka sig, skulle dock till sist äfven de
försvinna från de platser, på hvilka de af människan blifvit
ställda.

Det vida öfvervägande antalet af de importerade
växterna för därför i vårt land ett lif, som är beroende af
människans godtfinnande, af hennes nåd eller onåd. Några
få af dem hafva dock funnit i vårt land sådana för sin
trefnad passande förhållanden, att de kunnat undandraga sig
människans förmyndarskap, d. v. s. fortlefva och föröka sig
utan att behöfva hennes omvårdnad. Särskildt är detta
förhållandet med flera bland de under medeltiden hitförda såväl
köks-, som läke- och prydnadsväxterna, hvarför de ock i
svenska floror pläga upptagas bland de inhemska arterna.
Sådana äro t. ex. palsternackan, aklejan, spanska körfveln,
stormhatten, brand- och kroll-liljan, vildtulpanen,
pestilensroten, knäckepilen, krusbärsbusken m. fl. Särskild
uppmärksamhet förtjänar bland dessa kalmusroten, enär den
härstammar från varmare delar af Asien och först på
1400-talet kom till Tyskland samt därifrån till oss. Sitt ursprung
från ett blidare klimat förråder den därigenom, att den lika
litet i Sverige som i det öfriga Europa sätter frukt, utan
endast genom underjordisk skottalstring förmerar sig. Dess
fortkomst i vårt kalla klimat betingas för öfrigt däraf, att
dess stammar och rötter utvecklas på bottnen af djupare, ej
bottenfrysande vatten, så att de öfvervintrande delarne
aldrig utsättas för lägre temperatur än + 4° C.

Äfven af de i en relativt sen tid hitförda arterna hafva
några så spridt sig i det fria, att de numera kunna anses
äga full svensk medborgarerätt. Ett synnerligen talande
exempel härpå är berberisen, hvilken näppeligen torde hafva
funnits i Sverige förrän i slutet af 1600- eller i början af
1700-talet, men sedan vunnit en för hvarje år allt större
utbredning, äfven i vildmarken, så att den numera här ej
står till att utrota.

Ytterligare må här omnämnas ett par växter, som 
antagligen eller säkerligen flyktat ur botaniska trädgårdar.
Att så kan ske, kunna vi lätt finna blott genom ett besök
på härvarande slottsbacke, på hvilken sedan många år
tillbaka finnas 4—5 arter, som dit spridt sig från den nedanför
liggande trädgården. Dessa spela dock icke någon större
roll, men detta är däremot förhållandet med tvenne andra,
åt hvilka därför någon större uppmärksamhet må ägnas.

Den ena af dessa är den välbekanta kungsängsliljan
(Fritillaria meleagris). Den, som om vårarne på ängarne
kring vår stad och långt ut efter Mälarens stränder ser denna
växt uppträda i 100,000- och åter 100,000-tal, torde
knappast kunna föreställa sig, att det var för jämnt 150 år sedan
(1745), som den af Baron Carl Bjelke första gången
anträffades på ett enda ställe på Kungsängen och af honom
visades för Linné. Att några lökar händelsevis ditkommit från
den af Ol. Rudbeck d. ä. anlagda botaniska trädgården, är
ytterst antagligt, och sedan har den genom sina talrika,
plattade och därför till vindspridning lämpade frön utbredt
sig i den omgifvande nejden. Att den numera finnes på
ängar i flera af landets provinser, är säkerligen i främsta
rummet att tillskrifva studenter, som till sina hembygder
medfört lökar eller frön till minnen af de vårdagar, då —
såsom det heter i “Gluntarne“ — “Kungsängens liljor visa
oss vägen till Ekelundshof“.

Vida oansenligare till sitt yttre, men vida hastigare
spridande sig är en annan ur härvarande botaniska trädgård
utsluppen växt, Matricaria discoidea eller på svenska
gatkamill. Lifligt erinrar jag mig, då jag såsom skolgosse
1848 på en gård här i staden anträffade några få exemplar
af densamma; och det var ej svårt att uppvisa, att den
ditkommit med planteringsjord från botaniska trädgården. För
hvarje år, som gick, visade den sig på nya ställen, och sedan
den i den stora sandgropen söder om staden funnit en
förträfflig växplats, fördes dess frön med till väglagning
hämtade grus- och sandlass åt alla håll, så att man snart längs
vägkanterna fick flerestädes se en smal garnering af 
gatkamill. Från ångbåtshamnen och järnbanans godsstation,
där den äfven slagit sig ned, fördes den vida omkring till
andra orter, och nu är den på många platser så ymnig, att
man i densamma har svårt att se en nyankonimen främling
från östra Asien och västra Nordamerika. Den otroligt
hastiga förökningen beror i främsta rummet på dess
ovanliga förmåga att "rätta mun efter matsäcken". På mager
mark, i solgasset och landsvägsdammet blir den ej mer än
halftums-hög och den enkla stjälken uppbär en enda korg
med några få blommor, men kommer den på bördig mark,
blir den grenig, försedd med en mängd korgar med
blommor till hundratal — och i hvilket fall som helst produceras
på kort tid grobara frön under hela sommaren och hösten.
Man behöfver därför ej vara någon profet för att förutsäga,
att denna växt innan kort skall blifva ytterst allmän i alla
Sveriges bebyggda trakter.

Hittills har talats om sådana växter, som människan
med fullt uppsåt, med vett och vilja, infört i vårt land, men
utom dessa finnes ett betydligt antal andra, som medföljt de
förstnämnda och som människan säkerligen helst velat
undvara. Särskildt gäller detta om de ogräs i våra åkrar och
trädgårdar, hvilka hit inkommit genom frön, som varit
inblandade bland det egentliga utsädet. Ej mindre än
ungefär 60 ogräsarter, som nu äro så allmänna, att t. o. m.
botanister ej tvekat att räkna dem till Sveriges “vilda“ växter,
har människan sålunda själf importerat och spridt i vårt
land. Flera af dem, t. ex. blåklinten, riddarsporren,
åkerklätten, råglostan, gullkragen, åkerkålen, lin- och
klöfversnärjan samt många andra, skulle genast försvinna, om
åkerbruket upphörde i vårt land; människan sköter nu om dem
lika omsorgsfullt, som om sädesslagen och andra
kulturväxter, bereder dem lämplig jordmån, skördar dem,
förvarar dem öfver vintern och utsår dem. Deras undergång
vore gifven, om endast väl rengjordt utsäde blefve användt,
— ja, vissa af dem skulle försvinna ur vårt land genom
förändradt åkerbruk. Skulle t. ex. all odling af höstsäd i
Sverige upphöra och i stället endast vårsäd användas, så
skulle man antagligen här snart förgäfves leta efter en enda
blåklint.

Tiden för dessa ovälkomna ogräsväxters införande i
vårt land torde numera i de flesta fall vara omöjlig att
angifva. Troligt är dock, att de flesta mycket tidigt — kanske
redan under hednatiden — här funnit sin hemvist. Om några
vet man dock med säkerhet, att de först i nyare tid hit
inkommit, och bland dessa märka vi de mycket fruktade
ryssgubbarne (Bunias) samt klöfversnärjan (Cuscuta Trifolii).
Den förra, mot hvilket mången uppländsk jordbrukare
uppgifvit försöket att kämpa, emedan dess grofva, djupt ned i
jorden gående rötter förmenas vara “nitade på andra sidan
jorden“, visade sig enligt Linnés vittnesbörd först på
1760-talet på några åkrar utanför Svartbäckstullen vid Upsala,
och traditionen tillägger, att frön af denna från Ryssland
härstammande växt funnos i den spannmål, som ryska
regeringen under ett hårdt missväxtår såsom gåfva hitsände.
— Den senare, klöfversnärjan, iakttogs för första gången
under 1840-talet på en egendom nära Stockholm, ditkomruen
genom utländskt klöfverfrö, och på samma sätt införes den
fortfarande, ehuru frökontrollen numera härför lägger
betydande hinder i vägen.

På tal om ogräsarterna torde emellertid vara nödigt
att påpeka, att de ej alla äro af uteslutande utländskt
ursprung och af människan hit införda. Åtskilliga voro
nämligen tvifvelsutan fullgoda svenskar, redan innan människan
här började bryta bygd, men den härigenom beredda
marken funno de liksom enkom för sig afpassad och sökte att
göra kulturväxterna densamma stridig. Härigenom hafva
ock sådana svenska växter, som åkertisteln, snärjgräset,
hvitkullan, maskrosen, kvickroten och flera andra, blifvit svåra
åker- eller trädgårdsogräs samt göra sig såsom sådana vida
mera bemärkta, än då de uppträda på sina ursprungliga,
ouppodlade växplatser. Likadant är förhållandet med en del
kring människobostäder vanliga växter, såsom brännässlan,
gårdstrampen m. fl. Åtskilliga af dessa, t. ex. bolmörten,
vissa mollor o. s. v., hafva däremot antagligen människan
att tacka för sin förekomst i vårt land.

De växter, som människan, utan vetskap därom och
ofta till sin egen skada, infört i vårt land, höra ej alla
till de högre utvecklade fanerogamerna, utan äfven flera
svamparter, de flesta af mycket låg organisation, hafva
medföljt de högre såväl kulturväxterna som ogräsen. Gå vi
t. ex. i en — t. o. m. helt liten — plantering af lärkträd,
kan man mot hösten vara ganska säker att där påträffa en
vacker rörsopp, Boletus elegans, som är sagda, till oss
inflyttade träds trofasta följeslagare. — Ännu större är
antalet af hit från främmande land införda snyltsvampar, som
angripa och förstöra en hvar sina bestämda värdplantor.
Några få exempel torde vara nog för att förtydliga detta
förhållande. Den landtbrukarnes fruktade fiende, som på
potatisen förorsakar torrötan och som, sedan den ingått
bolag med en bakterieart, åstadkommer den s. k.
potatissjukan eller potatispesten, har medföljt denna viktiga
kulturväxt från dess hemland i södra Amerika, men sedan
blifvit nationaliserad i vårt, liksom i hvarje annat land, där
potatis odlas. — En annan från Chile härstammande
snyltsvamp, som angriper stockrosor och andra Malvaväxter, har
under senare tider ådragit sig botanisternas synnerliga
uppmärksamhet för den snabbhet, hvarmed den från 1873
utbredt sig från land till land i Europa. Äfven hos oss har
den gjort sitt inträde och har bland annat i härvarande
botaniska trädgård illa angripit åtskilliga arter af nämnda
växtfamilj. — Ännu mera anmärkningsvärdt är dock, att de
rostarter, som förorsaka så stora härjningar på våra
sädesslag, antagligen äro ej blott af främmande ursprung, utan
ock förmodligen först helt nyligen hit inkomna. På annat
sätt kan man nämligen knappast förklara, att det först är
i slutet af förra och början af detta århundrade, som man
i svensk landtbrukslitteratur eller andra skrifter finner
rostsjukdom hos sädesslagen omtalad, äfvensom att en så 
skarpsynt forskare som Linné ingenstädes, ej ens med ett enda
ord, omtalar rost på säd, men väl på bladen af hästhofven
(Tussilago farfara).

Hittills hafva vi fästat oss vid sådana växter, som
människan afsiktligt infört i vårt land, samt dessas
följeslagare, men dessa äro ej de enda. På många olika sätt
har dessutom människan omedvetet hit öfverfört växter, och
ej sällan beror dylikas hitkomst på en ren tillfällighet, en
förunderlig slump. Ett vanligt sätt, hvarpå utländska växter
än i dag hitföras, är genom barlast, som från främmande
länder kommande fartyg af lasta vid hamnstäderna.
Barlastplatser förete nästan bilden af botaniska trädgårdar i
miniatyr, men med undantag af ett fåtal arter, som där funnit
trefnad och varaktig bostad, utdö de öfriga efter ett eller
annat års förlopp.
Införsel af främmande hö, vare sig som foder eller
som emballage, kan ock förorsaka hitbringandet af nya
växtarter, och särskildt är därvid att anmärka, att den
flerestädes i vårt land nu växande back-vickern (Vicia
cassubica) påstås hafva hitkommit med det hö, som från
Tyskland åtföljde det från 30-åriga kriget återvändande rytteriet.
Ännu vanligare är, att vissa med krokar, taggar och andra
vidfästningsorgan försedda frukter haka sig fast vid
varubalar o. s. v. samt sedan komma till groning i svensk jord.
I synnerhet i närheten af fabriker, där utländsk ull eller
bomull förarbetas, har man ofta tillfälle att iakttaga detta.

Tiden tillåter ej, att vi fördjupa oss i dylika detaljer,
hvarför blott en enda, af en slump hitkommen växt må
ytterligare framhållas. Denna är den mycket omtalade
Elodea canadensis eller vattenpesten — ett namn, som
dock ej innebär, att den förpestar vattnet; tvärtom håller
hon det friskt och klart. Från Amerika kom denna först
1836 till England och spridde sig sedan hastigt i Europa.
I Sverige iakttogos några få exemplar däraf för första gången
1873 eller 1874 i en liten bäck vid Skara, och man har
gissat, att den utkommit från ett akvarium eller att den
tjänat till inpackning för några från Tyskland eller
Skottland införskrifna lefvande växter. Nog af, den var härmed
införd i landet och äger nu en betydande utbredning,
hvartill en bidragande orsak säkerligen varit botaniserande
skolynglingar. Vi veta nog, huru dessa, äfven om deras
kännedom om de allmänna växterna är ganska underhaltig, svärma
för rara, d. v. s. sådana, som “gå för 70, 80, 90 points“,
och då är det ganska naturligt, att de velat i sina
hembygder hafva tillgång till sagda, förr såsom mycket
sällsynt ansedda växt. Här i Upsala finnes den nu i största
ymnighet i ån, så att hvarje sommar tjogtals hästlass däraf
måste uppfiskas ensamt mellan Nybron och Islandsbron; i
närmaste delarne af Mälaren kläder den de grundare
vikarnes botten som ett sammanhängande täcke. Denna hastiga
förökning är desto anmärkningsvärdare, som den i Sverige,
liksom i hela Europa, aldrig sätter frukt, utan sprides
uteslutande genom lossnade, lätt rotslående grenbitar.

Till de af människan omedvetet kringspridda växterna
höra äfven några ytterligt små och enkelt organiserade.
Dessa böra så mycket mindre förbigås med tystnad, som
de mer än alla andra vålla sorg och förödelse. Sådana
äro de sjukdomsalstrande mikroorganismer — bakterier och
andra —, som af människan från främmande länder hit
införts, och som här framkalla epidemier af kolera,
smittkoppor, difteri, mässling, mul- och klöfsjuka, svinpest och
flera andra sjukdomar. Några af dessa hafva för länge
sedan blifvit fullt naturaliserade i vårt land, under det att
andra endast för kortare tider här finna trefnad och därför
här uppträda, endast när de på nytt importerats.

Det återstår nu blott att kasta en blick på den
förändring i vårt lands vegetation, som består i vissa vilda
växtarters totala utrotande. I detta afseende kunna vi fatta oss
kort. Sant är väl, att ett ej ringa antal arter på vissa
trakter, i vissa provinser, under senare tider af människan
utrotats, men dessa finnas däremot ännu kvar annorstädes
i landet. Endast 4 à 5 vilda arter hafva, sedan den första
svenska floran 1745 af Linné utgafs, totalt försvunnit ur
vårt land, alla under detta århundradet. Orsakerna härtill
hafva varit olika: i ett fall har bränslebristen på
Bohusläns yttersta öar vållat nedhuggandet af den sista svenska
järneken (Ilex); i andra fall är det nyodlingar eller alltför
snikna växtsamlare, som härför bära skulden. Dessa
sålunda utrotade växter, liksom några andra, som hotas af
samma öde, höra alla till de allra mest sparsamt, på en
eller annan enstaka plats förekommande, så att förlusten
af dem ej kan sägas i någon nämnvärd mån förändra
vegetationens utseende eller sammansättning.

Mot hvad jag nu anfört kan för visso den
anmärkningen riktas, att jag framdragit ett alltför stort antal af
detaljer. Detta är emellertid ett fel eller snarare en
egenskap, som står i oskiljaktig förening med all
naturalhistorisk forskning: det är endast ur ett stort antal detaljer,
som allmänna slutsatser kunna dragas. Skulle vi nu
koncentrera de här framlagda detaljerna i några få punkter,
kunde vi såsom de viktigaste framhålla följande:

Bland de faktorer, som under de tvenne senast
förflutna årtusendena betingat förändringar i den svenska
vegetationen, finnes ingen, som verkat så mäktigt ingripande,
som människan, och detta i högre grad, ju mera vi närmat
oss våra dagar. Det är ej nog därmed, att hon gifvit
vegetationen ett väsentligen annat utseende därigenom, att hon
— förnämligast under landets uppodling — inskränkt
skogarnes, kärrmarkernas och sjöarnes områden samt alltså
beredt nya växtplatser åt helt andra växter än dem, som
förr därstädes funno sin trefnad, utan hon har ock till vårt
land infört flera tusen, här förr ej förekommande växter.
Största delen af dessa kan endast under människans
fortsatta vård och hägn här äga bestånd, men några af dem
hafva dock så acklimatiserats, att man nu kan anse dem
såsom fullgoda svenska medborgare.

Af de växter, som i våra floror upptagas såsom svenska
anerogamer, utgöras icke mindre än 15 à 16 procent af
dylika, af människan införda. I bygder med gammal
odling, där landtbruket utgör hufvudnärmgen, är procenttalet
af dylika naturaliserade växter t. o. m. vida större.

I jämförelse med de öfriga lefvande varelserna visar
sig sålunda människan äfven härutinnan såsom en naturens
herre. Tanken härpå bör ålägga henne förpliktelsen att
äfven mot vårt lands växtvärld uppträda såsom en
besinningsfull och kärleksrik härskare, icke såsom en tanklös,
egennyttig eller skadelysten tyrann eller sköflare. Det
ligger så mycket mera makt härpå, som det ej är svårt att
finna, att än i dag på öfverträdelser härutinnan straffet
följer. Än i dag gäller här bokstafligen det gamla budet:
“hvad människan sår, det skall hon ock uppskära“; än i
dag kan människan vålla, att “jorden blifver för hennes
skull förbannad, så att törne och tistel skall hon bära“.

—




