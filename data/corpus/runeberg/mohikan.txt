DEN SISTE
MOHIKANEN

AV

FENIMORE COOPER

ÖVERSÄTTNING

ILLUSTRERAD UPPLAGA


MALMÖ 1932
HANDELSAKTIEBOLAGET NORDEN
BOKFÖRLAGET

D. 4. R.       34


1 KAPITLET.

På tredje året hade nu England och Frankrike hållit på
att föra krig om en besittning, vilken i framtiden icke
skulle tillhöra någon av dem. Vid den tid då vår berättelse
börjar, hade fransmännen vunnit några icke obetydliga fördelar.
Då därför underrättelsen härom ankom till det fort som utgjorde
betäckning för den södra delen av landskapet mellan Hudsonfloden 
och sjöarna, och detta budskap dessutom förmälte att
den tappre franske anföraren Montcalm närmade sig Champlain 
med en talrik här, så väckte detta meddelande, icke utan
orsak, stort bekymmer bland engelsmännen. Det överbringades
av en indiansk löpare, genom vilken general Munro, kommendant 
på en befästad plats vid Champlain, anmodade sin kamrat 
general Webb, om en kraftig och snar undsättning.

Avståndet mellan de två befästade platserna var mindre än
fem mil, och samfärdslinjen dem emellan utgjordes av en bred
och jämn landsväg, vilken en skogens son blott behövde en kort
stund att passera, och även en soldatkår med packning kunde
på en sommardag lätt hinna mellan de båda platserna.
Britterna hade kallat den ena av dessa skogsfästningar William
Henry och den andra Fort Edward. General Munro var
kommendant i den förstnämnda, vars besättning endast bestod av ett
regemente linjetrupper, således en allt för svag styrka att kunna
bjuda general Montcalms ansenliga styrka spetsen. I Fort
Edward däremot stod general Webb med en här på över fem
tusen man, men i stället för att skynda sin vapenbroder i William
Henry till hjälp med hela sin styrka, sände han honom blott ett
detachement på fem hundra man till förstärkning. Denna
kolonn lämnade fortet vid soluppgången vid flygande fanor och
klingande spel; med stolt hållning och i den bästa ordning ryckte
den framåt. Instrumentens livliga toner dogo dock så småningom
bort i den täta skogen, och de bortmarscherande soldaterna voro
snart icke längre synliga till fortet.

Efter denna bortmarsch såg man framför ett blockhus
förberedelser vidtagas för ännu en bortresa. Här höllo några
hästar, av vilka två, att döma av sadlarna, tycktes vara avsedda för
kvinnor, medan en tredje bar en stabsofficers packning och
vapen. Runt omkring stodo några nyfikna åskådare, från vilka
en man, som tycktes mycket besynnerlig, på ett i ögonen fallande
sätt skilde sig.

Mannens yttre erbjöd en sällsam anblick. Han hade samma
lemmar som alla andra människor, men det fanns intet spår av
harmoni dem emellan. Hans ovanligt stora huvud, hans smala
axlar, hans långa, dinglande armar och ännu längre, men
förvånande smala ben i förening med en snygg, men illasittande
klädedräkt, förlänade honom ett eget, groteskt utseende. I en
synbarligen mycket flitigt begagnad väska bar han ett litet
instrument, vilket tilldragit sig stor uppmärksamhet av det nyfikna
folket i fortet, men vid närmare betraktande visade det sig icke
vara annat än en liten träflöjt. Han vankade ogenerat omkring
bland hästarna och försökte inleda ett samtal med den förut
omnämnde indianska löparen, vilken tyst lutade sig mot
blockhusets vägg. Vilden, som var klädd i sin stams krigsdräkt och
beväpnad med tomahawken och den långa indianska kniven,
bevärdigade icke främlingen med något svar. Blott ett ögonblick
vilade hans skarpa, genomträngande blick på mannens ansikte,
så vände han sig om, förargad och med synbart förakt samt
stirrade sedan likgiltigt upp på molnen.

I detta ögonblick öppnades blockhusets dörr, och de resande
utträdde för att företaga sin avresa. Främlingen begav sig nu
därifrån bort till ett magert sto, som sökte avbeta det sparsamt
spirande gräset i närheten, lutade sig med armbågarna mot
sadeln och kvarblev i denna ställning som en tyst åskådare av
avresan, medan ett föl på stoets andra sida ogenerat intog sin
morgonmåltid.

En ung man i 60:de regementets officersuniform förde
emellertid två unga, vackra damer bort till deras hästar och hjälpte
dem upp i sadeln. Därpå svingade han sig själv upp på sin
gångare, bugade sig för general Webb, vilken gjort dem
sällskap till blockhusets dörr, och red sedan med sitt sällskap
långsamt bort mot den norra ingången till förskansningarna. Den
indianske löparen gick före som vägvisare.

Den unge officeren var major Duncan Heyward, hans
ledsagarinnor voro den gamle general Munros döttrar. Deras namn
voro Cora och Alice, och den sistnämnda av dem den unge
officerens trolovade.

”Skall indianen vara vår förare, Duncan?” sporde Alice,
i det hon ängsligt såg på majoren med sina sköna, blå ögon.
”Jag hoppas, att du noga känner honom, annars skulle du väl
inte ha vågat betro honom våra liv?”

”Ja, jag känner honom väl, kära Alice”, svarade Duncan.
”Han kom på ett besynnerligt sätt till oss. Din far var med,
och han var synnerligt hård mot den stackars vilden -- men jag
erinrar mig icke längre de närmare omständigheter, som voro
förbundna härmed. Det är ju nog att veta, att han nu är vår
vän.”

”Har han varit min fars fiende, litar jag ännu mindre på
honom!” utbrast Alice, vilken nu blev allvarligt rädd. ”Du
skall inte låta honom vara vår vägvisare, Duncan.”

Major Heyward smålog.

”Lita på mig, Alice, om du inte kan lita på honom”, sade
han sorglöst. ”Nu stannar han. Förmodligen äro vi nu vid den
hemliga väg, vi skola följa.”

Majorens förmodan besannades. Indianen pekade tyst på ett
snår vid sidan av vägen, och där visade sig en smal, oansenlig
stig, på vilken Duncan utan betänkande red in.

”Vad menar du om indianen?” frågade Alice sin syster Cora,
vars svarta hår och mörka ögon bildade en sällsam motsats till
systerns blonda lockar: ”är du inte rädd för honom?”

”Skall jag misstro honom för hans röda färg och för att
hans uppfostran är olik vår?” frågade Cora. ”Du skall inte
frukta någonting, syster!”

Alice betänkte sig nu icke längre. Hon gav sin häst ett rapp
med ridspöet och satte raskt in i småskogen. Cora följde henne.

I början tillät den smala stigen dem icke att föra något
samtal, och då den vidgades på bredden och major Heyward höll
in sin häst för att inleda en konversation med de båda systrarna,
avhölls han därifrån genom det avlägsna ljudet av hovslag, vilket 
kom från samma stig, på vilken de färdades. Han stannade
hästen, och alla de övriga följde genast hans exempel.

Det dröjde icke länge förrän ett föl blev synligt och kort
därpå visade sig mannen med flöjten. Utan vidare slöt han sig
till sällskapet, ehuru major Heyward mottog honom med rynkad
panna.

”Söker ni någon?” frågade den unge officeren stolt. ”I fall
ni ämnar er till sjön, så har ni ridit vilse väg; den ligger en halv
mil bakom oss.”

”Det är riktigt”, svarade främlingen vänligt och utan att låta
skrämma sig av det kyliga mottagandet.  ”Jag föredrar dock att
resa i ert sällskap, ty jag räknar på ett angenämt samtal.”

”Det må jag säga är ett egendomligt beslut”, utbrast major
Heyward, vilken kände sig halvt försonad av den främmandes
öppna väsen. ”Vem är ni?”

”Jag heter Gamut, David Gamut”, svarade mannen, ”och
är icke annat än en oskyldig sångare, som kväder den högstes
pris.”

”Alltså, en appoloson!” utbrast Alice muntert. ”Jag tar
honom under mitt beskydd och befaller, att han skall resa i vårt
sällskap.”

Major Duncan gav småleende efter för sin älskvärda bruds
önskan, och hela sällskapet fortsatte sin för ögonblicket avbrutna
resa.

”Det gläder mig, att jag har träffat er”, sade Alice till
psalmsångaren David Gamut. ”Nu kunna vi ju förkorta vägen
med sång, och det skulle vara mig synnerligen kärt, om ni ville
ge mig ett bevis på er konst.”

Gamut tog genast en liten notbok och den förut omnämnda
flöjten upp ur väskan, satte instrumentet till munnen,
frambringade genom den en hög, skrikande ton samt började därpå
sjunga en sång, i fulla, livliga och melodiska toner, vilka stodo
i en egendomlig motsats till hans vanskapliga figur. Medan han
sjöng, höjde och sänkte han sin högra hand i regelmässig takt,
så att det nästan såg ut, som om en lång vana hade gjort detta
komiska ackompanjemang nödvändigt. Det oaktat lyssnade
Alice med den största uppmärksamhet till de härliga toner, vilka
kommo henne att förgäta allt annat; men major Heyward
avbröt sångaren med orden:

”Om än ingen fara skulle lura på oss, bjuder dock vanlig
klokhet, att vi resa under tystnad genom denna skog. Jag ber
er därför, herr Gamut att gömma er sång till ett lämpligare
tillfälle.”

Sångaren teg och Alice sände sin följeslagare en vänlig
blick till tacksamhet för hans omsorg.

Raskt gick resan vidare, och alla gladde sig över den
präktiga skogen, utan att akta på huru tiden hastade undan, tills
solen slutligen var nära att gå ned och kastade sina strålar i
sned riktning genom trädens lövverk. Nu äntligen började även
major Heyward fatta misstankar mot den indianske vägvisaren
och gjorde honom några frågor, vilka denne dock besvarade
obestämt och undvikande. Han påstod att han tagit miste om
vägen och nu sökte hitta till fort Henry. Detta var allt, den
unge officeren kunde avlocka vilden. Han lät sina blickar noga
överfara trädens och buskarnas grenar för att om möjligt
upptäcka något som kunde vara av misstänkt art. Plötsligt vände
han sitt huvud mot ett tätt snår och fäste sedan blicken skarpt och
genomträngande på föraren, vilken fortsatte sin gång med
oförändrat allvar. Strax därpå smålog dock den unge mannen, då
han trodde, att han misstagit sig och tagit ett glänsande skogsbär
för en dristig, fientligt sinnad vildes tindrande öga. Han red
vidare och började på nytt samtala med systrarna, ett samtal
som han avbrutit ett ögonblick vid den syn, han trott sig se.

Major Heyward hade emellertid gjort orätt däri att han om
ock endast för ett ögonblick, uraktlät den honom åliggande
vaksamheten. Sällskapet hade ej kommit många steg från snåret,
då grenarna försiktigt böjdes åt sidan, och ett ansikte, så käckt
och trotsigt, som vildhet och otyglade lidelser kunde göra det,
kom till synes, blickade efter de resande som hastigt avlägsnade 
sig. Det kom ett triumferande uttryck i skogsbons mörka
ansikte, då han såg efter sina utsedda offer, vilka fortfarande
följde indianen, trots de misstankar de börjat hysa mot honom.
Systrarnas vackra gestalter försvunno under träden, då stigen
krökte sig. Sist syntes den vackre, kraftige Heyward, blickande
skarpt omkring sig.

Emellertid blev det mörkare och mörkare och trädens täta
kronor gjorde den frambrytande nattens skuggor ännu mörkare.
Cora och Alice darrade av ångest, och majoren kände sig, även
han, trots sitt prövade mod, lätt om hjärtat, då tre män kommo
fram ur snårskogen dem till mötes. Han höll in sin häst och ett
kort samtal med de främmande var tillräckligt att klargöra för
honom, att vägvisaren antingen av lättsinne eller på grund av
dåliga avsikter hade fört dem in i den omätliga skogens tätaste
del. Till Fort William Henry hade de längre nu än på
morgonen.

Heyward sprang uppbragt av hästen för att gripa den
förrädiske indianen. Men denne hade redan försvunnit. Han hade
begagnat det tilltagande mörkret och sammanträffandet med
främlingarna att smyga sig bort i skogens dunkel. Den ena av
de nykomna sände väl en kula efter slyngeln, då hans gestalt
ett ögonblick skymtade fram mellan två trädstammar, men han
undkom med en skråma och under det skottet ännu ekade inne
under trädens kronor, hade han försvunnit i snåren, så att det
var lönlöst att sätta efter honom.

”Vad skola vi nu göra?” sade Heyward, tydligt inseende
deras hjälplöshet i denna vanskliga ställning. ”Hör på, kamrater! 
Lämna mig icke, utan hjälp mig att bringa dessa damer
i säkerhet. De äro döttrar av general Munro, som skall giva
deras räddare en vacker belöning.”

Främlingarna växlade några ord på ett språk, som Heyward
ej förstod, och han hade nu tillfälle att taga dem närmare i
ögonsikte.

Under det att två av dem genom sin rödbruna hudfärg och
karaktäristiska prydnader visade sig vara infödda skogsbor, sågs
under den tredjes tarvliga, om de vildes påminnande klädedräkt
en ljusare, ehuru starkt solbränd hudfärg, vilken antydde
europeiskt ursprung. Ehuru kraftigt byggd, var han snarare mager
än fyllig, men varje nerv och muskel var som gjuten och syntes
härdad under oupphörliga ansträngningar. Han bar en grön
jaktrock och hade i bältet en lång kniv. En jaktväska, ett
kruthorn och en bössa av ovanlig längd hängde över ena axeln.
Hans ögon voro små, livliga, skarpa och oroliga och spelade
beständigt runt i alla riktningar, under det han talade, som om
han fruktade, att en fiende kunde vilket ögonblick som helst
komma till synes. Men hans ärliga ansikte var fritt och öppet
och lyste av det ädlaste uppsåt. Det var den bekante
Hjortdödaren, också benämnd Falköga, och hans långa bössa var den
bekanta ”Killdeer”.

Indianerna voro Chingachgook, Den store ormen, och Uncas,
hans son. Den förres breda, välvda bröst och allvarliga
hållning visade, att han uppnått höjden av livskraft. Uncas hade
en smärt, underbart harmonisk, vacker och kraftig figur. Hans
kropp var mera än det var brukligt bland indianerna dold av
den gröna jaktdräkten, som liknade Falkögas. Trotsigt, men
lugnt blickade hans svarta, glänsande och frimodiga ögon; hans
anletsdrag hade dristiga, nästan romerska konturer och hans
panna var hög och välvd. Hans och Den store ormens beväpning 
bestod i en stridsyxa, en skalperkniv av engelskt arbete och
en bössa, löst buren i handen. Bägge indianerna voro målade
med svart och vit färg, vilket gav dem ett skräckinjagande och
krigiskt utseende. Heyward, damerna och Gamut betraktade
alla tre uppmärksamt och kände sig fria från all misstro, då de
sågo det stora, ädla och bestämda om än något vilda uttrycket
i de nya reskamraternas anleten. De kände, att de i sin
övergivna och hjälplösa belägenhet kunde obetingat lita på dem.

Falköga vände sig slutligen till Heyward och sade med djup
och allvarlig stämma: ”Eder vägvisare är en förrädare och det
kan ej betvivlas, att han lockat eder hit för att döda eder alla
med bistånd av sina stamförvanter, det lömska mingopacket. Jag
känner honom. Det är Magua, som fransmännen kalla le renard
subtil (den listige räven). Men hans lömskhet skall icke hjälpa
honom, ty vi hava beslutat att hjälpa eder, om I viljen lova mig
två saker!”

”Låt oss höra vad det är”, svarade Heyward.

”Först och främst skolen I förhålla eder så tysta och stilla
som de stumma skogarna här, vad som än må hända, och för
det andra skolen I aldrig förråda det ställe, dit jag vill föra
eder.”

”Vi skola ärligt fullgöra båda dessa villkor”, svarade
Heyward bestämt.

”Nå väl!  Följ då med, ty den tid vi spilla är lika dyrbar
som hjärteblodet för en sårad hjort.”

Tysta och utan vidare dröjsmål, begåvo sig allesamman
genom skogen till stranden av en flod, där Falköga lät de resande
stiga av sina hästar.

”Vad skola vi taga oss till med dem?” brummade han och
pekade på hästarna. ”Om vi låta dem bliva här, skola de röja
oss för mingoerna.”

”Låtom oss taga betslen av dem och försätta dem i frihet”,
sade Heyward.

”Nej, det är bättre att vilseleda slöddret och inbilla dem,
att de måste hava raska hästar, om de skola kunna hinna oss.
Men tyst! Vad är det, som rör sig där i snåret, Chingachgook?”

”Det är fölet.”

”Ja, det måste i alla händelser dö”, sade Falköga och grep
djuret, som förgäves sökte att komma undan, i manken. ”Uncas,
din pil!”

”Ack, låt vara!” utropade fölets ägare. ”Låt det oskyldiga
djuret vara. Det skall icke göra någon skada.”

”När människor måste slåss för livet, får man ej räkna så
noga med ett djur”, svarade Falköga med dystert allvar. ”Lägg
pilen på bågen, Uncas, och sikta väl!”

Knappt hade han sagt detta, förrän det sårade fölet sprang
i höjden och strax därpå tumlade omkull. Chingachgook sprang
fram och stötte sin långa kniv i dess bringa, varpå han kastade
det stackars djuret i floden, vars böljor snabbt virvlade det bort.

Denna skenbarligen grymma handling var blott vad nödvändig 
försiktighet krävde, men gjorde dock ett starkt intryck på
åskådarna. Systrarna trängde sig darrande upp till varandra,
och även Duncan kände en kall rysning ila genom sina lemmar.
Emellertid förde indianerna hästarna över floden och dolde
dem i en klippskreva, vari de skulle tillbringa natten, stående i
vattnet. Falköga hämtade under tiden en båt, på vilken
sällskapet gick ombord, varpå han med kraftiga och övade armar
rodde över till en klippö mitt i floden.

”Var äro vi?” sporde Heyward, då han märkte, att Falköga
upphörde att ro.

”Vi äro vid foten av en fjällslätt”, svarade jägaren ganska
högt, enär ett närbeläget vattenfall tillät honom att göra det utan
fara. ”Gån nu allesamman ditupp på klippan, under det att
jag och mohikanerna skaffa hit proviant.”

De resande följde villigt denna befallning. Båten virvlade
strax bort från tilläggsplatsen. Man såg Falkögas höga gestalt
glida bort över böljorna in i det ogenomträngliga mörkret. Snart
vände emellertid båten tillbaka, och Falköga och indianerna
bundo båten, varpå de, lastade med proviant, visade vägen till
en rymlig håla med sidokamrar, där ett flammande bål tändes
och aftonmåltiden framdukades.

En behaglig känsla av trygghet och värme gjorde att
samtalet flöt lätt utan någon tanke på en upptäckt från de fientliga
indianernas sida. Då ljöd plötsligt utifrån ett skrik, som
omöjligen kunde härröra från någon människa eller något jordiskt
väsen i övrigt och som ej blott trängde in i hålans alla vinklar
och vrår utan ock i de lyssnandes förskräckta hjärtan. Strax
därpå inträdde en så djup stillhet, som om själva fjällets vilt
brusande och larmande vattenfall hade stannat i förfäran vid
det fruktansvärda ropet.

”Vad var det?” sporde Alice viskande, sedan alla ängsligt
lyssnat en minut.

”Ja, vad var det?” återtog Heyward högre, i det han
frågande såg på sina följeslagare.

Varken Falköga eller indianerna svarade, men lyssnade med
spänd uppmärksamhet, som om de väntade, att ljudet skulle
upprepas. Det starka fruktansvärda skriket ljöd också på nytt
och det inträdde därpå en lång andlös stillhet, under vilken
den ene såg på den andre i ängslig spänning, bävande för ett
upprepande av det hemska ljudet. Äntligen reste Uncas sig och
lämnade hålan. Då han var borta, sade jägaren:


”Vad detta är, kan ingen av oss säga, ehuru Chingachgook
och jag genomströvat dessa skogar i över trettio år. Jag trodde
ej, att det kunde givas något skrik, från en indian eller ett djur,
som mitt öra ej hade hört. Men detta ljud har lärt mig, att jag
blott är en inskränkt och inbilsk människa.”

”Var det inte krigarnas stridsrop, varmed de ville injaga oss
fruktan?” frågade Cora.

”Nej, detta var hemskare, fasligare. Det var ett övernaturligt 
ljud. Hade ni bara en gång hört indianernas krigstjut,
skulle ni aldrig förväxla det med något annat. Nå, Uncas”,
sporde han den unge hövdingen, som just inträdde i hålan, ”vad
har du sett?”

Uncas svarade kort på sitt modersmål och Falköga skakade
förargad på huvudet.

”Därute finns det ingenting att upptäcka”, fortfor han, ”och
vårt gömställe ligger ännu i mörker. Gån nu in och läggen er
till vila alla, som behöva sova. Innan solen går upp, måste vi
åter vara på benen och hava tillryggalagt ett gott stycke av vägen
till Fort William Henry, innan de lömska mingoerna gnuggat
sömnen ur ögonen.”

Cora föregick de andra med gott exempel och ådagalade en
fattning, som visade den rädda Alice hur nödvändigt det var
att lyda. De unga flickorna försvunno, och Falköga sade
allvarligt:

”Under det damerna sova, skola vi hålla vakt på klippan
och hoppas, att ni gör oss sällskap, major.”

”Ja, naturligtvis, om än faran vore aldrig så stor”, svarade
Heyward raskt och bestämt.

”Ja, stor är den nog!” genmälte Falköga högtidligt. ”I
trettio år har jag lyssnat till alla skogarnas ljud som en man,
vilkens liv och död beror av hans hörsels skärpa. Inte panterns
tjut, ingen trastens drill, ingen uppfinning av mingoerna har
förvånat eller skrämt mig, men det ljud, som vi hörde nyss, kan jag
ej förklara, och mina vänner mohikanerna kunna det lika litet.
Det måste vara en varning, som gäller oss.”

”Något ovanligt är det i alla händelser och vi måste vara
på vår vakt”, sade Heyward och grep efter sina pistoler. ”Gå
i förväg, min vän, så kommer jag efter.”

Då de lämnade hålan och stego ut i det fria, kände de alla
en välgörande lättnad vid ombytet från den tunga, instängda
luften till det friska vinddrag, som lyfte sig från vattnets böljor
och virvlar. Nattvinden strök fram över vattnet. Månen hade
gått upp, och dess ljus blänkte på flodens vågor, under det
klippans nedersta del ännu vilade i djup skugga. Allt var lugnt
och med undantag av vattenfallets dån förnams intet ljud.
Förgäves spejade alla runt omkring, för att uppdaga orsaken till de
hemska ljud, som nyss förnummits.

”Här märker man ej något annat än en underbart vacker
natts stillhet och ro”, sade Heyward sakta. ”En sådan scen med
dess lugna ensamhet skulle väcka vår djupaste beundran,
om -- --”

”Hör!” avbröt Uncas honom.

Denna uppmaning var överflödig. På nytt ljöd det hemska
tjutet, som hade det stigit upp ur floden.

”Nu vet jag vad det är, som förskräckt oss så!” sade
Heyward, då ljudet dött bort i skogen. ”Det är det förfärliga
skri, som en häst upphäver i dödskampen. Antingen är min
häst redan i rovdjurens klor eller också ser den faran rakt i
ögonen utan att kunna undgå den. Därinne i hålan kunde jag ej
uppfatta det, men härute kan jag icke taga miste.”

Falköga och hans kamrater hörde denna förklaring med en
uppmärksamhet, varmed man erfar något nytt. Indianerna läto
höra ett förvånat ”Hugh”, men Falköga sade:

”Jag förstår mig icke synnerligt på hästar och kan därför
icke motsäga er. Vargarna ströva förmodligen omkring vid
stranden ovanför de stackars djuren, vilka skrika av ångest efter
människohjälp. Uncas, ro över och kasta en brand in bland
odjuren, så att de giva sig i väg!”

Uncas hade knappast gått ned till floden för att efterkomma
denna befallning, då det hördes ett långsträckt tjut vid stranden,
vilket hastigt avlägsnade sig mot skogens inre, som om rovdjuren
gripna av en plötslig förskräckelse, hade lämnat sitt byte i sticket.
Uncas återvände hastigt och de tre skogsborna rådgjorde med
varandra, tyst och allvarligt. Därpå uppsökte de var sin plats,
varifrån de kunde överskåda båda stränderna utan att själva
bliva sedda. Heyward begav sig försiktigt in i hålan och
hämtade ett par knippor sassafras till läger åt damerna, vilka han
lugnade med den försäkran, att någon fara ej skulle visa sig utan
föregående varning. Han placerade sig själv i deras närhet, för
att kunna tala med dem, under det att David, följande
skogsmännens exempel, anbragte sin gängliga lekamen i en
klippremna, så att hans långa ben voro så vitt möjligt osynliga.
Sålunda gingo några timmar utan störande avbrott. Månen steg
högt upp på himmelen och spred sitt milda ljus över systrarna,
som hade slumrat in, omfamnande varandra. Duncan kastade
en stor schal över dem och uppletade därefter en huvudkudde
åt sig själv på klippan. David Gamut snarkade högt och alla,
med undantag av Falköga och mohikanerna, försjönko i
omedvetenhet. Men dessa trofasta väktare slappade icke av för ett
ögonblick. Under det att de lågo orörliga på klippan, undersökte
deras ögon den smala flodens stränder. Icke ett ljud undslapp
dem och även om man givit än så noga akt på dem, hade man
icke kunnat se dem draga andan. Denna förvånande försiktighet 
var tydligen föranledd av vana vid fiendens illfundighet.
Den iakttogs fortfarande, tills månen hade gått ned och en
ljus strimma i öster bebådade dagens inbrott. Nu först rörde
Falköga på sig. Han kröp bort över klippan och väckte Duncan.

”Det är tid att bryta upp!” viskade han, ”Väck damerna
och hållen er beredda att gå i båten, så snart jag fört den in till
stranden.”

”Har natten varit lugn?” sporde Duncan sakta.

”Allt har varit stilla som midnattsstunden, men tyst nu och
skynda er.”

Duncan steg upp och väckte de sovande systrarna, därigenom
att han drog bort schalen.

”Cora! Alice!” sade han. ”Vakna! Nu skola vi begiva
oss härifrån.”

Systrarna reste sig sömndruckna, men ett högljutt ångestrop
undslapp samtidigt deras läppar. Under det Heyward ännu
talade, höjdes från stränderna larm och rop, som kom blodet att
strömma tillbaka till hjärtat från de bultande ådrorna. Det var
som om luften runt om var fylld av onda väsen, som gåvo sitt
vilda sinne luft i dessa hemska ljud. Skriket kom ej från ett
enstaka håll, utan fyllde skogarna runtom, luften och grottorna
under vattenfallet. David reste sig under detta helvetiska larm,
hållande sig för bägge öronen.

”Vad är detta för oväsen?” ropade han.

Blixten och knallen från ett dussin bössor på flodens högra
strand följde omedelbart på detta oförsiktiga blottande, och den
stackars sångaren föll medvetslös tillbaka på den klippa, på
vilken han nyss slumrat så lugnt. Mohikanerna besvarade
emellertid käckt fiendernas tjut, som stegrades till triumf vid Gamuts
fall, och avfyrade sina bössor.

Gevärsskotten följde nu hastigt och oavbrutet på varandra,
men å ömse sidor var man allt för försiktig för att blottställa sig
för kulorna.

Duncan, som trodde, att enda räddningen låge i flykten, 
lyssnade ängsligt efter Falkögas årslag, men ingenstädes blev en
kanot synlig på den glänsande vattenytan och han började
redan frukta, att jägaren lämnat dem åt sitt öde. Plötsligt
frambröt dock från klippan under honom en eldstrimma och ett vilt
tjut förkunnade, att ett dödens sändebud från Falkögas långa,
aldrig felande bössa hade funnit sitt offer. Denna förlust
föranledde angriparna att draga sig tillbaka och allt blev åter så
stilla, som om skogens lugn aldrig blivit stört. Duncan begagnade 
det gynnsamma ögonblicket till att bära Gamut ned i den
smala klyfta, vari systrarna sökt skydd, och kort därpå voro alla
församlade där.

”Den stackarn har nog ändå räddat sin skalp”, sade Falköga 
kallblodigt, i det han lät sin hand glida hän över Davids
huvud, ”men det var en dårskap utan like att på det viset
utsätta sig för de rasande vildarnas eld. Det förundrar mig, att
han kom undan med livet.”

”Han är då icke död?” frågade Cora med en röst, vars
bävan förrådde hur uppskakad hon var. ”Kunna vi hjälpa
honom?”

”Icke nu”, svarade Falköga. ”Uncas, bär honom in i
hålan och lägg honom på kvistarna! Ju längre han bliver lugnt
liggande där, desto bättre för honom och oss, som ej kunna hava
stor nytta av hans sång.”

”Ni tror alltså, att de skola förnya angreppet”, sade
Heyward.

”Ja, ganska säkert. En hungrig varg låter sig ej nöja med en
bit. De hava mistat en man och hava därför dragit sig tillbaka,
såsom de hava för sed. Men de skola snart komma igen och
söka nya utvägar, för att få oss i sitt våld. Vårt enda hopp
beror av, om vi kunna hålla oss så länge på klippan, att general
Munro kan sända oss hjälp. Om flykt kan det icke längre
bliva tal.”

”Nå, vi skola hoppas det”, genmälde Heyward. ”Kommen, 
Cora och Alice! Döljen er i hålan, där indianernas
kulor ej kunna nå er.”

Systrarna följde med honom in i klipphålan, där Davids
suckar röjde, att hans medvetande började återvända. Duncan
anbefallde den sårade i deras omvårdnad och begav sig åter
ut till kamraterna, vilka fortfarande lågo orörliga i klippskrevan.
Efter en kort rådplägning begav sig var och en till sin post.
Indianerna smögo sig bort till ett par klyftor, varifrån de kunde
överskåda alla vägar till foten av vattenfallet. Falköga sprang,
ledsagad av Duncan, med en hjorts snabbhet in i ett snår av
förkrympta furor mitt på ön. Här dolde de sig båda så gott
omständigheterna medgåvo det, bakom buskar och klippstycken
vilka lågo spridda å platsen.

En god stund förrann under noggrann bevakning. Något
tecken till ett förnyande av angreppet förmärktes icke, och
Heyward började redan hoppas, att fienden dragit bort.

”Ni känner icke en mingos karaktär”, sade Falköga, då
majoren uttalade en dylik förmodan. ”Så lätt låter han icke jaga
bort sig utan att hava tagit en skalp. Vårt ringa antal och hela
vår ställning känna de allt för väl för att uppgiva företaget.
Tyst! Se dit bort -- just där vattnet störtar över klipporna
ned i avgrunden. De fördömda våghalsarna hava simmat ned
till vattenfallet och hava måhända redan uppnått ön. Men var
lugn, major, eljes kan ni i en handvändning mista håret.


Heyward sträckte fram huvudet ur sitt gömställe och såg ett
under av dristighet och behändighet. Floden hade sköljt bort
hörnen av den vittrande stenen, så att den första terassen ej
var så brant och lodrät som eljes är vanligt vid vattenfall.
Förda av strömmen, som lopp in emot öns spetsiga udde, hade några
av de blodtörstiga fienderna simmat ned till stenen, varifrån de
med ett djupt språng kunde praktisera sig över till ön. Just då
Falköga tystnade, visade sig fyra människohuvuden bakom en
del drivtimmer som blivit hängande vid den nakna klippan.
Strax därpå blev ännu ett femte synligt vid vattenfallets gröna
rand något längre bort från ön. Indianen ansträngde sig av
sina yttersta krafter för att nå den säkra platsen och, buren av
böljorna, sträckte han sedan en arm ut efter sina kamrater,
då den brusande strömmen rev honom bort. Han slungades upp
i luften med utsträckta händer och stirrande blickar och därpå
huvudstupa med ett väldigt kast ned i det djupa, gapande
svalget. Ett enda vilt, genomträngande skrik överröstade
vattenfallets dån, men ögonblicket därpå var allt åter stilla som i
graven.

Falköga stack ett finger i munnen och lät höra en lång,
genomträngande vissling, som strax besvarades från den klippa,
där mohikanerna höllo vakt. Heyward såg huru några huvuden 
härvid stucko upp bland det spridda drivtimret och lika
ögonblickligt försvunno. Bakom sig hörde han ett sakta
rasslande ljud och då han såg sig om, kom Uncas krypande bort
emot honom och befann sig på endast ett par stegs avstånd.
Falköga växlade ett par ord med den unge hövdingen, som
strax ställde sig på sin nya post med utomordentlig försiktighet
och orubblig kallblodighet.

I detta ögonblick genljöd skogen av ett nytt skrik och vid
denna signal sprungo fyra indianer fram ur sitt gömställe bland
drivtimret. Med vilda skrik hoppade de i långa språng över
de svarta klippstyckena, som stucko upp ur vattnet mellan dem
och ön. De voro ganska nära, då Falkögas bössa långsamt
höjdes ur busken och gav eld. Den främste indianen gjorde ett
språng som en träffad hjort och störtade därefter huvudstupa
ned på öns klippkust.

”Nu, Uncas!” ropade Falköga och drog sin långa kniv,
under det att hans spelande ögon tycktes utsända gnistor. ”Tag
den tjutande slyngeln där på kornet, så skola vi nog, få bukt
på de båda andra!”

Uncas följde uppmaningen och det återstod nu endast två
fiender att övervinna. Heyward hade lämnat en av sina pistoler
till Falköga och de ilade nu tillsammans nedför sluttningen mot
fienderna. De avlossade sina pistoler samtidigt, men bägge
sköto miste och Falköga kastade föraktligt det lilla vapnet från
sig.

”Det kunde jag nog tänka”, brummade han förargad. ”Men 
kom bara hit, edra röda hundar! Här skolen I finna en
man, som kan sköta eder!”

Knappt hade han yttrat detta, förrän en jättelik indian
angrep honom och i samma ögonblick kom Heyward i handgemäng 
med den återstående. Med största behändighet strävade
Falköga och hans motståndare att fånga den lyftade arm, vari
kniven glimmade, och förebygga stöten. Nästan en minut stodo
de så gent emot varandra, stirrande in i varandras ögon och
uppbjudande sina musklers hela kraft, för att vinna seger.
Äntligen vunno den vites starka senor överhand över den mindre
härdade inföddes krafter. Indianens arm böjdes efter hand för
den vite jägarens styrka, som tycktes nästan fördubblas, och i
det Falköga plötsligt rev lös den hand, vari han förde vapnet,
stötte han det skarpa stålet rakt in i hjärtat genom motståndarens
nakna bröst.

Emellertid var Heyward invecklad i en ännu farligare strid.
Hans kavaljersvärja hade brustit vid första anloppet och han
hade därför endast sin kroppsstyrka och behändighet att lita
till. Ehuru han ägde dessa egenskaper i ganska rikt mått gällde
det dock här en strid med en fiende, som i dessa hänseenden ej
gav honom efter. Dess bättre lyckades det snart Duncan att
avväpna sin motståndare, vars kniv föll på klippan vid deras
fötter. Det uppstod nu en fruktansvärd brottningskamp, under
vilken en var av dem ansträngde sig att störta den andre från
den svindlande höjden ned i avgrunden, där vattenfallet
brusade. Vid varje ny ansträngning kommo de närmare mot 
randen, där det gällde den största kraftutveckling. Bägge de
kämpande uppbjödo också all den styrka, varöver de förfogade, och
hade nu tumlat hän mot den yttersta kanten. Heyward kände
indianens tag i sin strupe och läste i hans hemska vilddjursleende
ett glödande hopp att kunna bereda sin fiende ett förskräckligt
öde. Han kände hur hans armar började giva efter för en
oemotståndlig kraft och i ett nu gingo alla dödsskräckens fasor
genom hans själ. I detta fruktansvärda ögonblick, då faran
var som störst, kom plötsligt en mörk hand och en blänkande
kniv mellan honom och hans motståndare. Indianen lät sin hand
sjunka. Blodet strömmade från de sönderskurna musklerna vid
handleden och under det att Heyward av Uncas drogs bort från
avgrunden, under det att hans ögon ännu stirrade på fiendens
vilda förtvivlade anlete, störtade denne plötsligt räddningslöst
ned för branten.

”Göm er!” ropade i detta ögonblick Falköga, som just var
färdig med sin motståndare. ”Tillbaka till gömstället, om livet
är er kärt! Vi äro endast till hälften färdiga med vårt arbete.”

Den unge mohikanen utstötte ett högt triumfrop och ilade
därpå med Heyward upp för branten samt dolde sig på nytt
med honom mellan klipporna och snåren.

Falköga hade icke varnat utan skäl, ty knappt var striden 
ändad, då det ljöd ett tjut så fruktansvärt och vilt, att
endast det häftigaste raseri och den starkaste hämndtörst kunde
framkalla det. Snart blixtrade det från gevär runtomkring och
kulorna smattrade mot klipporna, som om angriparna ville
utlösa sin harm över de livlösa stenarna.

Elden besvarades med säkra och väl riktade skott av
Chingachgook, som med orubblig fasthet hållit sin post under
tiden. Då sonens triumfrop nådde faderns öron, svarade han
med ett kort rop, men fortsatte att skjuta med samma påpasslighet. 
Så gick en ganska rundlig tid, under vilken bössorna
stundom lät höra sig i enstaka skott, stundom i rullande salvor.
Ehuru klipporna, träden och buskarna buro en massa märken
efter skott, voro dock försvararna så väl betäckta och gingo så
försiktigt till väga, att ingen av dem hittills blivit sårad med
undantag av David.


”Låt dem bara öda bort sitt krut!” sade Falköga kallblodigt, 
då den ena kulan efter den andra visslade förbi den
plats, där han låg dold.

”Jag tänker mig, att packet skall nog tröttna på leken, innan
klipporna be om pardon!”

”Åhå! Det där var bättre måttat än eljes!” ropade Heyward, 
sprittande till, då en kula studsade mot klippan strax
vid sidan om honom.

Falköga tog upp den plattade blykulan och skakade på
huvudet. ”Fallande bly bli aldrig så tillplattat, om det ej faller
från skyarna”, sade han.

Emellertid lyfte Uncas försiktigt sin bössa mot himmelen
och då hans kamrater följde pipans riktning, erhöllo de gåtans
lösning. En hög ek stod ungefär mitt emot dem på flodens
högra strand. Den hade böjt sig så långt fram med sina grenar,
att de översta av dessa trängde ut över den arm av floden, som
strömmade under dess rötter. I toppen av denna ek hade en
indian tagit plats bland de löv, som sparsamt betäckte dess
knotiga grenar, och var så gott gömd av stammen, att man
endast kunde skymta honom, då han böjde sig fram för att
iakttaga verkningarna av sitt skott.

”De hundarna klättra väl upp i himlen till sist, för att få
bugt på oss”, ropade Falköga. ”Håll utkik på honom, min
gosse, till jag åter blir klar att skjuta! Sedan skola vi försöka
att sända honom en kula från var sin sida av trädet.”

Uncas dröjde med sitt skott, tills han fick en vink av
jägaren. Därpå knallade bådas bössor, och blad och bark från
eken röko omkring i luften och spriddes av vinden. Men
indianen besvarade angreppet med ett hånskratt, under det att
han åter avsköt en kula, som rev av mössan av Falköga. Åter
hördes indianernas tjut och ett kulregn susade över de
belägrades huvuden, för att hålla dem samman på ett ställe, där
de lätt kunde falla offer för den krigare, som klättrat upp i
trädet, för att bereda deras undergång.

”Vi måste ändra det här!” sade Falköga. ”Uncas kalla
hit din fader! Vi behöva alla våra gevär för att få ned den
där hunden från trädtoppen.”


Signalen gavs strax, och Falköga hade ej ännu laddat sin
bössa, då Chingachgook slöt sig till sällskapet. Sonen visade
den erfarne krigaren fiendens gömställe, men med undantag
av det vanliga ”hugh”, som ovillkorligen undslapp hans läppar,
hördes han ej uttrycka varken förvåning eller bekymmer. Falköga 
och indianerna rådslogo en stund ivrigt på delawarspråket
och intogo därpå lugnt sina poster för att utföra den avtalade
planen.

Indianen hade från det ögonblick man upptäckte honom
vidmakthållit en snabb, men resultatlös eld, enär han förhindrades
att taga noggrant sikte på sina vaksamma fiender, vilka sköto,
så snart han blottade någon del av sin kropp. Icke desto mindre
träffade hans skott dock mitt bland försvararna, vilka försökte
täcka sig, så gott de kunde. Heywards uniform, som bjärt
skilde honom från de andra, blev flera gånger genomborrad
av kulor och en gång droppade det till och med blod från ett
skrubbsår i armen. Mingon, som blivit dristigare efter hand,
försökte äntligen att göra sina skott verksammare genom att
ändra ställning, men mohikanernas skarpa ögon upptäckte strax
genom det glesa lövverket de mörka konturerna av hans ben,
som han varit oförsiktig nog att sticka ut några tum utom
stammen. Båda gevären avlossades samtidigt och under det mingon
drog sitt sårade ben till sig, blev en del av hans kropp synlig.
Falköga begagnade snabbt detta tillfälle. Bladen rasslade
starkare än förr, den farliga bössan föll ned från trädet och
efter några ögonblicks fruktlösa ansträngningar, visade sig
indianens kropp, halvt svävande i luften, fastklamrad med
händerna vid en knotig, bladlös gren.

”Giv honom ännu en kula!” bönföll Heyward gripen av 
medlidande.

”Nej, icke ett krutkorn!” svarade Falköga kallblodigt,
under det att han laddade sin bössa på nytt. ”Hans död är säker,
och vi hava intet krut att ödsla bort. Här gäller det deras
skalper eller våra.”

Häremot var icke något att invända. Från detta ögonblick
förstummades tjutet i skogen och avstannade skjutningen.
Vänner och fiender hade sina blickar fästade på den olycklige,
som svävade i den mest hopplösa ställning mellan himmel och
jord. Kroppen svängdes fram och tillbaka av vinden och ehuru
han ej lät höra något stönande eller klagoljud, såg man indianen
kasta rasande blickar ned på sina fiender. Trots det stora
avståndet såg man dödsångest och förtvivlan präglade i hans
mörka anletsdrag. Tre gånger höjde Falköga sin bössa för att
göra slut på det pinsamma skådespelet, men lika ofta kom
försiktigheten honom att åter sänka geväret. Äntligen släppte
mingons ena hand sitt tag och föll slappt ned vid sidan. Han
försökte förgäves att gripa tag på nytt och famlade ett
ögonblick runt i luften. Snabb som blixten flög kulan ur Falkögas
bössa. Den olyckliges lemmar skälvde och sammandrogos i
kramp, huvudet sjönk ned på bröstet och så störtade han som
en livlös massa ned i avgrunden. De skummande, ilande böljorna
slöto sig om honom och varje spår av den stackars mingon var
försvunnet.

Intet triumfrop hälsade den vunna segern. Även mohikanerna
stirrade på varandra i stum förfäran. Från skogen ljöd ett
enda skrik och så var allt åter tyst. Falköga, som tycktes vara
den ende, som bibehöll sin lugna fattning, skakade förargad
på huvudet och grälade över sin blödsinthet.

”Det var den sista laddningen i mitt kruthorn och den sista
kulan i min väska! Hade det inte gjort detsamma, om han
fallit ned död eller levande? Uncas, min son, spring ned till
båten och hämta det stora hornet! I det finnes allt det krut
vi hava övrigt och vi behöva det till sista korn.”

Den unge mohikanen skyndade ned, men höjde strax därpå
ett förtvivlat utrop: ”Båten är tagen!”

Duncan och hans kamrater störtade fram med sådan häftighet, 
att fiendens spridda eld förblev oskadlig. Det ovanliga
ropet lockade även systrarna och den sårade David fram från
deras tillflyktsort och en enda blick var nog att klargöra för
dem den olycka, som bragt till och med den unge indianens
sinne ur jämvikt.

På ringa avstånd från klippan såg man den lilla båten driva
genom virvlarna i den strida strömmen på ett sätt, varav man
kunde förstå, att dess kurs styrdes av en dold kraft. Så snart
Slutligen släppte huronens ena hand sitt tag.

denna bedrövliga syn visade sig för Falköga, grep han instinktmässigt 
efter sin bössa och tryckte av, men den var ej laddad.

”Det är för sent!” ropade han missmodigt. "Den hunden har
redan hunnit ut i strömmen och icke en gång den bästa kula
skulle nu kunna nå honom.”

Den dristige huronen visade sitt huvud över båtkanten,
vinkande med handen. Under det han pilsnabbt gled utför floden,
utstötte han ett triumferande rop till tecken att expeditionen
lyckats. Hans rop besvarades av genomträngande tjut och
skratt från skogarna, så att det ljöd, som om tusen onda andar
jublat över en själs fall.

”Ja, I kunnen skratta, edra uslingar!” utbrast Falköga. 
”De tre bästa bössorna, som funnos i dessa skogar, äro nu ej
mera värda än tre humlestörar eller en årsgammal hjortkrona!”

”Vad är nu att göra?” sporde Duncan. ”Vad skall det nu
bliva av oss?”

I stället för att svara lät Falköga sitt finger glida runt hjässan
på ett så betecknande sätt, att ingen kunde missförstå hans
mening därmed.

”Vårt läge är väl icke så förtvivlat heller!” utbrast Duncan.
”Ännu äro huronerna icke här. Ännu kunna vi försvara hålan
och motsätta oss deras landstigning.”

”Varmed?” frågade Falköga kallt. ”Med Uncas pilar eller
med kvinnotårar? Nej, vår dödsstund är kommen och vi vilja
avbida den med ro och fattning.”

Vid dessa ord satte Chingachgook sig med värdig hållning
på ett klippstycke och började bereda sig till döden. Han hade
redan lagt sin kniv och sin tomahawk från sig och tog nu örnfjädrarna 
ur sitt hår för att ordna sin skalp till den sista rysliga
operationen. Duncan var en tyst åskådare härtill under stigande
ångest och bekymmer.

”Vår ställning kan ej vara hopplös”, utbrast han. ”Jag ser
inga fiender och det finns måhända hjälp i närheten. Indianerna
äro tydligen trötta av striden.”

”Ingalunda,” svarade Falköga. ”Det kan dröja en minut,
kanhända en timme och så komma de lömska hundarna
smygande - ja, jag betvivlar ej, att de redan äro nära inpå 
oss, ty komma skola de och det på ett sätt, som ej lämnar oss
något hopp övrigt. -- Chingachgook, min broder, sade han på
delawarspråket: Vi hava kämpat vår sista kamp tillsamman
och mingoerna skola fröjdas, när de dödat den vise mohikanen
och blekansiktet, vars öga kan göra natt till dag och moln till
vårdimmor.”

”Låt dem draga sin skarpaste kniv och svänga sin bästa
tomahawk!” svarade indianen lugnt och stolt. ”Deras bittraste
fiende är i deras händer. Uncas! Ropa hit männen och bed
dem skynda sig, innan deras hjärtan bliva veka och de själva
som kvinnor!”

”De söka bland fiskarna efter sina döda!” svarade Uncas. 
”Huronerna simma med fiskarna. De falla ned från ekarna
som mogen frukt och delawarerna le.”

”Ja”, mumlade Falköga. ”Deras indianska hjärtan äro
fulla av mod och de skola snart ropa till mingoerna, att de skola
göra en ända på deras liv. Döden är nära.”

”Och varför det?” frågade Cora, som plötsligt steg fram. 
”Flyn in i skogarna, som stå eder öppna.”

”Nej, icke till skogarna! Däremot skulle snart strömmen
föra oss utom bösshåll.”

”Nå, varför gån I icke med floden! Varför dröjen I?” 
frågade Cora bedjande.

”Varför!” sade Falköga med stolt blick. Därför att det
höves en man bättre att leva med ära än att dö med skam.
Vad skulle vi svara Munro, om han frågade oss efter sina
barn?”

”Gån och sägen honom, att I haven lämnat dem i avsikt
att snarast möjligt hämta dem hjälp,” svarade Cora.

”Chingachgook, Uncas! Hörden I den svartögda flickans
ord?” frågade Falköga indianerna på delawarspråket. Hans
ord voro lugna, väl avvägda och bestämda. Den äldre
mohikanen hörde honom med högtidligt allvar och tycktes
noggrant överväga hans ord. Därpå tillkännagav han efter ett kort
dröjsmål genom en vink med handen sitt bifall och yttrade
endast helt kort: ”Gott!” Därpå fattade han på nytt sina vapen,
prydde sig med örnfjädrarna och skred bort till ett hörn av 
klippan, som låg skyddat för gevärselden från den andra
stranden. Han stannade ett ögonblick, pekade på skogarna
nedanför samt yttrade ett par ord på sitt modersmål, varpå han
kastade sig i vattnet och var strax därpå försvunnen ur de
kvarvarandes åsyn.

Falköga följde honom, efter att hava talat några allvarsamma 
ord med Cora.

”Visdom är icke endast ålderdomens arvslott”, sade han. 
”Edra ord voro visa och vi lyda dem. Man skall skona ert
liv och föra er in i skogarna, men bryt då omärkligt grenar på
buskarna var ni draga fram och gör spåren så tydliga som
möjligt. Om dödliga ögon kunna finna dem, så kan ni lita på,
att ni har en vän, som aldrig skall lämna eder, om han så
skulle följa spåren till världens ände.”

Han tryckte hjärtligt Coras hand, samt lyfte upp sin bössa
och betraktade den med sorgsna blickar. Därpå nedlade han
den försiktigt och ilade hän till det ställe, där Chingachgook
försvunnit. Han stannade ett ögonblick på klippan och sade
med bitterhet: ”Hade endast krutet räckt till, skulle denna
smälek ej hava gått över oss!” Därpå kastade han sig i vattnet, 
som slöt sig över honom, och försvann.

Allas ögon voro nu fästade på Uncas, som stod orörlig, stödd
mot den skrovliga klippan. Cora vände sig till honom och sade:
”Dina vänner äro i säkerhet; skall du icke följa dem?”

”Uncas stannar!” svarade den unge hövdingen lugnt.

”För att göra vår fångenskap ännu rysligare. Nej, aldrig
i evighet! Gå, ädle unge man, gå bort till min fader och säg
till honom, att han skall giva dig penningar, så att du kan
friköpa hans döttrar. Gå! Det är min bön och min önskan, att
du skall gå!”

Uncas lugna och stolta blick blev mörk och sorgsen, men
han dröjde ej längre. Med ljudlösa steg ilade han bort över
klippan och lät sig glida ned i vattnet. De kvarvarande vågade 
knappast draga andan, förr än de långt ute i strömmen såg
hans huvud dyka upp för ett ögonblick. Därpå försvann Uncas
för deras blickar.

Nu vände sig Cora till major Heyward.


”Jag har hört er simkunnighet berömmas, Duncan!” sade
hon med darrande röst. ”Följ nu efter de andra!”

”Nej aldrig!” utbrast Duncan bestämt. ”De andra drogo
åstad, för att skaffa oss hjälp, men jag måste stanna, för att
beskydda dig och Alice.”

Hans bestämda ton lät förstå, att hans beslut var orubbligt,
varför Cora ej försökte vidare övertalning. Hon virade en
schal om sitt huvud och drog den halvt avsvimmade Alice med
sig in i hålans undangömdaste vrå.

Major Heyward hade ingalunda uppgivit allt hopp. Den
djupa stillheten runt omkring, som knappast avbröts av en
skatas skrattande, vidmakthöll hos honom inbillningen, att
fienderna uppgivit förföljelsen. Emellertid beslöt han, att ej
försumma något försiktighetsmått, som kunde vara honom och
de damer, som stodo under hans beskydd, till nytta.

”Huronerna synas ej till”, sade han till David, som ej ännu
hämtat sig från följderna av skottet. ”Men vi vilja ändock
dölja oss i hålan och överlämna resten till försynen.”

David instämde häri och stödd på sin ledsagares arm trädde
han in i hålans ingång. Duncan tog en hög ris och dolde
därmed ingången, så att man ej kunde se ett spår av någon
öppning. Invändigt upphängde han på denna svaga skiljevägg
några filtar, som mohikanerna lämnat kvar, och härigenom
blev hålans bakgrund ganska mörk, under det att dess främre
del sparsamt upplystes från en smal klyfta, genom vilken en
liten rännil från floden sökte sig väg.

”Nu kunna vi med glatt mod invänta huronerna”, sade han
och satte sig mitt i hålan, i det han krampaktigt omfattade den
pistol han hade kvar. ”Och när de komma, skola de icke taga
vår fästning så lätt, som de inbilla sig.”

På hans lugnande ord följde djup stillhet. Den ena minuten
förflöt efter den andra utan något avbrott, varför hoppets
välgörande känsla allt mer stärktes i de övergivnas bröst. David
tog fram sin flöjt och började blåsa en koral, till vilken åhörarna 
lyssnade med levande intresse, då det plötsligt utanför höjdes 
ett tjut, som kom de fromma tonerna att tystna och kvävde
Davids röst, som om hjärtat bokstavligen kommit upp i halsen
på honom.

”Det är ute med oss!” utbrast Alice förtvivlat, i det hon
kastade sig i Coras armar.

”Ännu icke! Ännu icke!” svarade Heyward oförsagt. ”Ännu 
äro vi icke upptäckta och ännu hava vi hopp!”

Duncans ord uppmuntrade systrarna så mycket, att de förmådde 
avvakta sitt öde i tysthet. Men snart höjdes tjutet ånyo,
Stämmor ljödo från den översta till den nedersta delen av ön
och hördes snart även på de nakna klipporna över hålorna.
Snart ljödo de vilda tonerna i alla riktningar omkring de
inspärrade. Till och med i närheten av klippremnan mellan de
tvenne hålorna hördes skrik och ett genomträngande tjut från
djupet av fjällklyftorna blandade sig med dessa förskräckliga
ljud.

Mitt under detta tumult ljöd ett triumfrop, endast få steg
från den dolda ingången till hålan och Heyward tänkte, att nu
allt vore förlorat. Det visade sig emellertid, att indianerna
samlat sig omkring den plats, där Falköga mot sin vilja måst
kvarlämna sitt gevär. Man ropade: ”Den långa bössan!” och
skogens ekon återgåvo namnet, vilket fienderna, enligt vad
Heyward mindes, gåvo en berömd jägare och vägvisare hos
engelsmännen. Denne hade sålunda varit hans ledsagare och
beskyddare.

”Den långa bössan! Den långa bössan!” gick det från mun
till mun, till dess hela bandet hade samlat sig omkring fyndet,
vilket tycktes vittna om, att dess fruktade ägare vore död.
Efter en stormande rådplägning skildes man åter, för att söka
efter Falkögas lik, vilket man hoppades finna i en eller annan
klippskreva.

”Nu är det avgörande ögonblicket kommet!” viskade Heyward 
till systrarna. ”Undgå vi även nu att bliva funna, hava
vi också hopp om att undkomma.”

Heyward talade ännu, då Alice häftigt bleknade och tyst
pekade uppåt. Heywards ögon följde den antydda riktningen
och över klippans översta rand, som danade ett slags båge över
den öppna utgången, såg han deras förre vägvisare, Maguas,
-- le renard subtils -- vilda och barska drag.

Till och med i detta fruktansvärda ögonblick förlorade
Heyward ej sin självbehärskning. I indianens ansikte läste han, att
hans blick ej ännu genomträngt hålans halvmörker, och tänkte
just gömma sig som de andra, då en glimt av glädje, som flög
över vildens ansikte, sade honom, att det var för sent, att allt
var förbi.

Det upprörande uttryck av fröjd och jubel, som blixtrade
fram ur Maguas ögon, väckte Heywards harm. Glömmande
allt och endast följande ögonblickets ingivelse, lyfte han sin
pistol och riktade den mot Magua. Knallen av skottet genljöd
genom hålan, men då krutröken drog bort, fann Duncan den
plats tom, varest deras förrädiske vägvisare nyss stått.
Heyward störtade bort mot utgången och såg för ett ögonblick hans
mörka gestalt, då han smög sig runt en klippa och försvann.

Dödsstillhet följde på pistolskottet och avbröts först av
Maguas röst. Hans ord besvarades av alla indianerna med ett
hemskt glädjetjut. Den vrålande massan störtade åter fram
över ön och innan Duncan haft tid att hämta sig från sin
bestörtning, hade hans svaga bålverk splittrats för alla vindar.
Från bägge sidor trängde indianerna in i hålan. De olyckliga
belägrade släpades ur sitt gömställe fram i dagsljuset in i
kretsen av blodtörstiga och triumferande indianer.




2 KAPITLET.

Sedan Duncan övervunnit sin förskräckelse över den plötsliga
olyckan, anställde han sina betraktelser över det timade.
Mot sedvana hade segervinnarna varken förgripit sig på honom
eller de unga flickorna, och han hyste därför förhoppning om,
att deras ställning var mindre farlig än den i övrigt fall skulle
ha varit. Vildarna skockade sig omkring honom och bestormade 
honom med frågor, vilka han dock icke kunde besvara, enär
han ej förstod deras språk.

Maguas uppträdande var emellertid mycket olika de övriga
Heyward höjde pistolen och sköt.

vildarnas. Medan dessa skränade och ropade, stod den listige
räven lugn och belåten, så att man tydligt kunde se på honom,
att han nu till fyllest uppnått huvudändamålet med sitt
förräderi. Heyward kände mot honom en bitter ovilja, men han
betvang den och tilltalade sin fiende med följande ord:

”Le Renard är en stor krigare. Vill han icke förkunna för
den avväpnade fienden hans segerherrars önskan?”

”De fråga efter ’den långa bössan’,” svarade Magua kallt.

”Falköga har flytt långt, långt bort, så att de ej kunna nå
honom.”

Magua skakade tvivlande på huvudet.

”Är han en fågel, som kan höja sig på sina vingar?”

”En fågel är han ej, men ’den långa bössan’ kan simma.
Han sam ned för floden, då allt hans krut var bortskjutet.”

”Och varför stannade den vite hövding?” sporde Magua.

”Den vite mannen tror, att blott en usling lämnar sina
kvinnor i sticket.”

Magua mumlade några obegripliga ord mellan tänderna
och frågade vidare:

”Kunna delawarerna simma lika bra som krypa omkring i
småskogen? Var är ’Den store ormen’?”

”Ifall du menar Chingachgook, som jag förmodar, så har
även han summit ned för floden.”

”Är den raske Hjorten borta?”

”Vem är det du kallar för en rask hjort?” frågade Duncan
för att vinna tid.

”Uncas”, svarade Magua.

”Ifall du menar den unge delawaren, så har även han
begivit sig ned för floden.”

Magua fann detta sätt att slippa undan så troligt, att han
icke hyste tvivel om berättelsens sanning, varför han också
meddelade sina stamfränder innehållet av sitt samtal med Duncan.
Dessa utstötte ett vilt skri och sprungo runt på ön, liksom
vanvettiga av vrede över, att deras fiender sluppit undan. Det
varade en god stund, innan detta tumult upphörde, och
hövdingarna kunde börja rådslå, vars utgång Duncan med icke
ringa bekymmer motsåg. Han fruktade icke för sin egen 
person; det var endast de två systrarnas väl och ve som låg
honom om hjärtat.

Rådplägningen var snart undangjord, och fångarna fördes
därpå ned i kanoten för att överföras till den andra stranden.
En trupp drog bort genom skogen med största delen av folket,
och endast Magua samt sex av hans kamrater stannade för att
föra fångarna till ett säkert förvaringsställe. För att erhålla
visshet om deras framtida öde, bekvämade Duncan sig till att
ännu en gång börja ett samtal med Magua och sökte i detta
visa sig så vänlig och förtroendefull, det var honom möjligt.

”Jag önskar att säga något till Magua, till vilket han bör
lyssna”, sade han.

”Tala! Träden ha inga öron”, svarade vilden med ett hånfullt 
uttryck i sitt ansikte.

”När le Renard vänder tillbaka och bringar den gråhårige
general Munros döttrar till deras far skall han erhålla en
riklig belöning”, sade Duncan tyst för att icke höras av de övriga
vildarna.

”Vad vill den unge hövding giva?” sporde Magua.

”Guld, krut och eldvatten i mängd”, utbrast Duncan hastigt.

”Gott”, avbröt honom Magua. ”Le Renard är en klok
hövding och det kommer att visa sig vad han beslutar.”

Efter att ha uttalat dessa ord, trädde Magua bort till
hästarna, vilka tagits ut ur klipphålan och vinkade till Heyward, att
han skulle hjälpa de båda flickorna upp i sadeln. Nu var icke
att tänka på något vidare uppskov, och Duncan såg sig nödsakad 
att lyda vildens befallningar. Han viskade några tröstande 
ord till de förskräckta flickorna och begav sig därpå bort till
David, vilken -- liksom han själv -- till fots måste åtfölja
sina väktare, emedan vildarna bemäktigat sig deras hästar.

Då allt var färdigt till uppbrott, gav Magua tecken till, att
man skulle sätta sig i rörelse, i det han själv i egenskap av
tågets förare satte sig i spetsen för detsamma. Efter honom
följde David, därefter de två systrarna till häst, och bakom
dem gick Duncan, medan indianerna med sedvanlig vaksamhet
betäckte sidorna och slutet.

I oavbruten tystnad framskred tåget mot söder, således 
alldeles motsatt den riktning i vilken fort William Henry var
beläget. Likväl uppgav icke Duncan hoppet, att Magua skulle
göra vad han begärt av honom och förmodade, att denna
marsch mot söder gjordes endast för att vilseleda hans
följeslagare.

Emellertid ihågkom Cora Falkögas tillsägelse och räckte,
så ofta tillfälle därtill kunde givas henne, ut sin hand för att
avbryta de grenar som voro i vägen för henne. Indianernas
vaksamhet förhindrade dock nästan alla dessa försök och gjorde
dem ytterst farliga. Endast en enda gång lyckades det henne
att fullständigt avbryta en gren av en stor buske, och samtidigt 
fick hon det infallet att låta en av sina handskar falla
ned på vägen. Detta upptäcktes dock av en av väktarna, vilken
återgav henne handsken samt avbröt grenarna runt omkring
busken, så att det såg ut som om något villebråd brutit sig
igenom den. Därpå lade han sin hand på tomahawken med en
så hotfull blick, att han därmed för beständigt gjorde slut på
alla dylika försök av Cora.

Magua talade icke ett ord, men följde med stor säkerhet
sin väg genom de öde furuskogarna, alltjämt i samma riktning.
Intet avbröt den hastiga marschen, och först då de nått upp
på en hög backe, sparsamt bevuxen med träd, gjorde Magua
halt, på det alla måtte få vila ut en stund efter den 
ansträngande vandringen.

Damerna stego av sina hästar. Magua kastade sig ned under
en ek, och de övriga indianerna tände ett bål för att steka en
råbock, som de fällt under vägen och släpat med sig. För att
skaffa sig visshet om Maguas sinnelag gick Duncan bort till
honom och sade:

”Har Magua icke länge nog haft solen i ansiktet? Vill han
icke taga vägen till William Henry? En kärleksfull fader
längtar efter sina barn, och hans tacksamhet skall bliva stor.”

”Älskar den vithårige hövdingen sina döttrar?” frågade
Magua. ”Han är hård mot sina krigare, och hans ögon äro
utan medlidsamhet.”

”Ja, han är sträng mot de elaka och ohörsamma, men sina
barn älskar han högre än sig själv.”


Ett avskyvärt uttryck flög härvid över indianens mörka
ansikte.

”Tig stilla!” ropade han med djävulsk fröjd. Den store
anden har givit vad som är honom kärast i mina händer, på
det jag måtte kunna utkräva hämnd. Den gamle hövdingen
lät piska mig i alla hans krigares åsyn och tillfogade mig djupa
sår. Magua ämnar nu såra honom ännu djupare.”

Bestört vek Duncan undan, och den hämndgirige vilden
skyndade bort till sina kamrater, som lättjefullt lågo runt
omkring på marken, sedan de med vanlig glupskhet förtärt sin
måltid. Han tilltalade dem med hela en indiansk hövdings
värdighet, och redan hans första ord hade den verkan, att hans
åhörare genast reste sig med alla tecken till aktning och
uppmärksamhet mot den talande. Då Magua uttryckte sig på sitt
modersmål, kunde fångarna icke förstå vad han sade, men
ingen av dem anade något gott.

Maguas tal varade länge och tycktes uppegga vildarna till
det största raseri. Deras förfärliga rop genljödo i skogen, och
plötsligt grepo de sina knivar och tomahawker och störtade löst
på fångarna, hotande dem med en ögonblicklig död. Heyward 
kastade sig emellan systrarna och den främste bland de
rasande indianerna, vilken han grep med en förtvivlad styrka,
därigenom förhindrande honom att utföra sin mordiska avsikt.
Detta oväntade motstånd gav Magua tillfälle att övertala sina
stamfränder att så länge som möjligt förlänga offrens plågor.
Hans förslag mottogs med ett sataniskt jubel, och vildarna
skredo genast till utförande av den föreslagna planen.

Två av de kraftigaste krigarna rusade på Heyward, medan
en tredje angrep den mindre farlige sångaren. Nu började en
förtvivlad strid. Till och med David övermannades endast med
den största möda; med Duncan erhöllo indianerna först bukt,
när de angrepo honom med förenade krafter. Han tillfångatogs
nu och bands vid ett träd. Då den unge krigaren åter kunde
sansa sig, märkte han tydligt, att de alla voro dömda att lida
en grym tortyr. Till höger om honom stod Cora, likaledes bunden 
vid ett träd och till vänster Alice, och det skar den unge
mannen i hjärtat, då han såg de unga av förskräckelse darrande 
flickorna och deras bleka, av smärta förvridna anletsdrag.

Huronernas hämnd förbereddes på det vanliga fruktansvärda
sättet. Några sökte efter torra grenar för att göra i ordning ett
bål, andra skuro spetsiga träpinnar för att driva dem brinnande
in i fångarnas kroppar, medan åter andra böjde topparna av
två unga träd ned till jorden för att binda Heywards armar
vid desamma och sedan släppa dem för att på detta sätt låta
honom hänga mellan himmel och jord.

Magua var den förste, som började pina dem. Rasande
kastade han sin tomahawk efter den försvarslösa Alice.
Vapnet svängde alldeles förbi Heywards panna, flög genom en
av den förskräckta flickans fladdrande lockar och borrade sig
in i trädstammen, tätt över hennes huvud.

Denna syn bragte Duncan till den häftigaste förtvivlan. Med
en våldsam ansträngning sprängde han sina band och rusade
på en annan vilde, som med ett högt vrålande och bättre sikte
än det Magua tagit, stod i beredskap att göra ett nytt kast.
De fattade tag i varandra, brottades häftigt och föllo så båda
två till marken.

Heyward kunde dock icke få ordentligt tag i sin motståndares
nakna kropp; han lagade därför endast så att han kom över
honom, satte sitt knä på indianens bröst och tryckte ned honom
med jättestyrka. Redan såg dock Duncan vildens kniv blänka
i luften och han såg ingen utväg att kunna hindra det
dödsbringande hugget, då en kula ven förbi hans öron och knallen
av en bössa samtidigt hördes. Han kände sig befriad från det
tag indianen fattat i honom med sin lediga hand och såg det
barska uttrycket i hans ansikte avlösas av en vild, stirrande
blick. Strax därpå låg indianen död på det torra lövet.

Orörliga kvarstodo indianerna på sina platser, liksom
förstenade vid åsynen av det så plötsliga framträdandet av
döden i deras egna led. Men då de sågo hur säkert och dödsbringande 
skottet var, ljöd plötsligt från allas mun ropet, ”den
långa bössan!” och ett vilt ångestrop följde därpå. Ett högt,
kraftigt krigsrop från ett busksnår, i vilket de oförsiktiga
huronerna ställt sina vapen, svarade därpå, och nästa ögonblick
störtade Falköga fram mot indianerna, allt för otålig att ej få
försöka den återerövrade bössan, i det han djärvt svängde sitt
dyrbara vapen. Men hur snabba hans rörelser än voro, var han
dock icke så kvick som en ung vilde, vilken med otrolig
behändighet och dristighet ilade förbi honom in bland huronerna,
där han hotfullt ställde sig framför Cora och svängde sin
tomahawk i luften mot huronerna, så att den liknade en blänkande
kniv. Kort därefter gled ännu en skepnad fram och ställde sig
med krigisk hållning framför den andra unga damen. De vilda
huronerna veko förskräckta tillbaka för dessa krigare och
utstötte återupprepade gånger: ”Den raske hjorten!.... Den
store ormen!”

Huronernas fyndige och uppmärksamme förare lät dock icke
så lätt bringa sig ur fattningen. Seende sig omkring med en
hastig och spejande blick, insåg han snart, av vad art kampen
skulle bli, uppmuntrade sitt folk med ord och exempel, drog
sin långa skarpa kniv och störtade med ett ursinnigt vrålande
mot Chingachgook, vilken avvaktade hans ankomst med en
lugn och bestämd hållning. Detta blev signalen till en allmän
strid. Ingen hade skjutvapen, och kampen måste därför föras
uteslutande med händer, knivar och tomahawker.

Besvarande stridsropet störtade Uncas löst på en fiende, vars
huvudskål han krossade med ett enda slag av tomahawken.
Heyward grep fatt i Maguas vapen, vilket satt kvar i trädet
ovanför Alice och ilade rasande bort för att deltaga i striden.
De kämpande voro nu omkring lika många på vardera sidan,
och en var utsökte därför sin man bland motståndarna. Med
virvelvindens raseri och blixtens hastighet skedde angreppet.
Falköga lät en ny fiende känna tyngden av sin hand, i det han
hastigt fällde honom till marken. Heyward, som var allt för
het och ivrig att vänta, tills han var tillräckligt nära sin
motståndare, kastade tomahawken mot denne, träffade honom mitt
i pannan och hindrade således hans vidare framryckande.
Uppmuntrad av denna lilla framgång, rusade den unge mannen,
utan annat vapen än sina knytnävar, på sin fiende. Ett enda
ögonblick var dock tillräckligt för att låta honom ångra sin
överilning, ty han var i allt behov av sin stora vighet för att
undgå vildens knivstygn. Ur stånd att i längden reda sig med
sin motståndare, fattade han med ett raskt grepp tag om dennes
armar och tryckte dem fast intill hans sidor. Men att låta dem
kvarbliva i denna ställning en längre stund, krävde så stor styrka,
att han snart skulle ha nödgats släppa honom, och med varje
ögonblick blev hans ställning allt farligare. I detta pinsamma
ögonblick ljöd invid honom en röst som sade: ”Slå de tjuvstrykarna 
ihjäl! Mingoerna skola icke ha någon pardon.”

I nästa ögonblick föll kolven av Falkögas bössa ned på
vildens blottade huvud, vars muskler slappades och utan att
röra sig gled han ur Duncans armar och segnade ned till jorden.

Då Uncas dödat sin första fiende, vände han sig om som ett
hungrigt lejon för att uppsöka en ny. Den femte huronen -- 
den ende som vid första angreppet icke funnit någon motståndare, 
hade ett ögonblick varit villrådig vad han skulle företaga
sig, men därpå började han med djävulsk ondska utföra den
påbörjade fastän avbrutna hämndplanen. Utstötande ett segerrop 
rusade han bort mot den försvarslösa Cora och kastade som
en föregångare för sig själv, sin tomahawk emot henne. Den
strök tätt intill hennes skuldror, avskuro de band, varmed hon
var fängslad vid trädet och återgav henne bruket av hennes
lemmar. Hon ämnade nu smyga undan för vilden, men 
dessförinnan kastade hon sig, obekymrad för sin egen säkerhet,
till Alices bröst och försökte med krampaktigt darrande
händer att lösa de band, varmed denna ännu var bunden.
Huronen skyndade efter henne, grep tag i Coras fladdrande lockar
och kastade henne brutalt ned på knä. Därpå snodde han
hennes långa hår om sin hand, och i det han höll det i vädret
med utsträckt arm, svängde han kniven över sitt offers huvud
och utstötte ett hånfullt och triumferande skratt. Det var dock
sista gången i sitt liv, han log. Uncas blev genast uppmärksam
på det förfärliga uppträdet. Ilande upp som en panter skyndade 
han bort till platsen, föll ned på sin fiendes bröst och
kastade honom handlöst till marken. De sprungo dock båda
genast upp igen, deras vapen möttes, under det blodet flödade
från dem båda. Kampen var dock snart avgjord. Heywards
tomahawk och Falkögas bössa krossade samtidigt hans 
huvudskål i samma ögonblick som Unca's kniv genomborrade hans
hjärta.

Nu var striden slut, med undantag av enviget mellan
Chingachgook och Magua. Då de vilda krigarna mötte varandra,
förlopp någon tid, under vilken de båda sökte undvika den
andres hugg. Plötsligt störtade de dock samtidigt mot varandra,
och vid den häftiga sammandrabbningen föllo de båda till
marken, där de liksom ormar slingrade sig omkring varandra. I det
ögonblick, då segrarna nalkades dem, var den plats, på vilken
striden utkämpades, nästan dold i en sky av damm och vissnat
löv. Drivna av uppriktig kärlek, vänskap och tacksamhet,
skyndade Heyward och hans två kamrater bort till platsen för den
förtvivlade striden. Men förgäves sprang Uncas runt omkring
dammolnet för att stöta sin kniv i bröstet på faderns fiende,
förgäves höll Falköga sin bössa hotfullt lyftad i vädret och
förgäves sökte Heyward få fatt i huronens ena ben. De stridandes
av damm och torra löv betäckta kroppar tycktes sammanvuxna
till en.

Mohikanens slanka, smidiga gestalt och huronens fasta,
mörka kropp rullade med sådan hast växelvis förbi deras blickar,
att Chingachgooks vänner icke visste när de lämpligast borde
ingripa och mot vilken punkt de skulle rikta sitt anfall. Väl
funnos korta, flyktiga ögonblick, då Maguas gnistrande blickar
tindrade genom dammskyn, men innan en fientlig hand hunnit
röra vid honom, visade sig i hans ställe Chingachgooks barska
ansikte.

På detta sätt hade striden från mitten av den lilla backsluttningen 
fortgått till dennas rand och nu lyckades det mohikanen 
att tillfoga sin motståndare en kraftig stöt med kniven.
Magua släppte genast sitt tag och sjönk till utseendet livlös ned
på ryggen. Hans motståndare sprang upp och lät skogen
genljuda av sitt segerrop.

"Hell, över delawarerna!" jublade Falköga, i det han ännu
en gång svängde med kolven av sin långa bössa. "Ett sista slag
skall han dock ha, så att han icke återvaknar till liv."

Men i samma ögonblick, som kolven ven genom luften,
rullade sig huronen ned över backens kant och försvann 

ögonblickligen i småskogen. Då delawarerna sågo den man, som
de trott vara död, så plötsligt bliva levande igen, utstötte de sitt
vanliga rop till tecken av förvåning och förföljde därpå huronen 
som ett par vinthundar, vilka hastigt sätta efter ett flyktande
villebråd. Men ett högt rop av Falköga, kallade genast de två
mohikanerna tillbaka.

"Låt honom springa!" sade han till sina vänner; låt honom
komma undan, den falske räven. En honnett delawar skulle,
när han blivit besegrad, ha blivit liggande stilla och mottagit
dödsstöten, men en slyngel, sådan som denne mingo, ränner
genast i väg som en vildkatt. Låt honom löpa bort! Han är
endast en man utan bössa och tomahawk och kan icke mera tillfoga 
oss någon skada. Jag vill dock se efter hur det står till
med de andra tjuvstrykarna, så att icke ännu flera rusa bort i
skogen och skrika som skadeskjutna skator."

Med dessa ord gick den ärlige, men oförsonlige Falköga runt
omkring på stridsplatsen och undersökte alla de fallna
fienderna, medan han kallblodigt stötte sin långa kniv i bröstet på en
och annan av dem. Chingachgook hade dock redan hunnit före
honom och insamlat sina skalper.

Uncas skyndade emellertid i sällskap med major Heyward
de unga flickorna till hjälp, löste Alices band och förde henne
bort till systern. Gråtande föllo de i varandras armar och höllo
varandra länge omfamnade.

"Sansa dig, Alice!" sade Cora, då den första glädjen över
deras befrielse var över, "sansa dig! Vi äro fria, och ingen
av våra tappra räddare har tillfogats något ont. Räddade
skola vi återvända till vår käre fader."

Uncas och Heyward betraktade med rörelse de älskliga
flickornas rörelse, och dessa vände sig snart till dem för att
uttala sin tacksamhet för den självuppoffring och det mannamod 
de ådagalagt vid befrielsen ur den förskräckliga ställning
vari de nyss förut befunnit sig. Emellertid framkom Falköga
och lösgjorde även David, vilken ända till detta ögonblick med
stort tålamod funnit sig uti att vara bunden.

"Så", sade han, "nu är du fri, gamle sångare, och kan åter
bruka dina lemmar som du själv vill. Nyttja din tid hädanefter

bättre än till att blott sjunga och spela psalmer! Du har nu
varit i tillfälle att se, att ett gott vapen i dessa skogar är
betydligt nyttigare än en flöjt, vilken icke duger till något annat än
att kalla fienderna till den plats, där man vistas."

David Gamut ämnade svara; men Falköga vände sig bort
från honom för att hopsamla de från huronerna erövrade vapnen. 
Han betraktade dem omsorgsfullt, häri biträdd av Chingachgook, 
vilken till sin stora glädje fann både sin och Uncas
bössa bland bytet. Så väl Heyward som David försågos nu
med vapen, och icke heller ammunition saknades.

Därvid gingo alla, de båda systrarna stödda av major Heyward, 
ned för backen, vid vars fot de funno hästarna, som lugnt
avbetade gräset i småskogen. Cora och Alice stego genast upp
på dem och redo efter anvisning av Falköga, en förare som
under de farligaste omständigheter visat sig vara deras trofaste
vän. Vid en källa, icke långt därifrån, gjordes ett uppehåll,
och våra vänner vederkvickte sig här med mat och dryck.

Här sporde Heyward spejaren:

"Hur gick det till, min vän, att vi så snart fingo återse er
och det utan hjälp av soldaterna från Fort Edward?"

"I stället för att spilla tid och krafter med att gå till fortet,
föredrogo vi att bliva liggande kvar vid flodstranden och noga
aktgiva på huronernas rörelser. Av deras segerrop kunde vi
höra, då I bleven tillfångatagna. Senare, då I kommit i land,
förlorade vi er emellertid ur sikte och nödgades krypa som
ormar under buskarna, tills vi åter fingo ögonen på er. Hade
Uncas icke varit, skulle vi kanhända likväl ha tappat spåret av
er. Vi beslöto nämligen att slå in på en väg, som leder genom
urskogen, emedan vi antogo att vildarna tagit denna kosa. Men
då vi vandrat flera mil, utan att finna en enda avbruten gren,
vartill jag rått, blev jag allvarligt bekymrad, synnerligast som
jag märkte, att alla spår, som stodo till att upptäcka, härrörde
från mockasiner."

"Våra fiender hade varit så försiktiga, att de försett oss alla
med sådana", sade Duncan.

"Det var förståndigt gjort och liknar dem, men en så vanlig
list kunde likväl icke narra oss från rätta vägen."

"Vad ha vi då att tacka för vår räddning?"

"Uncas duglighet. Han påstod nämligen alltjämt, att de
hästar, på vilka damerna redo, satte båda hovarna på samma
sida samtidigt till marken, vilket strider mot vad fallet är hos
alla de djur jag känner till, med undantag av björnen. Emellertid 
har jag nu övertygat mig om, att dylika hästar finnas, ty jag
har varit i tillfälle att se spåren efter deras hovar på en väglängd
av icke mindre än fem mil."

"Ja, det är en egenhet med dessa djur, vilka importeras från
Narraganstsetbay och äro mycket berömda för sin lätthet och
uthållighet. Andra hästar kunna likväl dresseras att gå på
samma sätt.

"Ja, det må vara med den saken hur det vill, så hade Uncas
genom sin kunskap om hästarnas sätt att gå, sitt bestämda märke
till vägledning, och djurens spår förde oss till en buske med
avbrutna grenar. Den översta kvisten hade blivit böjd uppifrån, 
liksom när en dam plockar en blomma, men med alla
de andra såg det ut som om en mans kraftiga hand avbrutit dem.
Därav drog jag den slutsatsen, att det nedriga följet lagt märke
till, att grenen blivit bruten och så brutit även de övriga för att
vi skulle tro, att en råbock anställt denna förödelse. Från detta
ögonblick var det icke svårt för oss att finna rätta vägen, och
resten känner ni till."

Snart manade Falköga åter till uppbrott, och systrarna stego
till häst. Duncan och David togo sina bössor och följde efter
dem. Falköga gick förut, och de båda mohikanerna slutade
tåget.

Den väg Falköga tog, förde tvärs över de slätter, på vilka
de samma morgon voro komna under Maguas ledning. Utan
rast fortsattes färden, tills solen redan sjunkit långt ned bakom
de avlägsna bergen, över vars toppar den spred en gyllene
strålglans. Då först stannade Falköga och i det han pekade på den
klara, blå himlen sade han:

"Se, det är ett tecken för oss människor, att söka den sömn
och vila, varav vi äro i behov. Jag erinrar mig mycket väl att
jag redan förut varit i strid med mingoerna på denna plats och

från den tiden bör ett blockhus ännu kvarstå här i närheten.
Häråt ligger det; ett litet stycke längre till vänster."

Utan att avvakta något svar, gick den kraftige jägaren in i
en tät skog av unga kastanjeträd, i det han sköt deras frodiga
skott åt sidan, tills han hunnit en öppen plats, där det förfallna
blockhuset var beläget på en liten, låg gräsbevuxen sluttning.
Det var en av de i Amerika så ofta förekommande byggnaderna, 
vilka uppföras för att användas endast vid ett givet tillfälle 
för att sedan genast åter övergivas. Dessa barktak hade
för länge sedan ruttnat och fallit ned, men de grova furustockarna, 
vilka i hast blivit timrade över varandra, befunno sig
ännu på sin plats. Det ena hörnet av byggnaden hade dock
givit sig, och man hade orsak nog att frukta, det alltsammans
när som helst kunde störta tillsammans.

Medan Heyward och David betänkte sig, innan de inträdde
i den förfallna byggnaden, gingo Falköga och Chingachgook
med det största intresse runt omkring de förfallna väggarna, i
det den sistnämnde berättade för sin son om den blodiga strid
som en gång ägt rum på denna plats.

Emellertid stego de två unga flickorna av sina hästar och
med stor glädje njöto de av den svala aftonens lugn och stillhet,
på en plats, där de hoppades vara ostörda av allting, med
undantag möjligen av de vilda djuren.

"Vore det icke bättre, min käre vän", sade Heyward till
Falköga, "om vi uppsloge vårt nattläger på ett mindre känt
ställe?"

"Det finnes icke många nu, som äga kännedom om tillvaron
av detta blockhus", svarade jägaren långsamt. "Om sådana
strider, som den vilken ägt rum här, skrivas inga böcker. Jag
var på den tiden en ung man och hade dragit ut med delawarerna 
till strid mot mohawkerna. I fyrtio dagar och fyrtio nätter
lågo de här, törstande efter blod, och ehuru vi blott voro tio
mot tjugo, höllo vi blockhuset, tills vi voro omkring lika i antal.
Då företogo vi ett utfall mot de hundarna och det undkom icke
en enda av dem, som kunde meddela släkt och vänner deras
öde. Jag var, som sagt, på den tiden mycket ung och kunde
icke uthärda den tanken, att benen av så många medmänniskor 

skulle ligga obegravda och blekna i luften och solen. Jag grävde
en stor grav och lade med egna händer de döda ned i densamma, 
varefter jag skottade jord över liken. Det är den högen, 
varpå ni nu sitter. Man sitter ju rätt bra på den, fastän
den till största delen består av människoben."

Det gick en rysning genom Heyward och de två systrarna,
vilka satt sig ned för att vila på den gröna högen, och de
skyndade alla i hast upp.

"Våren blott lugna!" sade Falköga med ett melankoliskt
leende, "de döda äro borta och åstadkomma icke mera något
ont. Deras stridsrop är förstummat, deras tomahawker äro
förtärda av rost. Av alla dem, som voro med, när de slutade sin
levnad, finnas nu icke flera i livet än Chingachgook och jag.
Den store ormens bröder och familj utgjorde vår trupp, och här
ser ni allt vad som är kvar av hans släkt. Men, det är icke
värt att tala mera om den gamla historien. Uncas, rensa källan,
medan din far och jag ställa i ordning ett tak över damernas
vackra huvuden samt dessutom tillreder ett läger av gräs och
löv."

Tak och vilobädd voro snart iordningställda, och efter att
hava intagit några förfriskningar, drogo damerna sig tillbaka
till blockhuset, lade sig på den doftande bädden och föllo snart
i djup sömn, glömmande alla sorger och bekymmer.

Duncan hade gjort sig redo att hålla vakt utanför blockhusets
dörr, men Falköga pekade på Chingachgook och sade:

"Den vite mannens ögon duga icke till en sådan vakt. Mohikanen 
endast kan hålla sina ögon öppna, så att vi kunna sova
i lugn och rö."

Få minuter därefter lågo alla försänkta i sömn, och endast
Ormen stod obevekligt kvar i mörkret, med spänd uppmärksamhet 
lyssnande efter varje ljud i den djupa, dystra skogen.

Genom ett lätt slag på skuldran väcktes Duncan efter några
timmars ostörd vila.

"Vem där?" frågade han, i det han sprang upp.

"Stilla, min vän", sade Chingachgook sakta, i det han
pekade på månen, som genom lövverket spred sitt milda skimmer
över det gamla blockhuset. "Stilla! Månen stiger nu upp, och

den vite mannens fort ligger långt härifrån. Det är på tid, att
vi bryta upp."

De övriga voro redan vakna, och man skulle just börja
marschen, då Falköga vinkade åt dem att vara stilla.

"Mohikanerna spåra fara", sade han; "de tro att fienderna
äro oss i spåren."

"Må Gud bevara oss!" utbrast major Heyward, i det han
grep efter sin bössa.

"Stilla, stilla!" avbröt honom Falköga. "Nu hör jag själv
fotsteg, huru ofullkomlig min hörsel än är i jämförelse med
mohikanernas. Magua har tydligen träffat på en strövkår,
tillhörande Montcalms styrka och nu förfölja de oss. Det skulle
göra mig ont, fortsatte han med en orolig blick på omgivningarna, 
i fall jag ännu en gång skulle bli tvingad att utgjuta blod
på denna plats. Men blir det nödvändigt, så måste det ju ske.
Uncas, led in hästarna i blockhuset och följen honom I andra!
Hur gammal och murken byggnaden än är, så erbjuder den
likväl något skydd."

Hans befallning blev genast åtlydd utan någon som helst
invändning, och kort därefter hördes ganska tydligt ljudet av
steg som närmade sig. Snart blandade sig också ljudet av
människostämmor däri, och våra vänner kunde tydligt höra, att de
ankommande talade huronernas språk. Då de anlände till den
plats där hästarna gått genom småskogen, förlorade de spåret
och voro omkring tjugo av dem församlade där och uttalade
högljutt sina meningar och gåvo sina råd.

"De tjuvstrykarna veta huru svaga vi äro", viskade Falköga
till majoren; "annars skulle de icke förspilla tiden med ett
sådant där fruntimmerssnack. Var enda man av det där packet
tyckes ha två tungor, men endast ett ben."

Duncan svarade icke på denna anmärkning av den kallblodige 
spionen. Han grep ett fastare tag om sin bössa och sökte
med blicken genomtränga de dunkla omgivningarna. Nu
hördes en vildes kommandoord, och den tystnad som följde härpå
vittnade tydligt om den aktning, vari han måste stå hos de sina.
Av knastrandet i de torra grenarna hördes nogsamt, att vildarna
spredo sig för att uppsöka det förlorade spåret. Till lycka för

de förföljda var månskenet dock icke tillräckligt starkt för att
tränga igenom de täta träden, och indianernas undersökning blev
därför utan resultat. Kort därpå hörde man dock vildarna krypa
igenom småskogen och närma sig de kanstanjeträd, mellan vilka
blockhuset befann sig.

"De komma", viskade Heyward, under stark sinnesrörelse. "Låt 
oss skjuta, så fort de närma sig!"

"Stilla!" befallde Falköga, viskande. "Håll er alla i
skuggan! Ljudet av en gevärshanes spännande eller lukten av ett
enda korn krut på fängpannan skall bringa oss dem på halsen,
som om de vore en flock hungriga vargar. Skulle det komma
till strid, måste ni lita på erfarenheten hos oss, som känna
vildarnas alla knep."

Duncan kastade blicken tillbaka och såg de två systrarna
darrande trycka sig intill varandra i ett avlägset hörn av
byggnaden, medan mohikanerna stodo redo att giva eld, så snart
det skulle komma till strid. Med möda bekämpande sin sinnesrörelse 
såg han åter genom remnorna i huset ut i det fria och
väntade under tystnad på vad som möjligen skulle inträffa. Kort
därpå skötos grenarna åt sidan, och en lång, beväpnad huron
trädde några steg fram på den öppna platsen. Under det han
uppmärksamt betraktade blockhuset, föll ett starkt månljus över
hans ansikte, i vilket den största förvåning stod målad. Ett
sakta rop av honom förde ännu en huron till platsen.

Några ögonblick stodo skogens barn stilla och pekade på
blockhuset, medan de på sin stams språk växlade några ord med
varandra. Därpå närmade de sig med långsamma försiktiga
steg, i det de dock ofta stannade för att stirra på huset, liknande
förskrämda rådjur, vars nyfikenhet söker kämpa mot rädslan.
Plötsligt stannade en av dem invid graven och började undersöka den. 
I detta ögonblick spände Falköga hanen på sin bössa
och lossade sin kniv ur slidan. Heyward följde hans exempel,
och båda beredde sig till en strid, som syntes oundviklig.

Så nära voro indianerna blockhuset, att den minsta rörelse av
en häst, ja, till och med endast av ett starkare andedrag skulle
ha dragit vildarnas uppmärksamhet bort från allt annat. De
talade nu halvhögt med varandra, och deras stämmor hade en

så djup och högtidlig klang, att det tydligt märktes, att de
oemotståndligt gripits av en hemlig rysning. Kort därpå drogo
de sig tillbaka, alltjämt med ögonen fastade på ruinerna, trädde
så åter tillbaka in i den djupa skogen och voro -- försvunna.

Med ett djupt andedrag lät Falköga kolven av sin bössa falla
till marken och yttrade med en viskande, knappt hörbar röst:

"Ja, de frukta de döda, och denna fruktan har räddat deras
och många andras liv."

Ingen svarade härpå, ty allas uppmärksamhet var riktad på
fiendens rörelser. Heyward hörde, att de två huronerna
lämnade småskogen, och att hela hopen samlade sig omkring dem
för att med spänd nyfikenhet lyssna till deras berättelse. Efter
en kort, men allvarlig och högtidlig rådplägning, drogo vildarna
sig tillbaka och försvunno snart i den djupa skogen. Falköga
kvarstod på sin plats, tills ett tecken av Chingachgook
förvissade honom om, att varje fara var över. Så snart detta skett,
lämnade de alla, tyst och stilla, graven och det förfallna
blockhuset samt begåvo sig åter på vandring in i skogen.

Falköga intog sin plats i spetsen av tåget och stannade endast
en och annan gång för att rådgöra med sina kamrater 
mohikanerna om vägens riktning. Inom kort nådde de stranden av
en liten flod, och här gjorde Falköga åter halt, tog
mockasinerna av sina fötter och befallde Heyward och sångaren att göra
på samma sätt. Därpå vadade han ut i vattnet, och färden
fortsattes på en sträcka av nära en halv mil på flodens botten,
på det att varje spår av deras färd på detta sätt skulle
tillintetgöras. Månen hade just blivit dold av några mörka moln, då
de lämnade floden och landstego på en skogbevuxen rätt högt
belägen sandslätt. Från detta ögonblick gick Falköga så trygg
och säker som om han varit hemma hos sig själv, och alla följde
honom med det största förtroende. Snart blev dock vägen mera
ojämn; de resande sågo sig på två sidor omgivna av höga berg
och märkte, av allt att döma, att de snart skulle komma att
passera genom en trång klyfta. Plötsligt stannade Falköga och
samlade hela sällskapet omkring sig.

"Det är lätt att finna vägen här", sade han, "men vem kan

veta, om inte Montcalms här är lägrad mellan träden och
bergen framför oss."

"Äro vi då redan så nära Munros fort?" frågade Heyward hastigt.

"Nej, det ligger ännu ett stycke härifrån, men frågan är,
på vad sätt vi skola närma oss detsamma. Se", sade han, i det
han pekade på en blekgul punkt, som lyste fram mellan träden,
"där är Bloddammen, som är belägen icke långt från William
Henry, men det förefaller mig, som om en mörk skepnad går
fram och tillbaka på stranden av densamma."

"Ja, hur det än förhåller sig med den saken, måste vi gå
vidare", sade Heyward.

Falköga gjorde ingen invändning, utan fortsatte genast den
avbrutna marschen.

Plötsligt utbrast Duncan:

"Vid Gud, det är en människa och han kommer alldeles
emot oss. Hållen edra vapen i ordning, mina vänner!"

"Qui vive?" ropade en barsk stämma, vilken tycktes ljuda
som om den kommit från en annan värld.

"Vad vill han?" frågade Falköga. "Han talar varken
engelska eller indianska språken."

"Qui vive?" ljöd det ånyo, och ropet åtföljdes denna gång
av ett hotfullt vapenrassel och klirrandet av gevärshanar som
spändes.

"France!" ropade Heyward, i det han raskt gick fram emot
skyltvakten.

"Varifrån kommer ni och vart ämnar ni er så tidigt?"
frågade soldaten på franska.

"Jag har varit ute på rekognoscering och vill nu hem för att
lägga mig."

"Är ni officer i konungens tjänst?"

"Ja väl, kamrat! Jag är kapten vid jägarna." (Heyward
såg av soldatens uniform, att denne tillhörde ett 
grenadierregemente.) "General Munros döttrar befinna sig i mitt sällskap.
Du har nog hört omtalas, att jag tog dem tillfånga i närheten
av Fort Edward, och nu skall jag föra dem till generalen."

"Det gör mig verkligen ont, mina damer!" utbrast den unge 

soldaten och gjorde artigt honnör; "men det ar så krigets gång.
Ni komma emellertid att i vår general lära känna en präktig,
fint belevad gentleman."

"Det vänta vi också av en så utmärkt krigare", svarade Cora
med stor sinnesnärvaro. "Farväl, min vän!"

Soldaten gjorde åter honnör, och våra resande drogo tankfulla 
vidare, glada över att lyckligt ha undsluppit en så hotande
fara.

"Som ni ser", sade Duncan kort därefter till Falköga, "ha
vi kommit mitt in i fiendens förpostlinje. Vilken väg ämnar ni
nu taga, min vän?"

"Ja, fransmännen ha mycket riktigt inneslutit fortet och det
torde bli ganska svårt att taga sig fram."

"Och vi ha blott kort tid på oss", tillfogade Heyward, i det
han kastade en bekymrad blick på den täta dimma som övertäckte 
hela nejden och till och med i hög grad dämpade månljuset.

"Ja, endast kort tid", upprepade Falköga. "Med Guds
hjälp låter sig dock saken utföra på två sätt. Det ena är att vi
draga oss mot väster och gå över bergen, bland vilka vi, om så
skulle erfordras, kunna hålla oss gömda i flera månader; det
andra är, att vi vänta tills dimman ännu mera tätnar och sedan,
i skydd av densamma, draga mitt igenom fransmännens läger.
Se här ha vi den, och viljen I lita på mig skall jag försöka
utföra vågstycket."

"Vi äro redo", svarade Cora modigt. "För att framkomma
till vår far, äro vi beredda att trotsa varje fara."

"Nåväl, så framåt marsch!" ropade Falköga med ett bifallande 
småleende. "Dimman tätnar så hastigt, att vi måste
skynda oss. Glömmen blott icke -- ifall det skulle hända mig
någonting -- att ni alltid måste ha vinden på vänstra sidan,
eller att ni måste följa mohikanerna, vilka känna till vägen lika
bra på natten som om dagen."

Den väg, på vilken Falköga nu slagit in, förde de resande
till en utfallsport, omkring en fjärdingsväg från en plats, på
vilken han ännu en gång stannade för att giva Duncan tillfälle
att nå bort till sina följeslagarinnor, vilka blivit något efter.

Mohikanerna begagnade detta uppehåll för att lista sig in i
skogen och söka utspionera omnejden. Falköga följde efter dem,
men kom snart tillbaka, röd i ansiktet av förargelse.

"De beskedliga fransmännen", yttrade han tvärt och kärvt, "ha 
ställt en vaktpost av indianer och vita mitt över den väg, vi
skola passera, och vi kunna i dimman lika lätt komma in mitt
ibland dem, som vi kunna ha utsikt att komma förbi dem."

"Kunna vi icke genom att taga en omväg undgå faran?"
sporde Heyward.

"Lämnar man i dimman den rätta vägen, så är det icke så
säkert, att man kan återfinna den igen", svarade Falköga
villrådig.

Han hade knappt uttalat dessa ord, då en skarp knall
skakade luften. En kanonkula slog ned i skogen emot en trädstam
och rullade sedan framåt marken. Samtidigt återvände indianerna, 
och Chingachgook talade ivrigt på delawarernas språk.

"Ja, så skulle det möjligen kunna gå", sade Falköga, då
indianen slutat. "Låt oss fortsätta vår marsch!"

"Nej, håll litet!" sade Duncan. "Säg mig först, vad förhoppning 
vi kunna ha att lyckas!"

"Icke någon stor, men dock alltid större än ingen", svarade
spionen. "Kulan har anställt åtskillig skada i skogen där den
gått fram, och spåren härav kunna vi följa till fortet, så vida
andra tecken bedraga oss. Nu inte ett ord mera! Följ mig 
genast, så vida dimman icke skall lämna oss i sticket!"

Heyward insåg tydligt att ögonblicket för en rask handling
var inne, och förde de två systrarna framåt, under det han icke
lämnade Falkögas höga gestalt ur sikte. Knappt hade de dock
hunnit ett halvt hundra steg, förr än dimman blev så tät, att våra
vänner knappast kunde igenkänna varandra. De hade gjort en
liten omväg till vänster och drogo sig nu åter tillbaka mot höger,
då plötsligt det högst ovälkomna ropet: "qui va là?" ljöd i
deras öron, sedan de nu tillryggalagt hälften av vägen till de
fästningsverk, som inneslöte deras vänner.

"Fortsätt!" viskade Falköga, i det han åter drog sig mot
vänster.

"Vidare!" återtog Heyward, då det hotfulla ropet återupprepades 
av flera röster.

"Qui va là!" ljöd det åter i närheten.

"Jag", svarade Duncan på franska.

"Dumhuvud! Vem är jag??"

"En vän till Frankrike."

"Det låter dock snarare som om du vore en Frankrikes
fiende. Stanna, annars skjuter jag! Kamrater: fyr!"

Befallningen åtlyddes ögonblickligen, och flera gevär avfyrades 
samtidigt. Lyckligtvis kunde det dock icke vara tanke på
att taga sikte, och kulorna foro därför vinande fram utan att
åstadkomma någon skada.

"Låt oss också giva eld!" ropade Falköga. De tro måhända 
då, att det är ett utfall från fortet, och antingen fly de
eller invänta förstärkning."

Planen var god nog, men blev utan resultat. Knappast hade
knallen av gevären dött bort, förrän det blev liv och rörelse i
hela lägret, och skott ljödo från alla håll.

"Vi få hela deras armé på halsen" ropade Duncan. "Skynda
bort, kamrat, så vitt ert eget och våra liv äro eder kära!"

Falköga ämnade följa denna uppmaning, men i förvirringen
hade han ändrat ställning och visste nu icke vilken riktning han
skulle taga. Han märkte till sin förfäran att ej en vindpust
förnams. Just då märkte Uncas furan, mot vilken kanonkulan
fallit ned och gjorde Falköga uppmärksam därpå.

"Låt mig se!" sade denne, varpå han ett ögonblick granskade
trädet samt fortsatte sedan skyndsamt den avbrutna marschen.

Skrik och eder ljödo oavbrutet efter dem från alla håll.
Plötsligt upplystes omgivningarna av ett starkt eldsken, dimman
lättade, kanonskott dånade och alla bergens eko återgav deras
tordönsliknande brak.

"Det kommer från fortet", sade Falköga, "och vi äro dumma 
nog att återvända in i skogen i stället för att nalkas den plats,
där våra vänner befinna sig. Vänster om!"

Misstaget blev genast rättat. Många voro dock de, som förföljde 
dem, och varje ögonblick hotades de av fångenskap, om
icke av död och undergång.

"Giv ingen pardon!" ropade en av följeslagarna, vilken
tycktes leda fiendens rörelser.

"Varen modiga, mina raska gossar av det sextionde!" ropade 
plötsligt en stämma framför flyktingarna. Vänta tills fienderna 
äro i er närhet, tagen så säkert sikte och rensa skogen
från dem!

"Far, far!" hördes en röst genom dimman; "det är jag Alice!
Döda icke din dotter!"

"Håll!" ropade den första stämman under det den darrade
av ångest. "Håll, det är mina barn! Vår herre har givit mig
dem åter. Öppna porten! Ut med er mina präktiga soldater.
Skjuten icke, ty då kunnen I döda mina barn. Kasta
fransmännen tillbaka med bajonetten!"

Duncan hörde porten gnissla på sina gångjärn och såg en lång
rad soldater i röd uniform. Ett ögonblick senare ilade en
högväxt, kraftig officer, vars grå lockar fladdrade för vinden, fram
ur dimman bort till de räddade flyktingarna och tryckte de
båda unga flickorna till sitt bröst, under det att tårarna tillrade
utför hans bleka, fårade kinder.

"Jag tackar dig, Gud, som har frälst mina barn", sade
han och återvände vid döttrarnas sida till fortet, under det att
Sextionde regementet jagade fransmännen tillbaka till deras
läger.



3 KAPITLET.

Vid den franska belägringshären stodo även ett par tusen man
indianska hjälptrupper och bland dem, driven av begäret
att hämnas på Munro, huronen Magua, vars avsikter vi redan
hava lärt känna. Så länge fortet kunde hålla sig mot
Montcalms trupper, hade den illa sinnade hövdingen intet att hoppas,
men det öppnade sig en möjlighet för genomförandet av hans
planer, då general Munro, sedan han förgäves väntat hjälp av
sin kamrat general Webb, måste överlämna befästningen. Den
tappre Munro avslöt en ärofull och fördelaktig kapitulation med
Montcalm, varefter han med all militär honnör kunde lämna den

av honom så tappert försvarade posten med fanor, vapen och
förråd.

Morgonen för avmarschen kom. Den franska hären stod
under vapen framför fortet. Dess sablar och gevär glänste mot
solen, under det att engelsmännen med mörka miner kastade sina
oladdade gevär på axeln och långsamt satte sig i rörelse för att
marschera längs vägen, som förde mitt igenom den amerikanska
urskogen, till Fort Edvard. General Munro gick nedslagen i
spetsen för sina trupper. Sina döttrar hade han anförtrott i
David Gamuts vård, då Värken han eller major Heyward ville
på denna bedrövliga dag försumma sina militära plikter.

"Låtom oss gå!" sade Cora, då den engelska kolonnen redan
satt sig i rörelse. "William Henry är ej längre någon passande
uppehållsort för en engelsk officers barn."

Alice hängde sig fast vid sin systers arm och ledsagade av
Gamut lämnade de fortet, omgivna av en mängd kvinnor och
barn. För att ej upptaga platsen för de sjuka och sårade
soldaterna på de fåtaliga vagnarna, gingo de till fots.

Då den förvirrade, ängsliga skaran lämnade de skyddande
vallarna och kom ut på den öppna slätten, utbredde sig hela det
krigiska skådespelet för deras blickar. Till höger och i
bakgrunden stodo fransmännen. Engelsmännen, tretusen man starka,
marscherade långsamt bort emot skogen, vid vars rand det
svävade en mörk sky av indianer, vilka aktgåvo på deras marsch
som glupska rovfåglar. Några hade till och med trängt sig in
i de övervunnas kolonner och tågade med dem med mörka och
hotande miner som uppmärksamma ehuru ännu overksamma
iakttagare.

Engelsmännens förtrupp, som fördes av Heyward, hade redan 
nått skogen och försvann efter hand i dess skugga, då ett
högröstat gräl fäste Coras uppmärksamhet på en flock i dess
sista led. En soldat hade trätt ut ur detsamma och måste genast
böta för sitt brott mot disciplinen därigenom att man försökte
beröva honom hans tillhörigheter. Han slog omkring sig och från
båda sidor blandade man sig i striden, antingen för att hindra
plundringen eller för att understödja densamma. Rösterna blevo
allt mera högljudda och förbittrade och liksom genom ett 

trollslag frammyllrade det indianer i hundratal, där man strax förut
knappast kunnat räkna ett dussin. Nu såg också Cora hur
Magua smög sig omkring bland sina landsmän och talade med
dem på sitt lömska och ondskefulla sätt. Kvinnor och barn
stannade, men indianen hade nu lyckats i sitt uppsåt, så att
tåget åter långsamt satte sig i rörelse.

Indianena drogo sig nu tillbaka, men endast för en kort
stund. Då kvinnorna närmade sig, fäste ett tygstyckes färgprakt
en hurons uppmärksamhet, och han närmade sig för att utan
vidare bemäktiga sig detsamma.

Mera av ångest än av någon annan orsak vecklade kvinnan
det eftertraktade tygstycket om sitt barn och tryckte båda
fastare till sitt bröst, men huronen rev det skrikande barnet ur
moderns armar. Förtvivlad slängde modera allt övrigt hon bar
och kastade sig över rövaren, för att återfordra sitt barn.
Indianen skrattade vilt och sträckte ut den ena handen för att antyda,
att han var redo att byta under det att han med den andra
svängde barnet över sitt huvud vid fötterna, som om han ville
därigenom förhöja lösesumman.

"Se här -- och här, här är det alltsamman!" ropade den
olyckliga modern, i det hon med skälvande händer rev sina kläder 
av kroppen. "Tag det alltsamman, men giv mig mitt barn tillbaka!"

Indianen försmådde de värdelösa plaggen och då han såg
att det brokiga tygstycket redan blivit en annans byte,
förvandlades hans hånfulla leende till ett uttryck av raseri. Han
krossade barnets huvud mot en jordfast sten och kastade det ännu
skälvande liket för moderns fötter. Ett ögonblick stod den
stackars modern orörlig av förfäran och då for huronens tomahawk 
ned på hennes huvud, så att hon livlös segnade ned, ännu
i dödsögonblicket gripande efter det barn hon älskat så innerligt.

I detta förfärliga ögonblick satte Magua båda händerna till
munnen och utstötte det ödesdigra, hemska stridsropet. Indianerna 
störtade nu fram och bort över slätten och in mellan trädens
stammar ljöd ett så förskräckligt tjut, att maken sällan hörts
från mänskliga läppar. Det kom blodet i ådrorna att stanna
av skräck.

över tvåtusen vildar frambröto ur skogen och spredo sig
som en ström över slätten. Döden skred i sin förfärligaste gestalt
fram över marken. Motståndet upptände endast ytterligare
mördarnas raseri och de fortfora att slå och krossa sina redan
livlösa offer. Strömmar av blod färgade marken och gjode de
infödda så rasande, att många av dem kastade sig på jorden
och drucko i vansinnigt jubel den mörkröda vätskan.

I några minuter stodo de båda systrarna stela av skräck, och
förgäves bönföll Gamut, att de skulle genom flykten undandraga
sig det fruktansvärda mördandet. Då han såg, att hans
ansträngningar voro fruktlösa, tog han upp sin flöjt ur fickan och
uppstämde en mäktig sång, som ljöd vida över slättens blodiga
tumult. Några indianer ilade till, för att beröva systrarna deras
smycken och skalper, men då de sågo Gamuts underliga
uppenbarelse orörlig vid sidan av dem, stannade de och lyssnade.
Deras förvåning övergick snart till beundran och de tillkännagåvo 
öppet sitt bifall, när de sågo med vilken ståndaktighet
blekansiktet sjöng sin dödssång, och lämnade honom, för att
uppsöka andra, mindre modiga slaktoffer. Uppmuntrad av detta
gynnsamma resultat, fördubblade Gamut sina ansträngningar,
tills hans toner även nådde Magua, som rasande sökte sin dödsfiende, 
general Munro. Med ett glädjetjut störtade han över de
båda värnlösa systrarna och släpade dem utan motstånd med sig.
Det fanns ingen i närheten som kunde komma dem till hjälp,
och deras förtvivlade rop ljödo förgäves över den bloddrypande
slätten. Endast Gamut följde med dem, med sin sång
avlägsnande fienderna, vilka under för handen varande
omständigheter ej kunde tro annat än att han vore en stackars
sinnesförvirrad.

Magua trädde med systrarna in i småskogen, varest hästarna,
som systrarna lämnat efter sig vid flykten in i fortet, väntade
på honom. Han lyfte upp Alice på den ena hästen och vinkade 
åt Cora att sätta sig upp på den andra, varpå han grep
tyglarna och trängde fram mot skogens inre. Gamut fick
emellertid tag i en häst, som sprang lös omkring, och följde på
denna efter systrarna så snabbt som stigens dåliga beskaffenhet
medgav det,

Han svängde barnet över sitt huvud.


Emellertid var blodbadet på slätten ej ännu förbi. Åt alla
sidor flydde de övervunna undan sina obarmhärtiga förföljare,
under det att de franska trupperna blevo stående orörliga, vilket
för evigt fläckat deras anförare, Montcalms rykte. Bödelsvärdet 
vilade ej, förrän de vildas rovlystnad blev starkare än
deras blodtörst. Då först förstummades efter hand de sårades
jämmer och mördarnas vilda tjut, som byttes i höga genomträngande 
triumfrop.

Tredje dagen efter blodbadet vid William Henry led mot
sitt slut, då fem män visade sig å den skogsstig, som för till
Hudson, och långsamt skredo fram mot de raserade fästningsverken. 
Det var Falköga, hans två indianska vänner, general
Munro och major Heyward. Med mörka blickar sågo de på de
rykande ruinerna av det till härjande av elden överlämnade
fortet och på de lemlästade lik, som lågo strödda över slätten
utan att hava blivit begravna. De sökte tyst efter liken av Cora
och Alice, ty den olycklige fadern kunde ej antaga annat än
att de båda blivit mördade.

Då Uncas, som gick i spetsen, hade uppnått slättens mitt,
utstötte han ett lätt rop, som strax förde de andra till hans sida.
Den unge krigaren stod framför en hög av mördade kvinnor,
kastade över och om varandra. Munro och Heyward sökte strax
däri efter spår av de saknade, men kunde ej finna det minsta,
som bekräftade deras bekymrade förväntningar. Tysta och
tankfulla betraktade de högen av döda, tills Falköga äntligen
bröt tystnaden.

"Mer än en ryslig valplats har jag sett, men aldrig en sådan
som denne", sade han. Jag vill icke påstå, att jag törstar efter
hämnd, men så mycket säger jag, att kommer det en av dessa
fransmän inom skottvidd, så känner jag en bössa, som gör sin
plikt, så länge flintan giver gnistor och krutet är eldfängt. Vad
säger du, Chingachgook?"

En glimt av hämndtörst gled över mohikanens mörka ansikte
och han drog till hälften sin kniv ur skidan. Därpå vände han
sig bort och hans ansikte blev så lugnt, som om varje
sinnesrörelse vore honom främmande.

"Hugh!" utbrast Uncas plötsligt och stirrade rakt framför sig.

"Vad står på, min son?" frågade Falköga ivrigt, i det hans
höga, magra gestalt tryckte sig samman som en panter, vilken
ämnar rusa på sitt byte. "Gud give att en fransman fölle i våra
händer. Jag tror, att just i dag min bössa skulle träffa prick
alldeles utmärkt!"

Utan att svara ilade Uncas bort och hämtade från en buske
ett litet stycke av Coras gröna slöja, vilket han triumferande
svängde i luften.

"Mitt barn!" utbrast Munro, häftigt upprörd, då han såg
detta. "Återgiv mig mitt barn!"

"Uncas skall försöka!" lät det korta svaret, som dock knappast 
fattades av fadern. Han grep slöjfliken och tryckte den
krampaktigt till sitt hjärta, under det han kastade ängsliga
blickar runt om på buskarna, som om han fruktade, att de
hade en förfärlig hemlighet att avslöja för honom.

"De måste hava banat sig väg genom dessa buskar", sade
Falköga. Den svartlockiga flickan har varit här och vi måste
följa hennes spår."

Han hade ej talat till slut, när Uncas lät höra ett nytt utrop
borta vid skogsranden. Här hade en annan flik av slöjan
fastnat på en lågt växande bokgren.

"Sakta, sakta!" ropade Falköga till den ivrige Heyward. "Nu 
veta vi i det närmaste vilken väg vi skola taga, men vi
måste akta spåret. Ett steg för långt kan vålla oss hela timmars
arbete, -- men här är spåret! Det kan icke förnekas."

"Gud vare lov!" viskade Munro, upprörd. "Vart kunna de
hava tagit vägen?"

"Det beror på mångahanda omständigheter!" svarade
Falköga. "Hava de flytt ensamma, kunna de ej hava hunnit långt,
men äro de indianernas fångar, befinna de sig förmodligen nära
Kanadas gräns. Men tappa icke därför modet! Här stå mohikanerna 
och jag vid den ena ändan av spåret -- det skulle vara
underligt om vi icke skulle också finna ändpunkten, om det
också ligger hundratals mil däremellan. Sakta, sakta, Uncas! Var
icke otålig och glöm ej att lätta fötter efterlämna svaga spår.

"Hugh!" utropade Chingachgook och pekade med ett förargat 
uttryck på jorden, missnöjd med det märke han där såg
intryckt.

"Spåret av en mansfot!" utbrast Heyward. "De äro fångar!"

"Så mycket lättare skola vi finna deras spår," sade Falköga
kallblodigt. "Uncas, böj dig ned och låt oss höra vad du menar
om mockasinen, ty det är en mockasin och icke någon sko."

Uncas böjde sig ned mot jorden och undersökte spåret på
det noggrannaste. Äntligen reste han sig, tillfreds med sin
undersökning.

"Magua!" sade han.

"Aha, den listige hunden!" utbrast Falköga. "Han giver sig
ingen ro förrän han får en gevärskula mellan sina revben! Men
låt mig se, Uncas -- fyra ögon se alltid bättre än två. Du har
rätt", tillfogade han, då han åter reste sig upp. "Det är det spår
vi så ofta hava sett, då vi hava varit på jakt efter honom. Men
se efter du också, Chingachgook, så att vi äro säkra på vår sak."

"Magua!" sade mohikanen, sedan han noggrant undersökt spåret.

"Ja, flickan med det svarta håret och Magua hava kommit
här förbi", sade Falköga bestämt.

"Och icke Alice?" sporde Heyward.

"Ännu hava vi icke funnit något spår av henne", svarade
Falköga. "Men där ser jag något, Uncas. Vad är det, som
hänger där på törnbusken?"

Indianen hämtade hastigt föremålet och lämnade det till
Falköga. Han lyfte fyndet upp mot ögonen och log hjärtligt.

"Sångarens flöjt!" sade han. "Nu hava vi ett spår som en
mullvad kunde finna hur blind den än är."

"Här är spåret av en, som haft skor på", sade Heyward. "Kan 
det hava varit vår vän David?"

"Detta? Nej, det är Coras spår", svarade Falköga. "Det
är ett nytt bevis på, att hon varit här. Men var kan Alice hava
varit? Låtom oss följa spåret på det noggrannaste, och om vi
ej finna något, vända tillbaka till slätten och anställa våra
undersökningar där. Gå förut, Uncas, och giv akt på det torra

lövet. Jag skall undersöka buskarna, under det att din fader
följer spåren på marken. Framåt, kamrater? Solen går redan
ned bakom bergen."

De hade knappast gått ett par famnar, när indianerna stannade 
och noggrant betraktade marken, under det att de hastigt
växlade några ord med varandra.

"De hava funnit spåret!" ropade Falköga glad och ilade
bort till dem, utan att tänka vidare på vad han själv åtagit sig.
"Se där hava vi hästarna på nytt, så att allt är klart. Ja, här
hava de stigit upp. Här hava hästarna varit bundna och här
leder det breda spåret direkt till Kanada."

"Men ännu hava vi ej sett något spår av Alice", utbrast Heyward.

"Om ej det glitter Uncas just tager upp kan förhjälpa oss
därtill. Kom hit med det, min son!"

Heyward igenkände strax ett smycke, som han ofta hade sett
Alice bära. Han grep det och tryckte det till sina läppar.

"Så ja, nu är allt i ordning", sade Falköga, "och i morgon
tidigt kunna vi utan vidare anträda vår marsch."

"Varför icke strax?" frågade Heyward otåligt.

"Nej," svarade den präktige vägvisaren i tankfull ton. "En
indian inlåter sig aldrig på ett dylikt företag utan föregående
rådplägning och detta bruk vördar jag, då det är klokt och
välbetänkt. Vi återvända för i natt till det gamla fortet, i vars
ruiner vi tända vår rådseld, och i morgon skola vi gå till verket
med friska krafter som besinningsfull män och ej som tanklösa pojkar."

Heyward gav efter för vägvisarens önskan och hela sällskapet 
återvände till den slätt, som det nyss lämnat.

Så snart man nått ruinerna av fortet, vidtogo Falköga och
indianerna förberedelser till natten. Några bjälkstumpar ställdes
upp mot muren och sedan man lagt några kvistar över dem, erbjödo 
de tillräckligt lä. Munro gick in i den enkla hyddan, för
att njuta en kort vila, under det de andra tände en ansenlig eld,
vid vilken de njöto sin tarvliga måltid av torkat björnkött.

"Hör!" sade plötsligt Duncan. "Jag hör buller från slätten." 

Falköga skakade på huvudet utan att svara.

"Men nu hör jag det igen!" utbrast Duncan ivrigt. "Vi
måste vara på vår vakt!"

"Var lugn, major, var lugn!" svarade Falköga. "Det är
vargarna, som ströva omkring här på slätten, det är det hela.
Men stopp! Vad var det?"

Falköga lyssnade länge med spänd uppmärksamhet. Han
var ej till freds med resultatet, utan sade:

"Vi måste ropa på Uncas. Han har en indians sinnen och
kan höra vad ett blekansikte ej kan bliva klok på."

Den unge indianen, som satt vid elden vid sidan om sin fader,
lyfte uppmärksamt huvudet, då han hörde en ugglas skrik, och
såg sig om, som om han väntade, att det skulle upprepas. Falköga 
lät honom ej heller vänta länge och några ögonblick senare
såg Heyward, att Uncas försiktigt närmade sig bröstvärnet, vid
vilket han själv stod tillsamman med Falköga. Denne viskade
några ord till indianen, vilken kastade sig ned på marken och
förblev så orörlig och stilla, föreföll det Duncan. Förundrad
trädde Heyward fram och böjde sig ned mot det mörka föremålet, 
på vilket han hållit sina ögon fastade, men upptäckte nu,
att han tagit de mörka konturerna av några framspringande
ruiner för den unge hövdingen.

"Vad har det blivit av mohikanen?" frågade han förvånad Falköga.

"Stilla, stilla!" svarade denne. "Uncas är ute på slätten,
för att giva mingoerna något att göra, om det finns några av
dem häromkring."

"Om ni tror det, så låtom oss strax gripa till vapen. Vi äro
fem stycken och kunna lätt reda oss mot dubbelt så många."

"Stilla, säger jag, i fall livet är er kärt? Se blott på
Chingachgook, hur han sitter fullkomligt lugn vid elden som det
anstår en berömd hövding. Finnes här något lurande pack, som
smyger omkring i närheten, kan det åtminstone ej ses på hans
min, att han anar någon fara."

"Men de skola upptäcka honom, och det skulle vara hans
död", viskade Heyward.

"Jag måste varna honom", sade Falköga ängsligt. "Jag

vill låta honom veta, att vi äro på spår efter mingoer, och då
skall hans klokhet nog säga honom vad han har att göra."

Falköga höll fingrarna till munnen och utstötte ett sakta
visslande ljud, som Duncan höll för en orms väsande. Chingachgook 
stödde sitt huvud mot handen och tycktes försjunken i
tankar, men då han hörde varningssignalen, reste han sig upp
och blickade forskande omkring sig. Men med denna plötsliga
och som det syntes oförberedda rörelse, hade också varje ytterligare 
spår av överraskning och oro försvunnit. Hans bössa låg
orörd, vårdslöst kastad, så att han kunde nå den med handen.
Tomahawken, som han lossat ur bältet, föll till marken och
hela gestalten sjönk tillsamman sömndrucken.

Men under det mohikanen tycktes slumra, märkte Heyward
hur hans näsborrar vidgade sig, hur hans huvud lutades mot
sidan för att höra skarpare och huru hans ögon irrade omkring
åt alla sidor.

"Se, den ädle, tappre krigaren", viskade Falköga till
Heyward; han vet att en blick, en rörelse kunde giva oss i
händerna på det fördömda packet och därför -- --"

En blixt och en knall avbröto hans ord och gnistor lyste i
luften kring den plats, på vilken Heywards ögon nyss med
beundran voro fastade. Ett nytt ögonkast visade honom, att
platsen var tom och Chingachgook försvunnen. Emellertid hade
Falköga kastat fram bössan, färdig att giva eld, och väntade
med spänd uppmärksamhet, att en fiende skulle visa sig. Men
med det misslyckade angreppet på Chingachgook tycktes anfallet 
vara förbi. Allt var stilla, men efter en paus, under vilken
det härskat andlös spänning, föll något dovt i vattnet och strax
därpå hördes knallen av en annan bössa.

"Det är Uncas", sade Falköga. "Han skjuter utmärkt. Jag känner 
hans bössas knall som en fader känner sin sons röst, ty jag har 
själv ägt den, innan jag fick Killdeer av en vacker flicka.

"Men vad skall allt detta betyda?" frågade Heyward. "Man
håller visst skarp utkik på oss och smider planer till vårt fördärv."

"Ja, det är säkert, att man ej har något gott i sinnet. Eljest

hade man ej skjutit efter oss!" svarade Falköga och kastade
bössan Över nacken samt följde efter Chingachgook, som just
kom tillbaka till fortets inre. "Hur står det till, sagamore? Äro
mingoerna på spår efter oss eller är det blott en av de hundarna,
som följer efter hären för att plundra lik och skalpera?"

Chingachgook intog lugnt sin förra plats, höll upp ett finger och sade:

"En!"

"Jag tänkte nog det!" genmälte Falköga. "Men den hundens kula 
ven tätt invid ditt öra, sagamore!"

Likgiltigt blickade Chingachgook flyktigt bort till den plats,
som mingons kula hade träffat, och intog åter sin tidigare ställning. 
Strax därpå slöt sig Uncas sakta till kretsen och satte sig
mellan de andra, lika kall och orörlig som fadern.

"Vad har det blivit av vår fiende, Uncas?" frågade Heyward 
efter en lång paus, som ingen av krigarna syntes hågad
att avbryta. "Vi hörde din bössa. Du sköt således?"

Utan att säga ett ord, öppnade Uncas vecken av sin jaktdräkt 
och pekade på en skalp, som ännu helt blodig hängde vid
hans bälte och tydligt sade majoren, att den fiende, som oroat
dem, ej längre fanns bland de levande.

Efter en ny paus tändes elden ånyo, och Duncan slöt härav,
att rådplägningen om hur man bäst skulle uppsöka de båda
systrarna nu skulle taga sin början. För att icke störa, begav
han sig bort till kanten av en av bastionerna och intog en
ställning, som tillät honom att överskåda såväl de tre krigarna vid
rådselden som hela slätten framför fortet. Efter en stunds
tystnad tände Chingachgook en pipa, vars skaft var gjort av trä,
under det att huvudet var konstfärdigt arbetat av en vit sten.
Efter några kraftiga bloss räckte han pipan till Falköga, som
följde hans exempel, och därpå lät den gå vidare till Uncas.
Sålunda gick pipan tre gånger runt, utan att någon av dem
yttrade ett ord. Äntligen började Chingachgook tala och
framställde i några få ord ämnet för rådplägningen. Falköga svarade
och Chingachgook talade på nytt, då hans vän tycktes göra
invändningar. Uncas lyssnade uppmärksamt, tills Falköga
uppmanade honom att yttra sin mening. Av de talandes miner och 

åtbörder kunde Heyward förstå, att de två indianerna voro av
samma mening, vilken de förfäktade gent emot Falköga. Striden 
blev för varje minut allt livligare, så att man tydligen kunde
se, att de talande voro starkt upptagna av sitt ämne, men icke
desto mindre kunde varje vit man tagit exempel av den måttfullhet 
och den värdighet, varmed de förfäktade sina skiljaktiga
meningar. Uncas' ord hördes med samma uppmärksamhet som
hans faders, och ingen av dem besvarade den andres anmärkningar, 
innan han några ögonblick i tysthet övertänkt sitt svar.

Mohikanernas ord beledsagades av så uttrycksfulla åtbörder,
att Heyward utan stort besvär kunde följa deras bevisföring.
Falköga var mindre tydlig för honom, enär han av hemlig stolthet 
över sin vita färg försmådde att giva sin sinnesstämning
uttryck. Det tycktes emellertid, som om han uttalade sig för en
förföljelse på floden, under det att mohikanerna förordade en
förföljelse till lands.

Falköga var nära att ge tappt, då han plötsligt reste sig,
uppgav sin tillbakadragenhet och helt och hållet på de inföddas
sätt utvecklade en helt och hållet indiansk vältalighet. I det han
höll upp sin arm, pekade han på solens bana och upprepade
denna åtbörd så ofta, som han antog, att det behövdes dagar
för lösningen av deras uppgift. Därpå beskrev han en lång och
mödosam väg över klippor och genom vattendrag och förstod
genom tecken, som ej kunde missförstås, att åskådliggöra den
sovande Munros ålderdom och svaghet. Därefter följde en
framställning av kanotens lätta, eleganta rörelse och till slut
antydde han, att man borde bryta upp hastigt och på ett sådant
sätt, att man ej kvarlämnade några spår.

Indianerna hörde uppmärksamt på, och man kunde i deras
drag läsa det djupa intryck, som Falkögas ord hade gjort.
Efter hand läto de övertyga sig och gåvo till sist sitt samtycke,
uppgivande sin förra åsikt. Så snart saken var avgjord sträckte
Falköga ut sin långa gestalt vid elden och föll i sömn, under
det indianerna, som nu voro överlämnade åt sig själva, utbytte
kärleksfulla ord. Omkring en timme samtalade de, men sedan
yttrade Chingachgook sin lust att sova samt sträckte ut sig på
marken efter att hava höljt sitt huvud med en filt. Uncas teg 

nu också, makade tillhopa bålets bränder, så att de skulle
värma hans faders fötter och valde sig därpå själv ett sovställe
i fortets ruiner. Lugnad genom indianernas sorglöshet, följde
Heyward deras exempel och långt före midnatt förkunnade
allas djupa andedrag, att den mest vederkvickande sömn styrkte
deras trötta lemmar.

Stjärnorna glänste ännu på himmelen, då Falköga väckte
de sovande. Den första morgonhälsningen var det betydelsefulla 
tystnadstecknet, som den försiktige vägvisaren upprepade
flera gånger.

"Bed i stillhet!" viskade han. "Kom sedan! Vi skola stiga
ned i fästningsgraven och trampa försiktigt på stenar och
trästycken."

Hans uppmaning följdes, ehuru dessa försiktighetsmått voro
oförklarliga både för Munro och Heyward. Då de befunno
sig i den sänkning, som omgav fortets jordvallar på tre sidor,
funno de vägen nästan helt spärrad av ruiner. Likväl klättrade
de efter vägvisaren, tills de nådde Horicans sandiga flodbädd.

"Det där är ett spår, som man endast kan lukta sig till!"
sade Falköga skrattande. "Gå nu i kanoten, som Uncas håller
beredd. Närmare till land, min gosse! Så -- icke längre.
Båten får ej vidröra stranden, ty då märka de hundarna varest
vi lämnat platsen."

Uncas följde anvisningen och alla stego ombord utan att
efterlämna några spår, just som Falköga ville hava det. Heyward 
teg, till kanoten kommit in i de breda och djupa skuggor,
som från de östliga bergen föllo över sjön, men sedan frågade
han:

"Varför skulle vi begiva oss i väg så hastigt och hemlighetsfullt?"

"Har ni glömt den smygande ödlan, som Uncas dräpte?"
frågade Falköga tillbaka.

"Nej, det har jag icke, men han var ju ensam."

"Ja, han var ensam på sin rövarfärd, men en indian behöver 
aldrig befara att dö ohämnad, så länge det finns krigare
i hans stam. Vi hava fiender framför och bakom oss och
därför gäller det att hålla ögonen öppna."

Heyward teg, under det att kanoten gled snabbt och lätt
fram över Horicansjöns vatten. Just vid daggrynningen kommo
de in i de smala rännor, som äro egendomliga för denna sjö,
och smögo sig försiktigt fram mellan de otaliga små öarna.
Montcalm hade dragit sig tillbaka denna väg med sin här, och
Falköga ansåg det därför möjligt, att han lämnat några indianer
i bakhåll för att betäcka hans eftertrupp och uppsamlade enstaka
marodörer. De närmade sig därför rännan under djup tystnad
och med all försiktighet. Under det Uncas och Falköga rodde
den lätta båten raskt framåt, lade Chingachgook sin åra från
sig och lät sina ögon forskande glida från ö till ö, från buske
till buske. Intet på vattenvägens nära stränder, förblev dolt
för hans blick. På ett tecken av honom upphörde plötsligt
rodden.

"Vad står på?" frågade Falköga. "Sjön är jämn och stilla
och jag ser ej något misstänkt."

Chingachgook lyfte långsamt sin åra och pekade på en punkt
i närheten. En låg, skogbevuxen ö låg på ett hundratals fots
avstånd, men såg så stilla och fredlig ut, som om dess ensamhet
aldrig oroats av en mänsklig varelses fotsteg.

"Jag ser icke annat än land och vatten", sade Heyward.

"Tyst!" avbröt Falköga honom. "Det är blott en skugga,
men den är icke naturlig. Ser ni röken, major, som ligger över
ön?

"Det är dunster, som stiga upp från vattnet."

"Nej, jag menar icke det där! Se på randen av den svarta
dimman, som ni kan följa ända bort bland hasselbuskarna.
Den kommer från en eld, som man har låtit brinna ut. Det
är indianer eller fransmän, och vi hava intet annat att göra än
att löpa gatlopp mellan de höga klipporna. Har jag inte rätt,
Chingachgook?"

Indianen svarade genom att sänka sin åra i vattnet och ro
vidare. Även de andra böjde sig över årorna och snart nådde
de en punkt, varifrån de med ett ögonkast kunde överblicka
de delar av stranden, som hittills varit dolda för dem.

"Där äro de!" viskade Falköga. "Två kanoter och röken
från elden. Ännu hava de hundarna icke sett oss och därför 

hava vi bara att ro på. Vi ro från dem och äro för resten
redan i det närmaste utom skotthåll.

Knallen av en bössa och ett genomträngande tjut avbröt
hans ord och förkunnade, att de voro upptäckta. Ett
ögonblick senare skyndade flera indianer ned i den ena kanoten,
som snart flög över vattnet i flyktingarnas spår. Falkögas och
indianernas årtag blev på samma gång kraftigare och mera
regelmässiga. Den lilla båten tycktes flyga över böljorna med
en fågels snabbhet.

"Håll denna riktning, Chingachgook", sade Falköga, i det
han kallblodigt såg sig tillbaka över axeln, under det han
fortfor att ro. "Håll båten rätt -- just så! Huronernas bössor
nå icke långt, men min Killdeer har en pipa, som jag kan lita
på."

Falköga lade in åran och lyfte den dödsbringande bössan.
Tre gånger lade han an och tre gånger lät han geväret sjunka,
för att giva indianerna tillfälle att komma närmare. Äntligen
syntes han till freds, men då han åter lyfte bössan, för att trycka
av, hejdades han genom ett utrop av Uncas.

"Vad står på, kamrat? Du har räddat en hurons liv, men
hade du orsak till det?"

Uncas pekade på en klippbädd, varifrån en annan kanot
höll på att genskjuta dem. Deras ställning blev härigenom så
ogynnsam, att det ej behövdes flera ord. Falköga lade sin
bössa från sig och grep åran, under det att Chingachgook gav
kanoten en ny riktning, som avlägsnade dem från den nye
fienden.

"Längre in mot land, sagamore!" ropade Falköga. "Så
komma vi utanför de hundarna."

Falköga tog icke fel, men då huronerna sågo, att de förföljda 
vunno ett försprång slogo även de in i en sned riktning,
så att kanoterna snart gledo fram i parallella linjer omkring 600
meter från varandra. Nu gällde det att komma snabbast framåt 
och detta var orsaken till, att huronerna ej strax gåvo eld.
De flyktandes ansträngningar voro dock för stora för att kunna
bliva ihållande, och Duncan märkte med ängslan, att Falköga 

blickade förläget omkring sig liksom för att finna nya medel
att påskynda flykten.

"Låt oss komma en smula mera nordvart, Chingachgook!"
sade han. "De laga sig till att skjuta och ett sår kunde kosta
oss alla skalpen. Vi måste försöka få ön mellan oss och dem."

Detta råd var gott. En låg, långsträckt ö befann sig på ringa
avstånd och då de uppnått den var den förföljande kanoten
nödsakad att hålla sig på den andra sidan. Under det att
buskskogen dolde dem för fiendernas blickar, fördubblade de sina
ansträngningar och vid öns slutspets flögo de båda kanoterna
fram som vid en roddtävling -- men de flyende före. Denna
förändring bragte dem dock närmare varandra och förändrade
följaktligen deras ömsesidiga ställning.

"Aha, de hundarna hava åter lagt sig på årorna och vi få
därför icke tänka på våra bössor. Hal ut, kamrater, och jämna
årtag!"

"De göra sig klara att skjuta!" ropade Heyward och i
samma ögonblick visslade huronernas kulor om våra vänners
öron. En av dem rev åran ur handen på Chingachgook och
slungade den långt bort. Huronerna jublade och begagnade
tillfället att avlossa ännu en salva, men Uncas beskrev med sin
åra en båge i vattnet, och under det kanoten flög i väg med
pilens hastighet, fiskade Chingachgook åter upp sin åra, svängde
den triumferande över huvudet och utstötte mohikanernas stridsrop, 
varpå han kraftigt och behändigt fortsatte rodden.

"Den store ormen! Den långa bössan! Den raske hjorten!"
ljöd det ur kanoterna bakom dem och detta rop tycktes egga
upp förföljarnas iver. Falköga grep sin Killdeer och svängde
den hånande över huvudet. Huronerna svarade med ett nytt
tjut och en ny salva. Kulorna foro hän över vattnet och en av
dem träffade barken på den lätta jullen. Mohikanerna förblevo
lugna och deras ansiktsdrag uttryckte varken fruktan eller hopp,
men Falköga såg på Heyward och sade med ett sakta skratt:

"Huronerna tycka mycket om att skjuta, men det finnes
icke en bland dem, som kan bedöma skottvidden. De hava
tagit en man från årorna till att ladda och nu komma vi en halv
gång till så fort fram som de."

Duncan gladde sig, då han märkte, att de verkligen vunno
en icke obetydlig fördel över huronerna. Dessa sköto emellertid
på nytt och en kula slog mot Falkögas årblad, dock utan att
göra honom själv någon skada.

"Gott!" mumlade han, i det han lugnt undersökte åran.
"Tag åran för ett ögonblick, major, så att jag kan låta min
Killdeer taga del i samtalet."

Heyward grep åran med en iver, som ersatte hans ringa
övning. Falköga undersökte emellertid fängkrutet på sin bössa,
siktade hastigt och sköt. Huronen i fören på den närmaste
båten hade rest sig i samma avsikt, men sjönk tillbaka och
tappade sin bössa i vattnet. Då han åter kom på fötter, fäktade han
i yrsel omkring sig mer armarna. Hans följeslagare upphörde
att ro och de båda förföljande kanoterna lågo stilla sida vid
sida. Chingachgook och Uncas begagnade denna paus att taga
sig någon vila och kastade forskande blickar på varandra för
att övertyga sig om, att de båda voro oskadda. Några bloddroppar 
sipprade ned från Chingachgooks skuldra, men då han
såg det bekymrade uttrycket i Unca's blick, tog han litet vatten
i handen och tvättade såret därmed, visande härigenom hur
obetydligt det var.

"Ligg nu stilla, ni också!" sade Falköga till Heyward, som
hade fortsatt att rö. "Huronerna äro långt nog borta och lägga
råd, som ni ser. Låt dem bara komma på skotthåll. Vi skola
locka dem nedför hela Horicansjön, utan att de skola göra
oss någon skada, under det min Kildeer skall göra en ordentlig
gallring ibland dem."

"Men därigenom åsidosätta vi vår resas ändamål!" svarade
Heyward. "Låtom oss begagna den vunna fördelen och fly vidare!"

Falköga kastade en tveksam blick på de fientliga kanoterna,
men då han såg den olycklige faderns bedjande blick, som
tycktes bönfalla honom att tillrättaskaffa hans döttrar, lade
han tyst bössan från sig och grep till åran. Indianerna gjorde
likaså och efter få minuters förlopp var avståndet till huronerna
så stort, att Heyward började andas lättare.

Färden gick mellan höga klippkuster, men i stället för att 

följa den västra stranden styrde Chingachgook mera bort emot
bergen, över vilka Montcalm fört sin här, och iakttog detta
försiktighetsmått tills de nått en bukt vid sjöns norra ända, ehuru
några förföljare ej syntes till. Här roddes kanoten in till stranden, 
varpå de alla stego i land. För att utplåna varje spår och
vilseleda möjliga efterforskningar, lyfte de upp båten och buro
den in i skogen, där den omsorgsfullt doldes under en hög av ris.
Därpå togo de resande sina vapen och sitt bagage, och Falköga 
meddelade sina vita reskamrater, att han nu var redo att
med dem anträda vandringen genom skogen.

Falköga och mohikanerna hade alltför ofta genomströvat
bergen och dalarna i denna trakt för att längre planlägga sitt
inträngande i landet. Vägledda av en stjärna eller följande en
skogbäcks lopp, fortsatte de flera timmar sin mödosamma
vandring. Därpå slog man läger för natten, tände en eld och njöt
en vederkvickande sömn. Då de nästa morgon åter hade tillryggalagt 
några mil, började Falköga att bliva mera försiktig.
Han stannade ofta för att taga omgivningarna i noggrant
betraktande och råd förde sig gång på gång med Chingachgook,
som om han ej vågade lita på sitt eget omdöme allenast. Äntligen 
stannade han alldeles och förklarade, att han befunne sig
i ej ringa förlägenhet.

"Då jag", sade han, "fann att huronernas spår gick mot
norr, slöt jag därav att de skulle hålla sig mellan Hudson och
Horican, tills de hunnit de kanadensiska flodernas förgreningar,
varifrån de kunde komma in i fransmännens besittningar. Men
nu äro vi ej långt från källorna och ännu hava vi ej funnit
något spår av dem. Människan är underkastad misstag och det
kan hända, att vi slagit in på oriktig väg."

"Vår Herre bevare oss för ett sådant misstag!" utbrast Heyward 
förfärad. "Uncas! Kan du icke giva något råd?"

Uncas kastade en hastig blick på sin fader, men teg med
sitt vanliga lugn och tillbakadragenhet.

"Tala!" sade Chingachgook.

Knappt var denna tillåtelse given, innan Uncas med en hjorts
snabbhet ilade bort till en kulle och glatt visade på ett färskt
spår, som tycktes härröra från ett lastat djur.

"Se där finnes ett spår!" ropade Falköga och skyndade
dit. "Ynglingen har en skarp blick för sin ålder."

"Att han så länge har tigit stilla med sin upptäckt!"
mumlade Duncan.

"Ännu märkvärdigare skulle det varit, om han talat, utan
att vara uppfordrad därtill", svarade Falköga. "En näsvis
vit yngling kan inbilla sig, att han är klokare än sin fader,
men här lär den unge mannen att värdera erfarenheten och
hava aktning för ålderdomen."

"Se!" sade Uncas och pekade på tydliga spår på båda
sidor. "Här har den svarthåriga flickan gått åt skogen till."

"Ja, ingen spårhund har någonsin funnit ett bättre spår!"
ropade Falköga och ilade åstad i den antydda riktningen.

"Himlen är oss nådig och vi behöva icke längre tveka om
vägen. Här äro hästspåren igen. Huronen marscherar som en
av de vites generaler. Han är ju tokig! Se efter, sagamore,
om de ej kan finna ett hjulspår, ty den narren tillåter sig visst
att resa i vagn, när sex de bästa ögon äro på spår efter honom."

Falkögas muntra ord väckte glada förhoppningar hos de
andra. Hurtigt trängde han vidare med en säkerhet som en
resande på en rak landsväg. När en klippa, en bäck eller något
annat avbröt spåret, fann Falkögas säkra blick nästan omedelbart 
dess fortsättning, oaktat huronen ej hade försummat att
undandraga sig en möjlig förföljelse genom de inföddas vanliga
konstgrepp. De voro dock icke tillräckliga att vilseleda de
skarpsynta skogsborna, som utan dröjsmål fortsatte sin väg.

På eftermiddagen hade de gått över en flod och gingo nu
mot den nedgående solen. Sedan de från en höjd stigit ned i
en dalgång, genom vilken en liten bäck strömmade, kommo de
till ett ställe, där Magua gjort halt. Förkolnade vedstycken
lågo vid en källa, lämningar av en hjort lågo kringströdda och
träden visade spår av att hästarna betat av dem. På något
avstånd upptäckte de ett litet lövtak, och jorden var upptrampad 
runt omkring, men härmed tycktes alla spår försvinna.

Hästspåren kunde utan svårighet följas, men djuren tycktes
hava sprungit lösa omkring. Uncas fann till och med snart
nog de båda hästarna, vilkas sönderbrutna sadlar och smutsiga 

täcken vittnade om att de sprungit omkring flera dagar,
överlämnade åt sig själva.

"Vad kan detta betyda?" frågade Duncan förskräckt.

"Icke något annat än att vi kommit i närheten av rävens
lya. Var icke rädd. Den hunden har icke gjort flickorna något
ont och det gäller endast att uppspåra åt vilket håll huronerna
gått."

Falköga och mohikanerna gingo strax till verket. Var och
en tog sin del av en cirkel runtom, men utan något gynnsamt
resultat. Det fanns spår i mängd, men indianerna tycktes hava
sprungit på måfå hit och dit. Falköga och hans kamrater togo
fatt på nytt, men blevo ej därigenom det minsta klokare.

"Fördömt!" ropade Falköga. "Vi måste undersöka marken
från källan tum för tum. Huronen kan dock icke skryta av,
att hans fot ej efterlämnar några spår."

Med förnyad iver började spejaren företaga sina undersökningar. 
Han vände varje blad, undanskaffade varje torr kvist
och lyfte upp varje sten, då det ju var en känd sak, att indianerna 
begagnade sig av alla medel för att med den yttersta omsorg
dölja varje spår. Detta oaktat upptäckte han dock ej det
minsta av vad han väntat. Till slut gjorde Uncas en fördämning 
i bäcken och ledde på detta sätt dess vatten en annan väg.
Så snart bottnen blivit torr, böjde han sig över densamma och
granskade den noggrant. Ett jublande glädjerop förkunnade,
också snart, att han lyckats. Alla skyndade bort till det ställe,
där Uncas pekade på spåret av en mockasin i den fuktiga
grunden.

"Pojken gör sitt folk heder", sade Falköga, i det han
beundrande såg på spåret; "ja, han skall en gång bliva en skräck
för huronerna. Detta är emellertid icke en indians fotspår. Det
är för mycket tryck på hälen, och avtrycken av tårna äro
fyrkantiga. Gå och tag reda på måttet av sångarens fot, Uncas!
Där mitt för klippan skall du finna ett präktigt avtryck av
densamma."

Medan Uncas uträttade detta ärende, betraktade Falköga
och Chingachgook spåren mycket noga. Måttet överensstämde
och utan betänkande förklarade spionen att det var David 

Gamut som gått där fram och att han nödgats utbyta sina skor
mot mockasiner,

"Nu är allting lika klart och tydligt för mig", sade han,
"som om jag själv sett den listige rävens knep. Sångaren har
tvingats att gå förut, och alla de andra ha sedan trampat i
hans fotspår."

"Men jag ser inte något spår av damerna!" utbrast Duncan.

"Å, den filuren har säkerligen burit dem så långt, att det
icke längre skulle kunna bli tal om någon förföljelse. Innan
vi hinna långt skola vi nog finna även deras spår."

Hela sällskapet bröt nu åter upp och följde bäckens lopp,
i det deras blickar ständigt sökte följa spåren. Det av Uncas
utleddä vattnet flöt snart åter ned i den vanliga strömfåran, men
de fortsatte att noga granska stränderna, förvissade om att de
snart skulle återfinna spåren. Slutligen kommo de till ett ställe,
där bäcken sköljde foten av en naken klippa, och här gjorde
de halt för att se efter, om icke huronerna just här lämnat
vattnet. Som de förmodade funno de också här i mossan spår av
en indians fot, så friskt och tydligt som om det helt nyss blivit
trampat.

"Här har den indianska slugheten ändå kommit till korta",
sade Falköga med ett hjärtligt skratt. Allt är så klart som
dagen, med undantag av frågan huru han kunnat föra de unga
flickorna denna våta väg. Icke ens en huron låter gärna sina
fötter komma i beröring med vatten.

"Löser detta måhända gåtan?" frågade Heyward, i det
han pekade på en del bitar av en bår, vilka likgiltigt kastats
åt sidan.

"Ja, nu ha vi det!" sade Falköga förnöjd. "Här äro också
mockasinerna och här äro spår av de unga flickornas fötter."

"Ack, mina barn kunna icke uthärda de besvärligheter, den
nedrige vilden låter dem genomgå!" utbrast Munro i smärtfull ton.

"Å jo, spåren visa en lätt och säker gång, även om stegen
äro korta. Se här! Hälen har nästan icke rört vid marken,
och här har Cora gjort ett språng över trädrötterna. Nej, för
damernas del kan här inte vara tal om någon överansträngning.


Men sångaren börjar få trötta ben, det kan man se på spåren.
Här har han glidit, och där ser det ut, som om han gått på
skidor. Ja, den som endast tränar sin strupe, kan naturligtvis
icke få sina ben ordentligt med sig."

Av dylika otvetydiga tecken drog Falköga sina slutsatser
om förhållandenas rätta sammanhang, alldeles som om han själv
hela tiden varit närvarande och bevittnat huru allt i verkligheten
tillgått.

Efter en i största hast intagen måltid, kastade han en blick
på den nedgående solen och skyndade så vidare med sådan
snabbhet, att Munro och Heyward knappast kunde hålla jämna
steg med honom. Då huronerna icke längre ansett det mödan
värt att dölja sina spår, behövde förföljarna icke stanna till
följd av någon ovisshet. Innan en timmes tid förflutit, saktade
Falköga sin gång och granskade uppmärksamt trakten, liksom
hade han fruktat en överhängande fara.

"Jag kan märka huronernas närhet", sade han slutligen till
mohikanerna. Där bortom trädtopparna är en öppen plats,
och jag fruktar för, att vi komma för nära deras läger.
Sagmore, gå du upp för backarna där till höger och du, Uncas,
gå du längs med bäcken, så vill jag själv fortsätta i den gamla
riktningen. Om någonting är på färde, så härma tre gånger
kråkans läte; det må vara vår signal. Jag såg just nu en kråka
flyga över träden, och det är också ett tecken till, att
indianlägret är här i närheten.

Indianerna försvunno utan att yttra ett ord, medan Falköga,
i sällskap med de två officerarna skred vidare fram på den
först inslagna vägen. Heyward höll sig tätt vid hans sida,
ivrigt längtande efter att få syn på fienden, som de nu förföljt
så länge. Falköga bad honom dock snart smyga in i skogsranden, 
vilken som vanligt var omgiven av en mängd tätt
växande buskar och att vänta där tills han återkom, sedan han
själv undersökt några misstänkta tecken. Duncan lydde genast
tillsägelsen och befann sig snart på en plats, från vilken han
hade ett egendomligt och för honom ganska nytt skådespel.

På en lång sträcka runt omkring voro träden fällda, och
på ringa avstånd därifrån hade bäcken utvidgat sig, så att den 

liknade en liten sjö. Hundratals små boningshus lågo vid sjöns
strand, ja, till och med alldeles ute i vattnet, liksom om detta
hade översvämmat stränderna. De egendomliga runda taken
på husen voro lagda med större omsorg, än infödingarna i
allmänhet använda på sina hus, och den lilla byn syntes i sin helhet
vara byggd med stor skicklighet, för att icke säga konstnärlighet. 
Stället såg ut att vara fullkomligt öde och övergivet, men
snart tyckte Heyward dock, att han upptäckte flera gestalter,
vilka, krypande på alla fyra, släpade något tungt, måhända ett
fruktansvärt krigsredskap, efter sig. Just i detta ögonblick
tittade flera svarta huvuden fram ur boningarna, och platsen
tycktes hastigt befolkad av väsen, som hastigt ilade från den
ena hyddan till den andra, utan att Duncan i ringaste mån
kunde förstå deras avsikter och sinnelag.

Orolig över dessa misstänkta och oförklarliga rörelser, stod
han just i begrepp att giva den överenskomna signalen, då ett
prassel i buskarna bakom honom, drog hans blickar åt andra
sidan. Han rusade instinktmässigt några steg tillbaka, då han
några hundra fot från sig såg en främmande indian. Han bemannade 
sig dock och blev, i stället för att göra larm, stående
lugn och orörlig, en uppmärksam iakttagare av den ankommande.

Ett ögonblicks lugn eftertanke förvissade Duncan om, att
han ännu ej blivit upptäckt. Indianen tycktes, liksom han själv,
upptagen med betraktande av byns låga hyddor och bebyggare.
Hans anletsdrag voro så tjockt belagda med färg, att de icke
tydligt kunde skönjas; dock tycktes de uttrycka mera tungsinthet 
än vildhet. Hans huvud var, som vanligt, rakat alldeles
upp till hjässan, från vilket ett par falkfjädrar fladdrade. En
söndrig kappa av kalikå samt en smutsig skjorta betäckte endast
nödtorftigt han kropp; hans ben voro nakna och svårt sårade
av törnen, men på fötterna bar han ett par mockasiner av gott
hjortskinn. Indianens hela utseende vittnade om ett gränslöst
armod.

Ännu var Duncan upptagen med att nyfiket betrakta honom,
då Falköga, listigt och försiktigt smög sig bort till honom.

"Vi äro i närheten av ett läger; man ser det där nere",

viskade Duncan till honom, och där är en av vildarna, vilken
måhända i hög grad kan fördärva våra framtida rörelser."

Falköga rusade upp, men lät bössan genast sjunka, så fort
han fick syn på den främmande. Sedan böjde han sig framåt,
lutad över bössans mynning, och anställde en noggrannare
undersökning.

"Denne man är ingen huron", sade han sakta, "och ändock
torde han, vilket man kan se på hans dräkt, ha plundrat en vit.
Har ni inte sett, var han lagt sin bössa eller båge?"

"Nej, han kom obeväpnad och tycktes icke hysa några
fientliga avsikter. Så vida han icke alarmerar sina kamrater
därnere, kunna vi ju ingenting ha att frukta av honom."

Spionen vände sig hastigt om mot Heyward och betraktade
honom ett ögonblick med den största förvåning. Därpå öppnade 
han munnen och utbrast i sitt sedvanliga, stilla skratt.

"Kamrater därnere!" sade han. "Ja, så går det, när man
tillbringar sin ungdom utan att se på naturen. Men, lika gott,
vi få ej allt för mycket lita på den tjuvstrykern med de långa
benen där borta. Håll honom så länge i respekt med er bössa,
tills jag hunnit smyga mig bakom i småskogen och sökt levande
tillfångataga honom. Ni får dock icke under några som helst
omständigheter avlossa något skott."

Falköga smög sig bort och var snart dold av buskarna.
Några minuter väntade Duncan med feberaktig otålighet, tills
han äntligen fick syn på spionen. Liggande på marken, kröp
han hastigt bort mot den plats där indianen befann sig. Då
han befann sig endast några steg från honom, reste han sig
långsamt och försiktigt. Samtidigt hörde man ett häftigt
plaskande i vatnet, och Duncan vände sig i rätt tid om för att få
se flera hundra svarta skepnader på en gång störta sig i vattnet.
Han grep ett fastare tag om sin bössa och vände sig åter mot
indianen, vilken fortfarande stod stilla i närheten. Men i stället
för att bli förskräckt över bullret, sträckte vilden fram sitt
huvud för att nyfiket betrakta händelserna invid sjöns stränder.
Under tiden svävade Falkögas hand över honom, men föll genast
åter ned utan någon synbar orsak, och spionen uppgav åter ett
lustigt skratt. Slutligen, då detta var över, gav han sitt offer, 

i stället för att gripa honom i strupen, ett lätt vänskapligt slag
på skuldran och sade:

"Nå, min vän, ämnar ni också lära bävrarna sjunga?"

"Ja väl", ljöd det raska svaret. "Den allsmäktige, som
skänkt dem så stora gåvor, kan säkert icke förmena dem
stämmor att sjunga hans pris."

Heywards överraskning vid denna vändning av saken var
obeskrivligt stor. Vad han antagit vara vildar hade nu helt
enkelt reducerats till bävrar och fienden bakom, var förändrad
till den pålitlige vännen David Gamut, psalmsångaren.

Utan att ett ögonblick betänka sig skyndade han fram till
Gamut och Falköga, vars lustighet ännu ej försvunnit. Utan
många omständigheter snurrade spionen sångaren flera gånger
runt omkring och försäkrade mera än en gång, att valet av hans
kostym gjorde huronerna all möjlig heder. Därpå fattade han
hans hand och tryckte den med sådan styrka, att tårarna
kommo i Davids ögon, under det Falköga samtidigt önskade
honom den största lycka i hans ställning.

"Ni var alltså i begrepp att upprätta en sångskola bland
bävrarna?" frågade han. "Ja, det ser nästan ut, som om ni
redan börjat, ty ni står ju och slår takten med hälarna, så att
det är en riktig fröjd att se därpå. Men det blir nog det oaktat
en skral sång, då de stackars djuren äro födda stumma. Vad
tycker ni däremot om en sång sådan som denna?"

I samma ögonblick ljöd nämligen en kråkas skri tre gånger
genom skogen, så högt och naturligt, att David höll händerna
för öronen, och Duncan, ehuru han visste vad signalen hade
att betyda, ovillkorligen blickade upp mot trädtopparna, liksom
för att få se fågeln.

"Se", sade spionen, i det han pekade på mohikanerna, som
kommo framskyndande, "se det kallar jag för musik, som heter
duga. Den bringar två goda bössor till min sida för att icke
tala om knivar och tomahawker. Men låt oss icke mera tala
därom! Som vi se har ni själv det bra, men hur är det med
de två unga flickorna?"

"De äro i hedningarnas våld", sade David och om de än 

äro andligt nedtryckta, äro de dock vid gott fysiskt välbefinnande."

"Båda två?" frågade Duncan ivrigt.

"Båda två", svarade David. De hava ingenting annat att beklaga 
sig över än att de äro berövade friheten."

"Vår herre välsigne er för dessa ord!" utbrast general
Munro med darrande stämma. Då hoppas jag få mina kära
barn oskadda åter."

"Gud give det!" sade David tvivlande. "Magua är som
besatt av en ond ande, och endast Herrens makt kan, befarar
jag, tämja honom."

"Var finnes den skurken?" frågade Falköga häftigt.

"I dag jagar han hjort med sina unge män, men i morgon
ämnar han draga vidare genom skogarna till Kanadas gräns.
Cora har blivit förd till en grannstam, men Alice är kvar hos
huronkvinnorna. Deras hydda ligger ej långt härifrån."

"Alltså, även den trösten att få vara hos sin syster ha de
fråntagit min stackars blida, älskliga Alice!" utbrast Heyward
med smärta.

"Ja, det är sant", sade David Gamut; men all den tröst
som sång och bön kan skänka har kommit henne till del."

"Finner hon ännu njutning och nöje i sång?"

"Ja, när den är högtidlig och allvarlig, fastän jag måste
erkänna att hon trots mina ansträngningar, gråter mera än
hon ler."

"Varför låter man er gå omkring utan tillsyn?"

"En stackars varelse som jag är ju ingenting värd", svarade
David med ett uttryck av den största ödmjukhet. Psalmsångarens 
gåva har givit mig makt över vildarnas sinnen, så att
jag erhållit frihet att komma och gå som jag själv behagar,"

Falköga log och pekade betecknande på sin panna.

"Indianerna göra aldrig en förryckt person något ont",
viskade han till Duncan. "Men varför har ni ej återvänt samma
väg ni är kommen? Ni hade ju kunnat bringa bud till Fort
Edward."

"Nej, nej", svarade David trovärdigt, jag ville hellre följa
dt stackars svaga flickorna vart vägen än skulle komma att 

bära än återvända, så länge de försmäkta av sorg och
fångenskap."

Dessa Davids ord gjorde ett djupt intryck på hans åhörare,
och han steg högt i deras aktning. Spionen återtog:

"Min vän, jag hade ämnat sätta eld på er flöjt, men då
jag hör, att ni sätter så stort värde på den, och jag nu lärt
känna er som en duglig och käck man, så mottag den åter och
blås på den av hjärtans lust."

Gamut mottog sin flöjt med en så uppriktig glädje, att de
övriga knappt ansett honom vara mäktig dylika känslor. Sedan
han flera gånger prövat instrumentet och förvissat sig om, att
ingen av dess toner gått förlorad, gjorde han ett allvarligt
försök att giva sin hänryckning uttryck i en glädjepsalm. Duncan
avbröt honom emellertid med tusen frågor, vilka den stackars
sångaren nödgades besvara, och Falköga underlät ej heller att
infordra några upplysningar, vilka kunde bidraga till att göra
honom bekant med förhållandena. Gamuts berättelse var tämligen 
intetsägande och bekräftade blott, vad Falköga redan
förut slutit sig till av spåren och övriga tecken. Efter fångarnas
ankomst till lägret, hade Cora, som redan omtalats, blivit
skickad till en grannstam, men om denna stam visste David
ingenting annat, än att den ej vore allierad med Montcalm och
icke varit med om det senaste härnadståget mot William Henry.

"Lade ni icke märke till formen på deras knivar?" frågade
spionen. "Voro de av engelsk eller fransk tillverkning?"

"Mina tankar voro blott riktade på att trösta de stackars
flickorna, men icke på sådana småsaker", svarade David. "Men 
jag har sett den avgud, de förmodligen tillbedja."

"Föreställde den en orm?" frågade Falköga.

"Nej, den liknade mera en vanlig sköldpadda."

"Hugh!" utbrusto mohikanerna samtidigt, medan spionen
allvarsamt skakade på huvudet, som om han gjort en viktig,
men ingalunda glädjande upptäckt. Därpå yttrade Chingachgook 
några ord på delawarspråket, och det med ett lugn och
en värdighet, som fängslade till och med de vites uppmärksamhet, 
oaktat de icke förstodo vad han sade. Hans gester
voro energiska och uttrycksfulla. Under talet råkade han lyfta 

sin ena arm högt i vädret och då han åter lät den sjunka, gled
hans kappa åt sidan, medan en av hans fingrar kvarlåg på
bröstet, som om han med detta tecken ytterligare ville bekräfta
vad han sagt. Duncan lade märke till, att det på hövdingens
mörka hud med vacker men svag tatuering fanns inristat en
sköldpadda i blå färg.

"Vi ha erfarit något", tog Falköga till ordet, då Chingachgook 
slutat, vilket kan vara oss till gagn eller skada, allt efter
som det är Guds vilja. Sagamore härstammar från delawarerna
och är den store hövdingen för deras sköldpaddor. Några av
dem äro bland det folk, om vilket sångaren talat, men vi veta
icke, om det kan vara oss till någon nytta. De vita ha varit
skulden till, att den ene brodern lyfter tomahawken mot den
andre, och att mingoerna vandra på samma stig som
delawarerna."

Duncan utkastade i hast flera planer till systrarnas befrielse,
och general Munro hörde på dessa förtvivlade förslag med större
tilltro, än man skulle ha väntat sig av hans mogna ålder och grå
hår. Falköga överbevisade honom dock snart om det onyttiga,
ja, dåraktiga i hans projekt.

"Det är det bästa", tillade han, "att vi låta David gå tillbaka 
till vildarnas läger, så att han kan underrätta de unga
flickorna om vår ankomst. Senare återkalla vi honom till oss
med en signal, så att vi kunna rådgöra med honom, och jag
förmodar, att han, ifall det skulle bli nödvändigt, kan skilja en
kråkas läte från en taltrasts visslande ljud."

"Ja, det må ske så", sade Duncan, "men jag vill göra honom sällskap."

"Ni?" frågade Falköga förvånad. Är ni ledsen över att se
solen gå upp och ned?"

"Huronerna äro icke alltid obarmhärtiga", svarade Duncan. "Davids 
öde måtte vara ett talande bevis därför."

"Ja, men David kan begagna sin hals. Vad kan ni?"

"Jag kan spela narr, vansinnig, hjälte, allt vad som kan
erfordras, då det gäller Alices befrielse. Det hjälper inte, att
ni gör flera invändningar; -- jag är bestämd i mitt beslut."

Betagen av den största förvåning ville Falköga saga
något, men Duncan avbröt honom i det han lugnt yttrade:

"Ni har medel varigenom ni kan förkläda mig och göra
mig oigenkännlig. Måla mig, gör med mig vad I viljen, men
låt mig också ha min vilja!"

Det var måhända något i major Heywards förslag, som
tilltalade Falkögas egen käcka karaktär. I stället för att längre
motsätta sig hans önskan, erbjöd han till och med sin
medverkan vid det förtvivlade äventyret.

"Nå, så låt gå då, major", sade han med ett vänligt leende.
Chingachgook äger många färger och förstår förträffligt att
begagna dem. Sätt er där på trädstammen, så kan ni vara viss
om, att han på ett ögonblick skall förvandla er till en narr."

Duncan slog sig genast ned, och Chingachgook började sitt
arbete. Med färdighet och snabbhet tecknade han de underligaste 
och mest fantastiska streck i majorens ansikte, streck,
vilka vildarna beteckna som uttryck för ett muntert och
skämtsamt sinnelag. Varje drag, som möjligen skulle ha kunnat tyda
på något krigiskt, undveks omsorgsfullt, med få ord: soldaten
blev helt och hållet omskapad till en narr. Dylika maskeringar
voro icke ovanliga bland indianerna, och då Duncan talade
franska med stor färdighet kunde han lätt utgiva sig som en av
gycklarna från Ticonderoga, vilka vid denna tid svärmade runt
omkring bland de allierade och vänskapligt sinnade stammarna.

Sedan målningen var färdig tog Heyward avsked av sina
kamrater och fick av Falköga mången god lärdom med på
vägen. Duncan anbefallde Munro i sin väns omsorg, besvarade
dennes kraftiga handtryckning och gav slutligen David tecken
att bryta upp. Falköga betraktade några ögonblick den
högsinnade, tappre unge mannen med oförtydbar beundran.
Därpå skakade han betänksamt sitt huvud, vände sig om och
begav sig i sällskap med sina följeslagare in i skogen.



4 KAPITLET.

Den väg, David och Heyward valt, förde över en öppen
plats vid sidan av bäverdammen. Då den unge mannen
befann sig ensam med en människa som genom sin enfald var så

litet i stånd att vara honom till hjälp i nöden, började han först
inse svårigheterna i sin ställning. Den nu inträdda skymningen
gjorde ytterligare sitt till att öka hans förstämning och han
kunde icke utan en viss ångest tänka på den ojämna kamp, i
vilken han tämligen besinningslöst kastat sig. Tanken på Alice
ingav honom dock ny kraft och han uppmanade till och med
David att gå fortare.

Sedan de nästan beskrivit en halvcirkel omkring dammen,
gingo de upp för en liten backe, som höjde sig upp från dälden,
och kommo efter en halv timmes marsch ånyo till en öppen plats,
likaledes åstadkommen av bävrarna. Innan Duncan trädde ut
ur skogen, dröjde han ett ögonblick, liksom hade han velat samla
alla sina krafter till det dristiga företaget, ty han förstod allt
för väl att han skulle bli i behov av hela sin styrka. På den
Öppna platsens andra sida, just där bäcken åstadkom ett mindre
vattenfall, upptäckte han omkring ett femtiotal hyddor, hastigt
uppförda av obarkade trädstammar, grenar och jord. I den
dämpade belysningen såg han en del skepnader, vilka reste sig
upp ur det höga gräset utanför hyddorna för att dock genast
därpå åter försvinna, liksom om jorden uppslukat dem. De
liknade snarare spöken än varelser av kött och blod, och först då
han kom närmare, märkte Heyward att det var lekande barn
från indianlägret. De voro så upptagna av sin sysselsättning,
att de märkte David och Duncan först när dessa befunno sig
mitt ibland dem. Men då uppgav den lilla skaran ett gällt skri
och skingrade sig som agnar för vinden. De små vildarnas
nakna, bruna kroppar försvunno så fort i det höga gräset på
ömse sidor om vägen, att Duncan icke skulle ha märkt deras
närvaro, om icke de glänsande svarta, livliga ögonen röjt att
de icke försvunnit längre än att de kunde giva akt på de
ankommande.

Barnens skrik lockade ett dussintal krigare till dörren av den
närmast belägna hyddan, där de kvarstannade med mörka,
allvarliga miner och med största värdighet inväntande sin gästs
ankomst. David gick före med fasta steg, liksom om han
ämnat skjuta en var till sidan, som kom i hans väg och inträdde
så i den förut omnämnda hyddan, vilken var den största i

lägret och begagnades nästan uteslutande för vildarnas
offentliga sammanträden och rådslag.

Duncan kunde endast med möda bibehålla sin sinnesnärvaro,
då han trängde sig fram bland de församlade indianerna. Icke
desto mindre följde han raskt sin ledsagare, i det han allt för
väl visste, att hans liv nu var beroende på hans fullkomliga
sinnesnärvaro. Ehuru hans hjärta nästan tycktes ha upphört att
klappa, då han såg sig i omedelbar närhet av sina vilda och
oförsonliga fiender, bekämpade han dock denna känsla av
ängslan och oro så kraftigt, att han, utan att röja någon svaghet,
kom mitt in i byggnaden. Här tog han, efter den lugne Gamuts
exempel, en risknippa från ett hörn av rummet och slog sig
ned på densamma.

Nu lämnade de församlade krigarna ingången till hyddan
och samlade sig i en halvcirkel omkring Duncan, i det de
tåligt väntade på det ögonblick, då främlingens värdighet skulle
tillåta honom tala. Största delen av dem stod framför honom,
medan en annan del lättjefullt lutade sig mot husets stolpar
och väggar, och endast tre eller fyra av de mest ansedda
hövdingarna satte sig ned något längre fram i förgrunden. En
fackla tändes, och den kastade sitt röda sken från ansikte till
ansikte, från den ene till den andre. Duncan begagnade sig
av dess sken för att söka av vildarnas miner och ansiktsuttryck
draga en slutsats vad de egentligen tänkte om hans ankomst.
Men han kunde icke bedöma detta. Hövdingarna sutto kalla
och lugna som statyer med ögonen fastade på marken. Endast
de män, som stodo i skuggan, iakttogo främlingen mycket noga
och lät intet drag i hans ansikte, ingen av hans rörelser, icke
någon linje i hans maskering och icke någon del av hans
klädedräkt vara utan att underkasta det en sorgfällig granskning.

Äntligen framträdde en gammal hövding, vilken hittills stått
i ett hörn av hyddan, och tilltalade Duncan på huronernas
språk, vilket denna naturligtvis inte förstod. Han skakade på
huvudet och tillkännagav med ett tecken, att han var
oförmögen att svara.

"Talar icke min broder engelska?" frågade han åter och

blickade sig omkring på sina stamfränder, liksom han väntat
bifall av dem, men Duncan tycktes icke förstå vad han sade.

"Det skulle göra mig ont", sade Duncan långsamt och
tydligt, om ingen av mina bröder förstod den store franske
konungens språk. Det skulle göra honom mycket bedrövad, om
han visste att man visade honom så liten heder."

En lång, tryckande paus inträdde, och Duncan kunde icke
av något tecken sluta sig till vad verkan hans ord åstadkommit.
Slutligen sade den gamle hövdingen på kanadensisk dialekt:

"Då vår store fader talar till sitt folk, talar han då icke
huronernas tungomål?"

"Han gör ingen skillnad mellan sina barn", svarade 
Heyward, "men han hyser stor godhet mot huronerna."

"På vad sätt skall han tala, när löparna för honom
uppräkna de skalper, som ännu för fem nätter sedan sutto på
engelsmännens huvud?" sporde den listige hövdingen.

"Han skall säga: mina huroner äro tappra!" svarade
Heyward kallt, oaktat han ryste i hela kroppen.

"Vår fader i Kanada tänker icke så", svarade vilden. "Hans
ögon äro vända från oss i vrede, och han ser blott de döda
engelsmännen, men icke sina huroner."

"Det är omöjligt", sade Heyward. Han har sänt mig, som
är en stor läkare, till eder för att se, om någon bland er är
sjuk."

Åter inträdde en paus efter denna förklaring, och alla ögon
fäste sig forskande på Duncan för att om möjligt komma på
det klara med, om hans uppgift var sann eller osann.

"Måla de skicklige männen i Kanada sina ansikten? De
bruka annars vara högmodiga över sin bleka hy", återtog
vilden.

"Då en av huronernas hövdingar besöker sina vita bröder,
avlägger han sitt buffelskinn och ikläder sig den högtidsdräkt,
som erbjudes honom. Mina bröder ha givit mig dessa färger
och jag bär dem med stolthet."

Ett halvhögt bifallsmummel tillkännagav, att denna artighet
mot stammen blev synnerligt väl upptagen. Hövdingen gav
Duncan ett bifallstecken med sin ena hand, och de övriga 

vågade nu på ett mera högljutt sätt uttala sin belåtenhet med vad
de hört. Duncan andades lättare, och ett förnyat hopp om,
att hans värv skulle lyckas, intog honom.

Efter en kort stunds tystnad reste en annan vilde sig upp
och beredde sig på att hålla ett tal, men blev plötsligt avbruten
av några hemska, dova ljud, vilka tycktes komma från skogen.
Duncan skyndade upp, och krigarna lämnade i hast hyddan,
och luften utanför genljöd av skrik och oväsen, vilka nästan
överröstade ljudet från skogen. Duncan kunde icke längre
stanna kvar inne. Han skyndade ut ur hyddan och befann sig
ögonblicket därpå mitt ibland alla lägrets inbyggare. Män
och kvinnor, ynglingar och barn -- alla voro de på benen.
Några ropade högt, andra slogo samman sina händer av glädje
och alla jublade över en eller annan oväntad lycklig händelse.

Ännu var det så ljust, att man kunde överskåda de öppna
platserna vid skogsbrynet. På en av vägarna vid detsamma
kommo en del krigare, som långsamt närmade sig lägret. Den
förste bar en hög stång, varpå flera skalper hängde, och
Duncan antog till följd härav, att de ljud han hört var vildarnas
sedvanliga dödsskri. Varje återupprepande därav förkunnade,
att en fiendes öde var avgjort.

Detta avbrott var ingalunda ovälkommet för Duncan, ty
krigarnas oväntade hemkomst från ett lyckligt krigståg hanvände
uppmärksamheten från honom och förskaffade honom således
icke så litet lugn.

Hundra steg från hyddorna gjorde krigarna halt. En av
dem kungjorde nu med hög röst de utförda bedrifterna och
framkallade därvid hos sina åhörare en så vild hänryckning, att den
omöjligt kan skildras. Hela lägret blev i hast skådeplatsen for
den mest livliga rörelse. Krigarna drogo sina knivar och ställde
upp sig i två led, vilka bildade en formlig häck från den
segrande skaran till hyddorna. Kvinnorna sökte rätt på påkar,
yxor och andra vapen och skyndade att deltaga i det fasansfulla
skådespel, som nu skulle börja. Till och med gossarna, vilka
knappast orkade svänga ett vapen, revo tomahawkerna ur händerna 
på sina fäder, smögo sig in i leden och sökte efterlikna
sina föräldrars vilda rörelser.

Stora, högar av torra kvistar och blad lågo spridda runt
omkring på den öppna platsen, och en gammal kvinna antände i
hast så många av dem som kunde anses behövliga för belysning
av det förestående uppträdet. Flammorna blossade högt upp
och läto alla föremål framträda i ett klart men nästan
ohyggligt ljus. Hela uppträdet erbjöd dock en fängslande tavla, vars
ram bildades av den höga, mörka furuskogen. De nykomna
krigarna stodo längst borta; i förgrunden märktes två män,
vilka tycktes vara utsedda att innehava huvudrollen i det nu
påbörjade skådespelet. Ljuset var för svagt för att man tydligt
skulle kunna se deras anletsdrag, men man kunde dock märka,
att de voro uppfyllda av högst olikartade känslor. Den ene stod
hög och rak med fast hållning, beredd att modigt underkasta
sig sitt öde; den andre stod med sänkt huvud, liksom förlamad
av skräck och nedtryckt av oro. Duncan kände sig starkt manad
att uttala sin beundran för den förstnämnde och han vakade med
uppmärksamma blickar på varje rörelse han gjorde. Obemärkt
närmade han sig honom, och hans intresse för honom blev
därigenom allt större.

Nu ljöd ett rop, och den stillhet som inträdde efter det första
larmet avbröts nu av ett oväsen, vartill Duncan ännu aldrig hört
maken. Det ena av offren, den man som visat sig så nedslagen,
blev orörligt kvarstående, medan den andre rusade bort med en
hjorts hastighet och vighet. I stället för att -- som man skulle
ha väntat -- ila bort genom de fientliga leden, vände han
plötsligt och satte över huvudena på en mängd barn som stodo
ett litet stycke därifrån, och kom på detta sätt, utan att någon
kunde nå honom, in i skogen på den andra sidan av krigarna.
Tusen eder och förbannelser genljödo, sedan han på detta
listiga sätt undkommit. Hela den församlade mängden skingrades
och for i vild förvirring över platsen.

Flera högar av brinnande kvistar och löv kastade sitt ljus
över platsen, vilken nu liknade ett ohyggligt ställe för vilda
demoner, som hade i sinnet att utföra ett våldsamt och blodigt
dåd. Skepnaderna i bakgrunden liknade minst av allt jordiska
väsen, när de rusade omkring varandra, huller om buller, med
de mest vanvettiga rörelser och handlingar. När de kommo i

närheten av någon av eldarna, såg man dock tydligt vilda
lidelser avspeglade i deras anleten.

Under detta tumult av blodtörstiga fiender, kunde flyktingen
naturligtvis icke stanna ett ögonblick för att hämta andan. Strax
såg det ut, som om han skulle kunna dölja sig i skogen, men som
en stormvind kastade sig förföljarna emot honom och drev honom
tillbaka från den räddande urskogen. Som en jagad hjort vände
han om, sprang pilsnabbt över ett högt, flammande bål, trängde,
utan att kunna hejdas, genom den församlade mängden och
syntes plötsligt på den motsatta sidan av lägerplatsen. Men
även här påträffade han en del fiender, vilka drevo honom
tillbaka och ännu en gång störtade han in i trängseln, liksom hade
han sökt sin räddning i den allmänna förvirringen. Några
ögonblick förflöto, utan att Duncan såg honom och han antog därför
att den modige mannen var förlorad.

Det var omöjligt att urskilja annat än en sammangyttrad
mängd av mörka skepnader, vilka vilt tumlade omkring
varandra. Blänkande knivar och tomahawker glänste i skenet av
eldarna, men slag och stötar av dessa vapen föllo endast på
måfå. Här och där föll ljusskenet på en lätt gestalt, vilken som
en pil susade fram på platsen, som det tycktes vild av förtvivlan.
Detta ingav Duncan en förnyad förhoppning, att fångens stora
styrka och smidighet till slut skulle bereda honom friheten.
Plötsligt kom mängden rusande mot den plats, där han själv
stod, och främlingen blev under förvirringen ånyo synlig. Men
även de största mänskliga krafter måste dock till slut duka under
för dylika ansträngningar. Detta insåg fången, ty, begagnande
sig av en tillfällig öppning, bröt han sig igenom ledet och gjorde
ett sista förtvivlat försök att nå skogen. Som om han vetat att
det från Duncans sida icke var något att befara, sprang han tätt
förbi honom. En hög, kraftig huron, som hittills hållit sig något
tillbaka, var i hack och häl på honom och hotade honom med ett
dödande slag av sin tomahawk. Detta förhindrade dock Duncan, 
i det han sträckte fram sin ena fot, över vilken indianen föll.
Hans offer begagnade sig med tankens hastighet av den vunna
fördelen. Flyktingen ilade runt omkring, for som ett stjärnskott

förbi Duncan och stod i nästa ögonblick stilla invid en liten
målad stolpe, alldeles vid ingången till huvudbyggnaden.

Genast lämnade Duncan sin plats och följde med hopen,
vilken med förargade miner drog sig tillbaka till hyddorna,
liksom en blodtörstig skara, som blivit bedragen i sin förhoppning
att få åskåda en avrättning. Hans nyfikenhet bragte honom att
närma sig fången. Han märkte huru han med den ena armen
höll om den beskyddande stolpen. Han andades djupt och
tungt efter den förtvivlade ansträngningen, men var i övrigt allt
för stolt att visa något tecken till lidande. Han var nu, i
enlighet med ett bruk som under alla omständigheter samvetsgrant
hölls, i skydd tills stammen hunnit fatta sitt beslut över hans
slutliga öde. Resultatet av denna rådplägning var dock lätt att
förutse.

Huronspråket innehöll ej ett enda skällsord, som de i sina
förhoppningar om ett blodigt skådespel bedragna
huronkvinnorna icke begagnade gent emot fången. De hånade hans
ansträngningar, i det de sade att hans fötter voro bättre än hans
händer och att han borde ha vingar, så att han skulle slippa
känna såväl kniv som tomahawk. Fången besvarade dock icke
detta hån med ett enda ord, utan nöjde sig med att betrakta
mängden med ett värdigt, men hånfullt leende. Detta lugn
förbittrade kvinnorna ännu mera, och deras ord övergingo snart
till ett fruktansvärt oväsen, men icke ens detta tycktes göra något
synnerligt intryck på ynglingen. Denna likgiltighet började
slutligen förarga även de övriga åskådarna, och en yngling, som
nyss kommit ur gossåren, svängde sin tomahawk framför fången
och sökte genom ett högröstat, skrävlande tal förstärka
kvinnornas hån. Den unge mannen vände nu sitt ansikte mot den
narraktige ynglingen och såg på honom med en blick, som uttryckte
det djupaste förakt. Ögonblicket därpå återtog han dock lugnt
sin förra ställning, men detta korta ögonblick var nog för
Duncan att igenkänna fången och med honom växla en blick
av hemligt förstånd. Det var -- Uncas.

Förskräckt vek Duncan tillbaka, men i detta ögonblick
trängde en krigare fram genom den församlade mängden, grep Uncas
i armen och förde honom bort till rådet. Alla hövdingar och

mera framstående krigare följde efter, och även Heyward såg
ett tillfälle att bana sig väg dit in, utan att väcka någon för sig
själv farlig uppmärksamhet.

Flera minuter förflöto, innan en var hunnit intaga sin plats.
Mitt i den krets, som härvid bildades, stod Uncas stolt och lugn.
Vid hans sida stod den unge krigare, som Duncan sett vid hans
sida vid början av det förtvivlade befrielseförsöket, och hans
hållning gav nu om möjligt ännu större intryck av ångest och
rädsla. Heyward betraktade noga hans ansikte med en hemlig
fruktan, att han även i honom skulle upptäcka en vän, men
ynglingen var honom fullkomligt främmande och ägde, vilket
förekom honom högst egendomligt, alla kännetecken att vara en
huronkrigare.

En djup tystnad inträdde. Därpå öppnade en grånad hövding 
sin mun och talade på lennilenapernas språk:

"Delawar", yttrade han; du har visat dig som en man, fastän 
du härstammar från ett kvinnligt släkte. Jag vill gärna giva
dig mat, men den som äter tillsammans med en huron måste
vara dennes vän. Vila nu i ro till morgondagen; då skall det
sista ordet talas oss emellan."

"Sju dagar och nätter har jag fastat, medan jag följde
huronernas spår, svarade fången kallblodigt. "Jag behöver icke
någon mat."

"Två av mina unga krigare förfölja dina kamrater", fortsatte 
den åldrige hövdingen utan att lyssna till vad fången yttrat. "När 
de komma tillbaka hit, skola våra vise män säga till dig:
dö!"

"Har en huron inga öron?" frågade Uncas hånfullt. "Två
gånger har er fånge hört knallen av en välbekant bössa. Edra
unga män vända aldrig åter."

En hemsk paus följde på detta djärva påstående, vilket Duncan 
fruktade skulle egga segrarnas raseri till det yttersta. Men
hövdingen nöjde sig med att lugnt svara:

"När delawarerna äro så duktiga, varför är då en av deras
tappraste krigare här?"

"Därför att han följde huronernas spår och därunder föll i
en snara. Även den kloke bävern kan tillfångatagas."

Med dessa ord pekade Uncas på huronen vid sin sida, och
allas ögon vände sig med mörka blickar mot denne. Ett
harmfullt mummel gick genom hela församlingen, och endast de äldre
hövdingarna samtalade med varandra i korta, avbrutna
meningar.

Ånyo inträdde en djup tystnad, och alla visste att det var
tecknet till en sträng dom. Den avbröts slutligen av den gamle
hövdingen, vilken långsamt reste sig från sin plats och med
allvarlig och värdig hållning ställde sig framför den skyldige.
I samma ögonblick trädde en gammal kvinna in i kretsen och
började en långsam dans, under vilken hon frammumlade en
slags besvärjelse. Man lät henne handla som hon ville, fastän
hon okallad trängt sig in.

Hon närmade sig Uncas och höll en glödande fackla så tätt
intill hans ansikte, att man tydligt kunde märka varje rörelse
i detsamma. Mohikanen behöll dock sin stolta hållning och i det
han försmådde att möta hennes blick, riktade han sina ögon
upp mot höjden, liksom om han, trots alla hinder, sökte skåda
in i framtiden. Tillfredsställd med sin undersökning, lämnade
kvinnan honom för att låta huronen vid hans sida undergå samma
prov.

Denne var tatuerad med sin stams färger, och hans välbildade
kropp doldes endast till en del av en kort mantel. Man kunde
noga urskilja alla hans lemmar, och rysande vände Duncan sig
bort, då han märkte, att de darrade och skakade i obetvinglig
dödsångest. Den gamla kvinnan upphävde vid denna syn ett
djupt klagoskri, men den gamle hövdingen sträckte ut sin arm
och sköt henne tämligen omilt åt sidan.

"Darrande säv", sade han till den skyldige, "den store anden
har skapat dig härlig att se på, men bättre hade varit om du
aldrig blivit född. Din tunga är full av skryt och skrävel, då du
vistas i lägret, men den är stum i striden. Fienderna känna
färgen på din rygg, men de hava aldrig sett dina ögon. Ditt namn
skall aldrig mera uttalas; det är redan förgätet."

Medan hövdingen långsamt uttalade dessa ord, upplyfte den
skyldige sitt ansikte, i vilket röjdes såväl rädsla som stolthet.
Slutligen vann stoltheten dock överhand. Han blottade sitt

bröst, såg på den långa, skarpa kniven, som hans domare höll
i handen och inväntade lugnt dödsstöten. Då vapnet långsamt
inträngde i hans hjärta log han, och hans blick sade tydligt,
att han icke fann döden så fruktansvärd som han väntat. Han
vacklade och föll ned vid fötterna av den stolte och oböjlige
mohikanen.

Kvinnan uppgav ett högt klagoskrik, kastade facklan till
marken, och allt blev inhöljt i djupaste mörker. Alla åskådarna
skyndade ut ur hyddan, och Duncan trodde nu, att han var
ensam med offret för en indiansk dödsdom. Han misstog sig
dock. En hand grep ett fast tag i hans arm, och Uncas stamma
viskade sakta i hans öra:

"Huronerna äro hundar. Munro och Chingachgook äro i
säkerhet och Falkögas bössa sover icke. Gå! Uncas och
Heyward äro nu främlingar för varandra. Det är nog!"

Ett sakta tryck av indianen förde Duncan bort emot dörren
och påminde honom om den fara, som ett längre samtal med
Uncas kunde medföra. Långsamt lämnade han hyddan och
begav sig ut till den skara, som uppehöll sig i närheten av
densamma. Eldarna, som småningom, den ena efter den andra
släcktes, kastade ett egendomligt ljus över platsen och de mörka
skepnader, som tysta vankade fram och tillbaka, tills slutligen
några krigare inträdde i hyddan och buro bort de jordiska
kvarlevorna av den avrättade. Duncan gick nu obevakad omkring
i lägret för att möjligen kunna upptäcka var Alice, för vars
skull han ditkommit, förvarades. Då hans ansträngningar i detta
avseende visade sig fruktlösa, återvände han till huvudbyggnaden 
för att uppsöka David, vilken var den ende, som kunde
göra slut på hans tvivel. Då han nådde huset såg han, att den
förut rådande stämningen var över. Krigarna sutto inne i
hyddan och rökte sina pipor, allvarligt samtalande om det senaste
krigståget. Utan tvekan inträdde Duncan till dem och intog sin
plats på ett sätt som i vildarnas ögon var fullkomligt passande.
En enda blick visade honom, att Uncas ännu ej lämnat platsen,
men förgäves såg han sig om efter David.

Vid Uncas sida stod en ung, beväpnad huron, och en annan

lutade sig mot stolpen vid ingången. Det var hela hans bevakning.

Duncan hade icke länge suttit på den plats han intagit, förrän 
en gammal krigare, som kunde tala franska, vände sig till
honom.

"Min fader i Kanada glömmer icke sina barn", sade han. "Jag 
är tacksam mot honom. Hustrun till en av mina unga män
är besatt av en ond ande. Kan ni utdriva den?"

"Andarna äro av olika slag", svarade Heyward med i hast
tillkämpad fattning; några fly för visdomen, andra bespotta
dess makt."

"Min broder är en stor läkare", återtog vilden; "vill han göra
ett försök?"

Heyward nickade bifallande, och huronen väntade nu endast
på ett lämpligt tillfälle för att bryta upp. Heyward förbannade
i sitt hjärta vildarnas lugn, vilket bragte det yttre skenet så
många offer, men bibehöll dock, klok nog, samma likgiltiga
min som hövdingen, tills denne slutligen reste sig upp, drog
tillsamman kappan över sitt bröst, som om han nu varit redo att
föra den förmente läkaren till den sjukas boning. Men just i
detta ögonblick förmörkades dörröppningen av en krigares höga
gestalt, vilken tyst framskred genom den församlade skaran och
satte sig på den andra ändan av den risknippa, på vilken Duncan
tagit plats. Denne kastade en ängslig blick på sin granne och
det gick ovillkorligen en rysning genom honom, ty den som
nyss inträtt i hyddan var -- hans dödsfiende Magua.

Denne hövdings oförmodade ankomst gjorde att vilden
uppgav tanken på sitt sjukbesök. Flera pipor, som redan slocknat,
blevo åter tända, medan även Magua stoppade den pipa, som
befann sig i översta ändan av hans tomahawk, med tobak och
med välbehag insög röken av densamma. Han såg så lugn och
utvilad ut, som om han icke under två mödosamma dagar
befunnit sig ute på jakt.

"Välkommen", sade hövdingen till slut. "Har min vän
funnit hjorten?"

"De unga krigarna digna under dess tyngd. Sänd Darrande 
säven ut för att hjälpa dem!"

En djup stillhet följde på nämnandet av det förbjudna
namnet. Man meddelade emellertid Magua vad som förefallit,
varpå alla sutto försjunkna i tankar.

"Delawarerna hava smugit sig omkring min by", sade
äntligen en krigare aktningsfullt till Magua. "Men vem har
någonsin funnit en huron sovande?"

"Delawarerna från sjöarna?" frågade Magua med
rynkade ögonbryn.

"Nej, en av dem, vilka gå med kvinnokjolar i sina hem."

"Har mina bröder tagit hans skalp?"

"Hans ben voro bättre än hans armar. Där står han", svarade 
krigaren och pekade med fingret på den orörlige mohikanen.

I stället för att röja en kvinnlig nyfikenhet, blev Magua
sittande med tankfull min och rökte sin pipa utan att fröjda sina
ögon med betraktande av fången. Först efter en rundlig tids
förlopp, knackade han askan ur sitt piphuvud, reste sig upp
och kastade den första blicken på den unge krigaren, som stod
några fot bakom honom. Den uppmärksamme, endast skenbart
i tankar försjunkne Uncas märkte denna rörelse och vände sig
plötsligt emot ljuset, så att dödsfiendernas ögon möttes. Nästan
en minut stodo dessa käcka och oböjliga män gent emot
varandra och sågo varandra rakt in i ögonen, utan att den ene
vek för den andres blick. Uncas' gestalt tycktes växa av inre
förakt, under det att Maguas drag blevo mjukare och efter hand
miste sitt trots samt slutligen fingo ett uttryck av vild glädje.
Han drog en djup suck och uttalade äntligen det fruktade
namnet: "Den raske hjorten."

Som träffade av en elektrisk stöt sprungo huronerna vid
nämnandet av detta namn upp från sina platser. Överraskningen
berövade dem helt deras invanda lugna sätt. Det hatade, men
också fruktade namnet upprepades av alla och hördes utanför
hyddan. Kvinnorna och barnen utanför ropade det efter
männen som ett eko, på vilket det följde ett långdraget, jublande
tjut. Innan detta förstummades hade männens upphetsning
redan lagt sig, och alla satte sig, skamsna över sin överilning. Men
i flera minuter vilade ännu deras blickar på fången och 

undersökte nyfiket en krigare, som redan så ofta ådagalagt sin
tapperhet i strid med deras stams bäste och stoltaste män.

Uncas gladde sig över denna triumf, men hans glädje
uttrycktes endast med ett lugnt, hånfullt leende. Detta undgick
icke den listige Magua. Med en vred blick lyfte han sin arm,
skakade den mot fången, så att silverprydnaderna på hans
armband klingade och utropade i hotande ton:

"Mohikan, du skall dö!"

"Ingen konst kan kalla de döda huronerna tillbaka till livet",
svarade Uncas på delawarernas välklingande språk. "De
böljande vattnen skölja bort över deras ben. Deras män äro
kvinnor; deras kvinnor äro ugglor. Gå hän och säg de hundarna
till huroner, att de kunna skåda en krigare. Min näsa är kränkt.
Den luktar en feglings blod."

Denna häntydning på Den darrande sävens död var för
stammen som berörandet av ett djupt och brännande sår. Några
av huronerna förstodo delawarernas språk lika väl som Magua
och denne skyndade sig att begagna sig härav till sin dödsfiendes
skada. Han utsträckte sina armar och förberedde sig att
utveckla hela sin listiga vältalighet.

Hövdingens lömska och väl avvägda ord förfelade icke sin
avsikt. Med den mest spända uppmärksamhet lyssnade hans
åhörare, och deras vilda blod upphetsades, då han talade om
händelserna på klippön och om det överfall, som hade berövat
honom hans fångar. Han omtalade med lovprisande ord varje
särskild huron, som fallit i striden med mohikanerna och
uppmanade till slut huronerna till den blodigaste hämnd.

"En fläck på en hurons namn kan endast utplånas genom
blod!" slöt han sitt tal. "Denne mohikan måste dö!"

Verkan av hans ord var utomordentligt stor. Han hade så
upphetsat sina åhörares känslor, att varje spår av mänsklighet
dukade under för törsten efter hämnd. I synnerhet en krigare
hade utmärkt sig genom den uppmärksamhet, varmed han
åhörde hövdingens tal. Han sprang upp och svängde med en blick,
som glänste av ondska en liten skarpslipad stridsyxa, utstötte ett
genomträngande tjut och kastade det dödsbringande vapnet efter
den unge mohikanens huvud. Detta skedde så hastigt, att en

varning skulle varit utan nytta, men en rask, bestämd rörelse av
Magua förändrade yxans riktning, i det han slog till vapnet i
flykten. Det flög genom krigsfjädrarna på den unge mohikanens
huvud och for därpå genom hyddans vägg, som om det slungats
av en stark bågsträng.

Ducan hade förfärad rusat upp, då han såg vildens avsikt,
men satte sig lugnt ned, då han märkte, att yxan förfelat sitt
mål. Uncas stod lugn och blikade på sin fiende med ett
förakt, som i för handen varande omständigheter var
beundransvärt.

"Nej, så skall han icke dö", sade Magua, sedan han
övertygat sig om att Uncas icke var sårad. "Solen skall belysa hans
skam och kvinnorna skola se hur hans kropp darrar vid de
plågor den skall utstå. Fören honom till det ställe, där det råder
tystnad och låtom oss se om en delawar kan sova den natt, som
föregår hans död."

Några unga krigare reste sig och förde under högtidlig
tystnad Uncas ut ur hyddan. Fången gick med fasta steg och
endast ett ögonblick stannade han vid ingången för att kasta en
stolt och käck blick över hela församlingen. Duncan läste däri,
att fångens mod var oböjt och att han ingalunda hade uppgivit
allt hopp.

Magua nöjde sig med det uppnådda resultatet och lämnade
likaledes hyddan utan att på minsta sätt giva akt på sin granne,
som emellertid ej kände sig litet lättad, då hans farligaste och
listigaste fiende gick sin väg. Emellertid lade sig huronernas
upphetsning. De intogo åter sina platser, tände på nytt sina
pipor och fyllde hyddan med blåa skyar av doftande rök. En
allvarlig och tankfull tystnad följde på stormen och en god
halvtimme förgick, utan att någon yttrade ett ord.

Den hövding, som utbett sig Duncans besök hos sin sjuka
hustru, knackade äntligen ur sin pipa och gav den föregivne
läkaren en vink om uppbrott. Gående efter hövdingen kom
han snart ut i det fria och drog ett lättnadens andetag, då han
utbytte hyddans rökfyllda luft mot den svala sommaraftonens
friskhet.

Huronen svängde åt sidan och gick bort mot en låg 

bergshöjd, som reste sig över indianbyn. Barnen lekte vid dess fot
och den dristigaste av gossarna hade kastat en brand in i en
rishög, som hittills undgått att antändas. Skenet därifrån lyste
hövdingen och Duncan på deras väg. Det föll på den ljusa
bergväggen och gjorde det därigenom möjligt att se en mörk,
mystisk skepnad, som oväntat steg upp som ur jorden.

Indianen studsade och visste icke rätt, om han skulle gå
vidare. En svart, oformlig massa, som i början hade legat stilla,
rörde sig nu på ett för Duncan oförklarligt sätt. Äntligen fann
han av den ständiga vaggande rörelse, vari djurets framkropp
-- ty ett djur var det -- befann sig, att det måste vara en
björn. Ehuru den brummade argt och man då och då kunde
se dess ögon glöda, visade den sig dock ej fientligt sinnad.
Huronen tycktes åtminstone säker på det vilda djurets fredsamhet
och fortsatte efter ett ögonblicks betänkande på den inslagna
vägen.

Duncan visste, att björnen ofta fanns som husdjur bland
indianerna och följde därför sin ledsagare i tron, att han hade
en sådan tam björn, tillhörig stammen, framför sig. Huronen
gick förbi utan att se på den, men Heyward kunde ej låta bli
att kasta en blick bakom sig och höll sig redo för att möta ett
eventuellt angrepp. Hans ängslan förminskades ingalunda
därav, att björnen kom lufsande efter dem, allt närmare in på
hälarna. Han skulle just underrätta sin ledsagare därom då denne
i samma ögonblick öppnade en dörr och trädde in i en håla i
berget.

Belåten att slippa undan, följde Duncan raskt efter och
försökte att stänga dörren efter sig, men den blev åter riven upp
av björnen, vars ludna kropp ögonblicket därpå visade sig i
ingången. De befunno sig i en lång och smal klippkorridor, vari
det var omöjligt att vända, utan att stöta på djuret. I denna
belägenhet tog Duncan sitt parti och ilade framåt så nära sin
vägvisare som möjligt, under det att björnen brummande
vacklade efter dem och ett par gånger till och med nedlade sina
ofantliga ramar på Heywards axlar, som om den ville hindra
honom att gå vidare.

Hur länge Heywards självbehärskning skulle bestått detta

prov är vanskligt att säga, men han befriades lyckligtvis snart
från gångens mörker. Ett matt ljussken glänste honom till
mötes och om några ögonblick kom han fram i ljuskretsen.

Hela klippans rymliga inre var inrett till åtskilliga rum, skilda
från varandra genom väggar av stenar, kvistar och bark. Ljuset
kom från öppningar i taket och om natten trädde facklor och
eldar i solens ställe. Till detta gömställe, varest indianerna
förvarade sina dyrbaraste skatter, hade man också fört den sjuka
kvinnan i tron, att hennes plågoande skulle hava svårare att
tränga genom klippväggarna än genom hyddornas lövtak.

Duncan närmade sig den sjukas läger och fann här mitt
ibland de kvinnor, som omgåvo detsamma, sin förgäves
efterforskade vän David.

Strax vid första ögonkastet såg Duncan, att läkarehjälp intet
kunde uträtta hos patienten och detta var honom ej okärt, enär
han nu kunde utan samvetsbetänkligheter spela läkare. Han
ämnade just börja härmed, då han avbröts av Gamut, som
uppstämde en högtidlig sång. Indianerna, vilka ansågo David
vara förryckt, läto honom ostörd sjunga sin psalm till slut, men
Duncan kände sitt hjärta bäva, då han hörde den sista strofen
upprepas av en stämma, så dov som om den komme ur en grav.
Han såg sig om och upptäckte björnen i en mörk vrå, där den
vaggade fram och tillbaka och utstötte ej blott ljud utan även
ord, som hade en avlägsen likhet med Gamuts sång. Detta
underbara eko hade en överväldigande verkan på David. Han
spärrade förvånad upp ögonen och hans röst förstummades.
Full av ångest utropade han: "Hon väntar på er. Hon är i
eder närhet!" och sprang därpå ut ur hålan.

Den indianske hövdingen förblev fullkomligt lugn under dessa
sällsamma händelser. Allvarligt vinkade han till kvinnorna, att
de skulle gå sin väg samt vände sig därpå till Duncan, pekade
på kvinnan, som låg i ett dvallikt tillstånd och sade:

"Må min broder nu visa sin konst!"

Heyward beredde sig strax att börja sin besvärjelser för
att icke genom något dröjsmål väcka misstankar. Han gjorde
några underliga handrörelser och mumlade ett slags besvärjelse,
men avbröts av björnens brummande. Tre gånger började han

på nytt och tre gånger lade sig björnen ned i hålans mitt,
utstötande allt mera rasande och hotande ljud.

"Läkarna vilja helst vara ensamma, så att jag går", sade
Huronen. "Gör ditt bästa för den sjuka, min vän; hon är hustru
till en av vår stams yppersta krigare. Var lugn!" sade han,
vänd till den vredgade björnen. "Nu går jag!"

Hövdingen försvann och Duncan var ensam med det farliga
vilda djuret hos den hjälplösa sjuka. Björnen lyssnade och såg
uppmärksamt efter den bortgående indianen. Då ljudet av hans
steg ej längre kunde höras, vacklade han bort till Duncan och
satte sig på bakbenen framför honom. Duncan väntade ett
angrepp och såg sig ängsligt om efter ett vapen, varmed han kunde
värja sig mot det starka djurets tänder och klor. Men plötsligt
tycktes björnen hava ändrat sinnelag. I stället för att brumma
och visa andra tecken till dåligt lynne, skakade den sin ludna
päls och strök sig med sina klumpiga ramar om nosen. Och
plötsligt föll det barska huvudet åt sidan och i dess ställe visade
sig -- Falkögas präktiga käcka ansikte och den hurtige
jägaren utbrast i ett hjärtligt, men som vanligt tyst skratt.

"Stilla!" viskade han till Heyward och lade sin breda hand
över hans mun. De röda hundarna äro ännu i närheten och ett
enda misstänkt ljud skulle skaffa dem på halsen på oss.

"Men varför har ni klätt ut er på det viset?" frågade Heyward 
sakta. Varför har ni vågat er på ett så förtvivlat äventyr?"

"Det är mycket lätt att förklara", svarade Falköga. Då vi
skildes, lämnade jag sagamoren och Munro i en gammal bäverby, 
där de äro fullkomligt säkra för huronerna och därifrån
gick jag med Uncas mot Sköldpaddorans läger. Har ni sett
ynglingen?"

"Ja, dess värre! Han är fången och skall dö i morgon vid
soluppgången."

"Icke så länge jag är i livet", sade Falköga bestämt. För
hans skull är jag här, ty det skulle vara skam att lämna en
sådan ung man i huronernas händer. Men vidare! Uncas och jag
stötte på en flock av dessa huroner, och den unge mannen var
allt för häftig för att vara en hövding. Men han har varmt blod
och jag vill icke tadla honom därför. Slutet blev emellertid att

en av huronerna visade sig vara en fegling, som genom sin flykt
lockade honom i ett bakhåll. Då Uncas var fången, gick jag
löst på packet, och vi hade några små skärmytslingar. Jag sköt
ett par av dem och närmade mig utan motstånd deras hyddor.
Till min lycka mötte jag stammens trollkarl, som just beredde
sig till strid med en eller annan ond ande. Jag slog honom till
jorden och lade en kavle i hans mun, så att han ej skulle göra
larm, och hängde så upp honom mellan ett par unga träd. Till
sist iklädde jag mig hans björnskinn och övertog hans roll, för
att icke bliva hindrad i mitt företag.

"Ni efterapade verkligen djurets rörelser alldeles utmärkt",
utbrast Heyward.

"Åh!" svarade Falköga med ett självbelåtet leende, "jag
skulle vara en verklig stympare, om jag ej kunde härma ett
sådant djurs rörelser och ställningar. Hade det varit en panter
eller en stor vildkatt, så kunde det varit något att tala om. Att
härma ett sådant klumpigt djur som en björn är ingen stor konst.
Men nu till något annat -- var är flickan?"

"Gud må veta det! Jag har spejat runt om i alla hyddor,
utan att finna det ringaste spår av henne."

"Men sångaren sade ju, då han försvann, att hon var i
närheten och väntade på er."

"Han menade väl den stackars sjuka kvinnan."

"Nej, den dumma människan var ängslig och rädd och glömde 
därför bort det besked han skulle lämna er. Jag skall klättra
upp på väggen där och se mig om."

Falköga klättrade upp på skiljeväggen och hade knappast
kommit upp till dess översta rand, då han vinkade till Heyward
att vara tyst och gled hastigt ned igen.

"Hon är här", viskade han, "och genom denna dörr kan man
komma in till henne. Men tvätta er först, innan ni går in, ty det
stackars barnet skulle eljest bliva skrämt. Där borta rinner det
vatten ur klippan. Tvätta bort färgen därmed! När ni kommer
tillbaka, skall jag måla er på nytt."

Duncan lydde och hade på ett ögonblick avlägsnat färgen
ur sitt ansikte. Sålunda beredd till ett besök hos Alice, tog han
farväl av Falköga och begav sig genom dörren in i en annan

avdelning av hålan. I ett rum, på vars golv allehanda krigsbyte 
låg kringkastat, fann han Alice, blek och darrande, men
av David beredd på hans ankomst.

"Heyward!" utbrast hon glad och sträckte ut handen mot sin
trolovade.

"Alice!" svarade Heyward hänryckt och stod i ett nu vid
den älskades sida.

"Jag var viss om, att du skulle komma, Duncan", sade hon. "Men 
du kommer ensam. Är min fader icke med?"

Heyward berättade hastigt med få ord, huru sakerna stodo,
och Alice hörde på honom med den mest spända uppmärksamhet.

"Nu ser du, vad vi kunna vänta", slutade han sin skildring. "Med 
Falkögas bistånd kunna vi möjligen slippa ur indianernas
våld, om du har styrka nog att uthärda alla ansträngningar och
mödor."

"Ja, det har jag", svarade Alice.

Heyward skulle just yttra sin glädje över Alices mod, då
ett lätt slag på skuldran avbröt honom. Han såg sig om och
mötte sin fiende Maguas mörka gestalt och onda blick. Ett
hånskratt ljöd från hövdingens mun och förekom Heyward som
en ond andes triumf. Ett ögonblick kände han ett oemotståndligt 
behov att kasta sig över indianen och begynna en strid på
liv och död men då han saknade vapen, uppgav han det
förtvivlade beslutet lika snabbt som han fattat det.

Den triumferande indianen intog en sträng hållning, men steg
dock tillbaka för den käcke unge officerens hotande min. Han
betraktade en stund de båda fångarna skarpt, varpå han steg till
sidan och lade ett tungt block framför en dörr, som Duncan ej
hittills observerat. Det var genom denna Magua hade kommit
och överraskat dem.

Då han trodde sig räddningslöst förlorad, tryckte han Alice
till sitt bröst, beredd att underkasta sig ett öde, som under för
handen varande omständigheter föreföll honom oundgängligt.
Men Magua tänkte icke nu på något våld. Han försäkrade sig
om sin fånge genom att bomma till dörren invändigt och vände
sig därpå till Heyward:

"Blekansiktena fånga de skygga bävrarna, men Magua vet
huru man skall fånga yengeeserna (engelsmännen).

"Huron!" ropade Heyward uppbragt och glömde i sin vrede,
att han satte två liv på spel. "Gör ditt värsta! Jag föraktar dig
och din hämnd."

Magua log hånfullt. "Kommer den vite mannen att tala så
även på tortyrplatsen?" frågade han.

"Där liksom här!" ropade Heyward. "I din stams närvaro
liksom inför dig ensam!"

"Välan! -- Magua skall hämta sina unga krigare hit!"

Med dessa ord vände Magua sig om och stod i begrepp att
gå sin väg genom den dörr Duncan begagnat, då han plötsligt
avskräcktes därifrån genom ett bistert brummande. Björnen
visade sig upprätt i dörren och satte sig därpå framför denna,
vaggande fram och tillbaka med den naturligaste klumpighet.
Magua kastade en skarp blick på den, som om han ville göra
sig förvissad om djurets egentliga natur och då han såg, att det
var trollkarlens välbekanta björnhud, ville han utan vidare gå
förbi honom. Björnen spärrade emellertid åter vägen och ett
högre och mera hotande brummande bragte honom att åter
stanna. Han tycktes dock ej längre vilja låta uppehålla sig av
dessa narrstreck, utan tog ett par bestämda steg framåt. Björnen
drog sig tillbaka till ingången, där den reste sig på
bakbenen och slog omkring sig i luften med frambenen som en
verklig björn.

"Narr!" ropade huronen förargad. "Gå och lek med kvinnor 
och barn, men låt kloka män vara i fred.

För sista gången ville han tränga sig förbi, men nu utsträckte
björnen sina framben och slingrade dem fast om Maguas armar
och bröst samt tryckte honom så fast intill sig, att han knappast
kunde andas. I samma ögonblick ilade Duncan fram och
surrade en rem av djurskinn, vilken låg på marken, så fast och så
många gånger om hövdingens armar, ben och fötter att han ej
kunde röra sig. Då han var fullständigt fängslad, släppte
Falköga honom, och Duncan lade den hjälplöse fången ned på
ryggen.

Under hela denna brottningskamp hade Magua ej låtit höra

ett ljud, oaktat han stred emot av alla krafter, tills han kände,
att han hölls omfamnad av en man med jättelika krafter. Då
emellertid Falköga för att förklara det förefallna, lät björnhuvudet 
falla till sidan och visade indianen sitt eget barska
anlete, blev denne så överraskad, att han ej kunde undertrycka ett
förvånat "hugh".

"Nu kan du således åter begagna din tunga!" sade Falköga,
"men vänta litet! På det att du ej skall begagna den till vår
skada, är det nog bäst, att jag stoppar till munnen på dig!"

Utan många omständigheter, ty det var ingen tid att förlora
-- tog Falköga fatt med detta arbete. Sedan han satt en kavle
i munnen på indianen, var denne oskadliggjord.

"Hur har skurken kommit hitin?" frågade den käcke spejaren, 
sedan han slutat sitt förehavande. "Det har icke passerat
en själ förbi mig, sedan ni lämnade mig."

Duncan pekade på den av Magua tillbommade dörren.

"På den vägen kunna vi icke komma ut", sade Falköga. "Tag 
flickan på armen, ty ni måste försöka att komma ut i
skogen genom den andra utgången. Svep henne väl i den här
indiandräkten och kom ihåg, att ni måste dölja hennes fina
gestalt sorgfälligt. Så där ja! Följ nu mig och var icke rädd!"

Med den vanmäktiga Alice på armen följde Duncan efter
vägvisaren. De gingo tillbaka genom hålan, där den sjuka låg,
och vandrade snabbt genom klippkorridoren mot utgången. Då
de närmade sig dörren, kunde de förstå av det sorl, som hördes
därutanför, att den döende kvinnans vänner och släktingar hade
samlat sig därstädes.

"Här törs jag icke öppna mina läppar, major, ty min engelska
skulle ögonblickligen röja mig för packet. Säg dem därför, att
vi spärrat den onde anden inne i hålan och skola föra den sjuka
kvinnan ut i skogen, för att söka upp styrkande örter till henne.
Ni måste uppbjuda all er förmåga, ty det här är ej något
lekverk.

Dörren öppnades på glänt utifrån och detta förstummade
spejarens anvisningar. Med ett vilt brummande kastade han
dörren på vid gavel och vacklade framför Duncan, som följde
honom tätt i hälarna.

Djuret sträckte ut sina ramar och omslöt honom med ett kraftigt grepp.
"Har min broder fördrivit den onde anden?" frågade
krigaren, som fört Heyward in i hålan. "Vad är det han bär i
sina armar?"

"Ditt barn!" svarade Duncan allvarligt. "Jag har fördrivit
sjukdomen från henne och spärrat den inne i hålan. Nu bär jag
bort kvinnan, för att stärka henne med örter. När solen vänder
åter, skäll hon vara i sin mans wigwam."

"Gott!" svarade hövdingen, utan att röja den minsta
misstro. "Min broder kan gå. Jag skall gå in i hålan och kämpa
med anden."

"Nej, broder!" utbrast Heyward förfärad. "Sjukdomen
skulle fara i min broder. Nej, mina barn måste vänta här
utanför, tills den onde anden kommer ut, och då slå den till jorden
med käppar. Han är listig och ämnar nog dölja sig i berget,
när han ser hur många, som stå färdiga att kämpa med honom."

Man lyssnade till Heyward som till ett orakel och det fanns
ingen, som hade vågat att göra någon invändning. Alla
tillstädesvarande drogo sina knivar och tomahawker samt trängde sig
fram runt hålans ingång, beredda att låta den sjukas
plågoande känna sin hämnd. Detta ögonblick begagnade Falköga
och Heyward att hastigt försvinna.

Falköga valde en väg, på vilken de voro minst utsatta för
att bliva sedda, och höll sig mera i utkanten än i det inre av
indianbyn. Under påverkan av den friska luften kom Alice snart
till sig själv och gissade strax vad som hade försiggått.
Heyward satte henne, ned på marken och räckte henne sin arm till
stöd samt följde efter spejaren, tills denne stannade ett gott
stycke från hyddorna och yttrade:

"Denna stig skall föra er till en annan stams rådseld. Gån
dit och bedjen om beskydd! Om det är äkta delawarer, skola
de ej vägra eder det. Gån nu! Gud vare med eder!"

"Vad ämnar ni göra? Ni vill väl icke skiljas från oss?"
frågade Heyward överraskad.

"Uncas är i sina fienders våld", svarade Falköga. "Jäg
måste se till vad jag kan göra för honom. Hellre än att man
skall säga, att Uncas blev marterad, under det jag var i
närheten, hellre än att den unge mannen skall dö, därför att ingen


vän kommer till hans hjälp, skall all trohet och tillit vika från
jorden och min bössa bliva lika oskadlig som psalmsångarens
flöjt."

Duncan såg, att Falkögas beslut var orubbligt, och lämnade
spejaren for att med Alice begiva sig till delawarernas hyddor,
Falköga vände om och ilade på nytt modigt in i dödsfiendernas
läger, ehuru han nogsamt visste vilka faror och vanskligheter,
som skulle möta honom. Då han närmade sig husen, märkte han
en förfallen och dock endast halvt fullbordad hydda, genom
vilkens springor och remnor ljus framträngde. Falköga närmade
sig densamma, för att som en klok och försiktig krigare
undersöka fiendens utanverk. Den första blick han kastade in i
hyddan visade honom David, som satt på ett risknippe och stödde
huvudet mot handen, försänkt i djupa tankar. Utan att störa
honom gick Falköga in i hyddan och ställde sig framför Gamut.
Nu först såg denna upp och betraktade spejaren i björnskinnet
med en min av skrämsel och förvåning. Det varade en god
stund, innan han hade någorlunda återvunnit sin fattning. Han
grep efter flöjten och ville uppstämma en psalm, då han avbröts
av Falkögas stämma.

"Göm er flöjt, min vän", sade han. "Nu är det bättre att
tala än att spela!"

"För Guds skull -- vem är du?" ropade David förfärad,
hickande efter andan.

"Hör nu! Har ni redan glömt vem det var, som återgav er
flöjten?" frågade spejaren för att lugna sångaren.

"Är det möjligt? Är det ni, Falköga?" utbrast David och
andades lättare, då sakens rätta sammanhang började bliva
honom klart.

"Ja, visst är det jag!" svarade Falköga och blottade leende
sitt ärliga ansikte. "Ni skall icke vara rädd, utan försök att
samla tankarna, så att ni kan giva mig förståndiga svar. Vet ni
var Uncas finns?"

"Dessvärre ligger han i band och länkär", svarade David
nedslagen, "och i morgon skall han, som jag hörde, låta sitt
liv."

"Kan ni föra mig till honom?" sporde Falköga.

"Det är icke vanskligt", svarade David. "Men jag fruktar
att eder närvaro snarare skall öka än minska hans olycka."

"För mig till honom!" sade spejaren kort, i det han doldt
sitt ansikte under björnhuvudet och hastigt lämnade hyddan.

Det hus, vari Uncas hölls fången, låg mitt i byn och det var
därför omöjligt att närma sig honom obemärkt. Falköga tänkte
ej heller på att hålla sig dold, ty han kände sig ganska säker
i sin förklädnad och skyddades dessutom av nattens mörker.
Han begav sig den närmaste vägen till hyddan i vars närhet
stodo fyra eller fem indianer på vakt.

Då de sågo Gamut, ledsagad av en person i deras mest ansedde 
trollkarls väl bekanta förklädnad, gjorde de villigt plats
åt dem, men tycktes ej böjda att gå sin väg. Gamut hade emellertid 
på vägen fått en del förhållningsregler och han följde dem
med en dristighet, som väckte Falkögas förvåning.

"Delawarerna äro kvinnor", sade David till huronerna. "Vilja 
mina tappra bröder höra hur den raske hjorten beder
om kvinnokjorteln? Viljen I höra honom gråta och jämra sig
vid tortyrpålen?"

Ett förnöjt "hugh" ådagalade hur välkommet uppfyllande!
av ett sådant löfte skulle vara indianerna.

"Nåväl", fortfor David, "mina bröder måste gå litet mera
avsides, så skall min vise ledsagare andas på fången."

Huronerna växlade inbördes några sakta ord, varpå de drogo
sig något tillbaka från ingången till hyddan och vinkade åt
medicinmannen att han kunde träda in. Denne blev dock
sittande och brummade missbelåtet.

"Den kloke mannen är rädd, att hans andedräkt skall beröra
mina bröder och likaledes betaga dem modet, fortfor David.
"Mina bröder måste gå längre tillbaka."

Huronerna lydde, då de ej kunde tänka sig ett hårdare öde
än det varmed de hotats, och gingo så långt bort, att de ej kunde
höra något av det, som talades i hyddan, men ändå kunde hålla
ett vaksamt öga på ingången. Till freds med huronernas foglighet, 
lämnade björnen nu sin plats och gick in i det inre av
hyddan. Det var stilla och mörkt därinne. Endast de falnande

glöden av en eld, upptänd för kokning, kastade ett svagt ljus
över det mörka rummet.

Bunden till händer och fötter, stod Uncas orörlig i ett hörn
av rummet, stödd mot väggen och kastade ej en gång en blick
på björnen, som tycktes hotande närma sig. Falköga, som låtit
David stanna vid dörren som skiltvakt, för att vara säker att ej
bliva bespejad, ansåg det rådligast att behålla sin förklädnad
ännu en tid och i stället för att tala härma en björns rörelser.
Men så snart David gav det avtalade tecknet, upphörde det
dova brummandet och i stället ljöd i hyddan en orms visslande
ljud.

Uncas hade vänt sig mot väggen och slutit ögonen för att
slippa se på björnen. Men så snart han hörde den nämnda
signalen, rätade han ut sig och såg sig uppmärksamt omkring.
Hans blick fästes skarp och spejande på det ludna odjuret.
Visslandet upprepades då på nytt. Mohikanen såg sig ännu
en gång omkring i hyddan. Därpå fästes hans ögon skarpt på
björnen och han sade med lugn och djup stämma:

"Falköga!"

"Skär sönder hans band!" viskade Falköga till David.

Sångaren lydde och Uncas kände åter sina lemmar fria.
I samma ögonblick kastade spejaren sin björnhamn och stod
i sin naturliga gestalt framför sin vän, vilken utan att yttra ett
ord tycktes gissa hans avsikter och planer.

Då Falköga avkastat sin ludna förklädnad, drog han fram
en lång blänkande kniv och räckte den till Uncas.

"Huronerna äro utanför. Håll dig färdig!" sade han sakta.

"Låtom oss gå!" sade Uncas.

"Varthän?"

"Till 'sköldpaddorna'! De äro barn av mina stamföräldrar."

"Ja, det är mycket bra", svarade Falköga. "Men vad skola
vi göra med mingoerna utanför dörren? De äro i allt sex
stycken."

"Huronerna äro hundar", ljöd svaret. "Delawarerna springa
i kapp med hjorten."

"Det är sanning i dina ord, min gosse, och jag betvivlar
ingalunda, att du skall komma långt före dina förföljare. Men

en vit mans förmåga och en mohikans är ej densamma. Om del
gäller, kan jag krossa huvudskålen på vilken huron som helst,
men i att springa äro de mina mästare."

Uncas svarade ej, men han steg tillbaka från hyddans ingång, 
som han redan närmat sig och återtog sin gamla plats.
Falköga fortfor:

"Uncas, det skulle vara orätt, att göra den ene beroende
av den andres förmåga. Fly du, så skall jag åter taga
björnskinnet på och se till huru jag skall kunna undkomma 
genom list."

"Uncas stannar!" svarade ynglingen lugnt och kallt.

"Varför?"

"Han vill strida med sin faders broder och gå i döden med
sin stams vän."

Falköga tryckte kraftigt ynglingens hand mellan sina
järnfingrar. "Jag tänkte nog det", sade han. "Ja, det skulle
mera liknat en mingo än en delawar, om du lämnat mig, men;
jag erbjöd dig det ändå, ty jag vet hur ungdomen hänger fast
vid livet. Tag du björnskinnet på min gosse? När mod icke
kan hjälpa måste man bruka list."

Snabbt och tyst klädde Uncas sig i björnskinnet och väntade 
tåligt de ytterligare förslag Falköga kunde göra. Denne
vände sig till David.

"Min vän", sade han, "vi måste byta kläder. Tag ni min
jaktrock och mössa och giv mig i stället er filt och hatt. Ni
måste också anförtro mig er flöjt och edra glasögon, men jag
lovar att lämna dem tillbaka i bästa skick, när vi möjligen
återse varandra, då bättre tider randas."

David tvekade ej att ingå på det föreslagna bytet och
Falköga behövde endast ett par minuter att företaga omklädnaden.
Då han fått glasögonen på näsan och hatten på huvudet, kunde
han, då längden var ungefär densamma, i det svaga stjärnljuset 
lätt tagas för sångaren. Innan han gick, lämnade han
emellertid David de noggrannaste förhållningsregler.

"Någon synnerlig fara hotar er icke, min vän!" sade han,
"om ni endast i det ögonblick, då huronerna upptäcka vår flykt,
börjar sjunga en psalm. Sätt er här i skuggan och övertag

Uncas' roll, tills de listiga huronerna komma underfund med
att vi dragit dem vid näsan. Eller vill ni hellre följa med oss?"

"Nej, jag stannar här för att dölja er flykt. Delawaren har
kämpat tappert för mig och jag vill göra detsamma för honom."

"Ni talar som en man, en hedersman", svarade spejaren.
"Böj er då ned och drag edra långa ben in under er, eljest
kunna de röja oss for tidigt. Tig stilla, så länge det låter sig
göra, men glöm icke er psalm, när indianerna komma. Och
nu -- lev väl, min vän! Gud vare med er!"

Med dessa ord tryckte Falköga hjärtligt sångarens hand och
lämnade därpå hyddan i sällskap med den till björn förklädde
Uncas. Så snart han kom i närheten av huronerna, sträckte han
på sig på samma sätt som David, höjde handen och härmade
hans sång på ett sätt, som nog kunde bedraga vildarnas oövade
öron. Ju närmare han kom huronerna, dess högre ljöd sången
tills en av huronerna avbröt honom.

"Är delawarhunden rädd?" frågade han. "Skola mina
bröder få se hans tårar?"

Innan Falköga han svara, ljöd ett så förfärligt och naturtroget 
brummande från björnen, att indianen förskräckt släppte
spejarens arm och tog ett hopp åt sidan, för att övertyga sig
om, att det var endast en förklädd björn han hade framför sig.
Falköga började strax sin sång på nytt och indianerna drogo
sig tillbaka, i tron att de hade en sinnesförvirrad person
framför sig, samt läto den föregivne medicinmannen gå vidare med
sin sinnessvage ledsagare.

Det krävdes stor själsstyrka hos Uncas och Falköga att
bibehålla den långsamma och lugna gång, varmed de anträtt
sin flykt och detta i synnerhet, när de märkte, att indianerna
närmade sig hyddan, för att övertyga sig om fångens brutna
mod. Den minsta oförsiktighet från Gamuts sida kunde röja
dem och spejaren behövde ju ett visst försprång, för att kunna
sätta sig i säkerhet. Oaktat denna pinsamma stämning, fortsatte
han sin sång, som lockade åtskilliga nyfikna fram i de
dörröppningar han hade att passera tillsammans med Uncas. Till
och med några mörkt blickande krigare kommo förbi dem på
vägen, men det föll icke någon av dem in att hejda de förvägna

flyktingarna. Nattens mörker och vågstyckets storslagna djärvhet 
voro deras bästa allierade.

Snart voro flyktingarna utom byn och närmade sig skogens
beskyddande mörker, då de plötsligt hörde ett högt och
ihållande skrik bakom sig, vilket bättre än ord sade dem, att allt
var upptäckt, ögonblickligen kastade Uncas sin förklädnad
och Falköga ilade i förväg bort till ett busksnår, varur han
framtog två bössor och den nödiga ammunitionen.

"Låt skurkarna nu komma och söka vårt spår", sade han. "Två 
av dem äro vissa om döden, om de drista sig att förfölja oss!"

Hastigt ilade de vidare och försvunno i skogens mörker.



5 KAPITLET.

De båda flyktingarnas försvinnande hade upptäckts på
följande sätt. Indianerna hade, drivna av nyfikenhet, närmat
sig fångens hydda och sågo genom en springa in i rummet, som
ännu var svagt upplyst av de glödande bränderna. I begynnelsen 
togo de David för den unge mohikanen, tills han själv
röjde sig. Han tröttnade nämligen på att hålla benen indragna
under kroppen och sträckte på dem allt mera, så att till sist
hans ena fot kom bort till glöden och belystes av den. Först
trodde huronerna, att delawaren blivit förvandlad genom
trolldom, men då David också lyfte på huvudet, varvid hans blida
och beskedliga ansikte blev synligt i stället för den unge
mohikanens stolta och mörka anlete, fattade de misstankar samt
störtade in i hyddan, varvid de strax upptäckte bedrägeriet. De
höjde nu ett så fruktansvärt skrik, att David måste tro att hans
sista timme var kommen. Han ville därför dö så, som det
hövdes hans kall, och uppstämde med hög röst en dödspsalm.
Indianerna påmintes därigenom i rätt tid om hans sinnessvaghet
och lämnade honom i fred, under det att de stormade ut ur
hyddan och genom sitt alarmskrik inom få minuter bragte hela
byn på fötter.

Krigarna strömmade samman i närheten av församlingshuset
och väntade otåligt sina hövdingars befallningar. Framför allt

saknades Magua. Man ropade på honom och undrade på, att
han ej blev synlig. Till slut sände man ett bud, för att
uppsöka honom.

Under tiden fingo några unga krigare order att genomsöka
den närmaste buskskogen, för att finna ett spår av de flyende
och giva akt på de närmaste grannarna, delawarerna. Kvinnor
och barn sprungo fram och tillbaka och hela lägret erbjöd ett
skådespel av den största förvirring. Dessa tecken till oordning
upphörde dock snart och innan en kvarts timme förlupit, voro
de äldste och mest utmärkta krigarna församlade i rådshyddan.

Snart nog återvände en strövkår, medförande trollkarlen,
som Falköga berövat björnskinnet. Hans berättelse och
meddelandet från den indian, som fört Heyward till den sjuka
kvinnan, gåvo indianerna en ledning för de efterforskningar de hade
att anställa. Tio av de visaste och modigaste hövdingarna
sändes in i hålan, där de funno den sjuka kvinnan död. Strax
därpå kom en mörk gestalt rullande in till dem från sidorummet
och reste sig upp så mycket, att de kunde urskilja Maguas vilda,
av raseri förvridna ansikte. Ett allmänt rop av förvåning följde
på denna upptäckt och flera knivar kommo strax i verksamhet
för att befria hövdingens bundna lemmar. Magua reste sig från
marken och skakade på sig som ett lejon, vilket drager ut på
rov. Utan att säga ett ord, famlade han med handen
krampaktigt om handtaget på sin kniv, och hans ögon irrade omkring,
sökande ett föremål, på vilket han kunde släcka sin hämndtörst,

Lyckligtvis voro alla den uppbragte hövdingens fiender i
säkerhet. Hade de i detta ögonblick varit i hans våld, hade
deras död varit säker. Men då hans blick endast föll på
vännernas ansikten, skar han tänder och bekämpade det raseri, som
han ej kunde låta komma till utbrott. De närvarande sågo hans
mäktiga vrede och för att lugna honom, tog den äldste
hövdingen till ordet och sade:

"Har min vän funnit en fiende, så nämn honom, så att
huronerna kunna taga hämnd."

"Delawaren skall dö!" röt Magua med ljungande blickar.

Det uppstod en kort, förlägen paus.

"Mohikanen är snabbfotad och springer långt", svarade 

slutligen hövdingen, "men mina unga krigare äro på spår efter
honom."

"Han är således också borta!" utropade Magua med gnisslande tänder.

"Ja, det har varit en ond ande ibland oss och bländat våra ögon."

"En ond ande!" utbrast Magua med bitande hån. "Ja,
samme ande, som dödade våra bröder i bergklyftan, den hund,
vars vita hud döljer en indians mod och fyndighet. -- Den
långa bössan!"

Då Magua nämnde detta fruktade namn, fortplantade sig
hans raseri till åhörarna. Liksom han skuro de tänder och tjöto
högt av vrede, emedan denne käcke och fruktansvärde fiende
hade förstått att slå deras ögon med blindhet. Magua lät
stormen rasa ut och sade sedan lugnt:

"Följen mig! Våra män vänta på oss!"

Tyst samtyckte huronerna och med Magua i spetsen vände
hela skaran tillbaka till rådshyddan. Här vände sig allas blickar
till le renard subtil, som efter ett par ögonblicks besinnande
oförbehållsamt omtalade allt, som vederfarits honom. Duncans
och Falkögas list var därigenom avslöjad och hela församlingen
insåg, att den låtit skamligt föra sig bakom ljuset. Indianerna
törstade efter hämnd och det första ämnet för deras rådplägning
blev därför huru denna skulle kunna vinnas.

Många meningar framställdes och många råd gåvos; Magua
hörde dem alla, utan att yttra ett ord, tills några utsända
snabblöpare meddelade, att flyktingarna med all säkerhet sökt
beskydd hos deras grannar delawarerna. Nu reste sig Den listige
räven och framlade sina planer samt hade den tillfredsställelsen,
att de strax antogos av hövdingarna. De voro i korthet följande:

Såsom tidigare omtalats, hade systrarna skilts från varandra,
så snart de anlänt med Magua till huronbyn. Magua ämnade
nu gå över till delawarerna och återfordra Cora och de övriga
fångarna samt hota med krig, om man ej efterkomme hans
begäran. Hade han emellertid åter fångarna i sina händer skulle
de föras tillbaka och underkastas de rysligaste plågor i
huronernas läger.

Sedan detta beslut fattats, upplöstes församlingen och Magua 
begav sig in i sin hydda för att i nattens stillhet grubbla
över sina fienders tillintetgörande, men innan dagen grydde,
inträdde tjugo beväpnade krigare till honom och uppfordrade
honom att anträda färden och bliva deras anförare. Magua
reste sig då och lämnade i spetsen för krigarna lägret, för att
begiva sig till delawarerna.

De delawarer, som bodde så nära huronerna, räknade i sina
led ungefär lika många krigare som de senare. De voro allierade
med fransmännen, men hade vägrat sitt bistånd, då Montcalm
drog ut, för att belägra Fort William Henry. Då de upprepade
gånger uppmanades att deltaga i fälttåget, svarade de med
indiansk korthet, att "deras stridsyxor voro slöa" och att "de
behövde tid att slipa dem". Montcalm lät sig nöjas med detta
svar, enär han hellre ville hava en overksam vän än att genom
stränga mått och steg förvandla honom till en fiende.

Den morgon, då Magua anträdde tåget, sken solen i delawarernas 
läger på ett folk, som var i livligaste rörelse.
Kvinnorna ilade från hydda till hydda och viskade hastigt och
hemlighetsfullt med varandra. Krigarna stodo samlade i
grupper och växlade betydelsefulla ord och tecken. Jaktredskap
låg i mängd mellan hyddorna, men ingen redde sig till att
begagna dem. Däremot undersökte många krigare sina vapen
med en omsorg, varav man kunde sluta, att de snart skulle
prövas i allvarlig kamp. Stundom fastades alla blickar på en
stor hydda mitt i byn, som om den inneslöte föremålet för allas
hemliga tankar.

Plötsligt visade sig vid byns yttersta gräns en obeväpnad
man. Så snart han kunde ses av delawarerna, blev han stående
och gjorde vänskapliga tecken, som besvarades med ett sakta
välkomstmummel. Strax lämnade mannen sin plats och trädde
med tillbakadragen värdighet in i kretsen av hyddorna.
Aktningsfullt hälsade han krigarna, då han gick förbi dem, och
stannade först, då han uppnått en grupp av de mest ansedda
hövdingarna. Delawarerna igenkände nu i honom huronhövdingen Magua.

Hans mottagande var tyst, värdigt och avmätt. Efter en

kort paus framträdde delawarernas mest framstående talare och
sade allvarligt:

"Den vise huronen är välkommen. Han har kommit för att
äta frukost med sina bröder vid sjöarna?"

"Han är kommen!" upprepade Magua och böjde sitt huvud
med en värdighet som en österländsk furste.

Nya vänskapsbevis växlades, varpå delawaren tog huronen 
vid handen och bjöd honom att träda in i hans hydda och
dela hans måltid. Inbjudningen mottogs och, ledsagade av tre
eller fyra andra män, avlägsnade krigarna sig långsamt, under
det att de övriga delawarerna brunno av nyfikenhet att lära
känna anledningen till det märkliga besöket.

Måltiden förlopp, utan att medföra den ringaste upplysning
om Maguas avsikter. Först då matlusten tillfredsställts, gjorde
huronen sig färdig att tala.

"Vållar min fånge mina bröder besvär?" sporde han.

"Hon är välkommen!" ljöd svaret.

"Vägen mellan delawarerna och huronerna är kort. Sänd
henne till våra kvinnor, när hon bliver mina bröder till besvär."

"Hon är välkommen!" återtog delawaren med eftertryck.

Något förvirrad teg Magua en stund, under en hycklad likgiltighet 
döljande förargelsen över att ej strax få Cora i sitt våld.

"Har det icke varit främmande mockasiner i skogen?" tog
han åter till ordet. "Ha mina bröder icke upptäckt spår av
vita män?"

"Vår fader från Kanada kan komma", svarade den andre
undvikande; hans barn äro redo att mottaga honom."

"Yengeeser, menar jag. Mina unga män drömde att de
hade sett yengeeseraas spår nära invid delawarernas läger."

"Delawarerna sova icke."

"Det är gott! Den vite krigaren, vars ögon äro öppna, kan
se sina fiender. Jag har bringat min broder skänker. Hans
folk vill icke följa med på krigsstigen, men deras vänner ha
tänkt på boningar åt dem."

Sedan hövdingen på detta sätt meddelat sin avsikt och den
givmildhet han ämnade visa, reste han sig och utbredde med

värdigt allvar sina gåvor. Dessa bestodo av smycken, vilka
rövats från de vid Fort William Henry dödade kvinnorna. De
mera framstående hövdingarna erhöllo de dyrbaraste sakerna,
men även de ringaste gåvorna överlämnade Magua i så
smickrande ordalag, att ingen hade anledning att beklaga sig.
Verkan av denna list uteblev icke. Delawarernas allvar förändrades 
till ett uttryck av hjärtlighet, och i synnerhet Maguas värd,
vilken erhållit synnerligt dyrbara gåvor, visade sig helt
förändrad.

"Min broder är en vis hövding", sade han med eftertryck. "Han 
är välkommen!"

"Huronerna älska sina vänner", svarade Magua. Varför
skulle de för övrigt icke göra det? Har min broder icke sett
några spioner i skogen?"

Delawaren, vars namn var Stenhjärta, glömde sin vanliga
försiktighet och svarade tydligare än förut:

"Främmande mockasiner ha varit runt omkring mitt läger;
deras spår återfinnas till och med i närheten av min hydda."

"Har min broder försökt jaga bort de hundarna?"

"Det kunde icke ske. De främmande äro välkomna hos delawarerna."

"Ja väl, de främmande, men icke spionerna", sade Magua
ivrigt. Yengeeserna ha utsänt sina spioner. De ha varit i mina
wigwams, men där rönte de intet vänligt mottagande. Så flydde
de till delawarerna, i det de sade, att delawarerna voro deras
vänner och att dessas sinne hade vänt sig från vår store fader
i Kanada.

Dessa Maguas ord träffade delawarerna på deras ömmaste
punkt. Deras stams avfall hade tillfogat dem flera svårigheter
från de franska allierade, och de förstodo allt för väl, att de
hädanefter ständigt skulle mötas med misstroende.

"Låt min fader blicka in i mitt ansikte", sade Stenhjärta,
sedan den första bestörtningen var över. "Han skall icke finna
någon förändring i detsamma. Sant är det, att mina unga
krigare icke befinna sig på krigsstråten, men de ha haft drömmar, 
som avhållit dem därifrån. Icke desto mindre älska vi den
store franske hövdingen."

"Han skall dock säkerligen tvivla därpå, när han får höra,
att hans värsta fiende mottages och omhuldas vid deras
lägereldar och att ett blekansikte, som dödat så många av hans
vänner har tillåtelse att fritt gå in och ut hos dem. Min store
fader i Kanada är ingen dåre."

"Vem är den yengeesen? Vem är Montcalms dödsfiende?" frågade Stenhjärta.

"Den långa bössan."

Delawarernas förskräckelse uttryckte tydligt, att de först
nu erhöllo kunskap om denne berömde krigares närvaro.

"Vad menar min broder?" sporde Stenhjärta.

"En huron ljuger aldrig", sade Magua stolt. "När delawarerna 
räkna sina fångar, skola de finna Den långa bössan."

Det inträdde en pinsam paus. Delawarernas hövdingar rådslogo 
sakta, och män utsändes för att tillkalla övriga framstående
rådgivare inom stammen. Den ene krigaren efter den. andre
anlände och gjordes bekant med Maguas påstående. Alla
hörde denna nyhet med omisskänlig förundran, och nyheten
spreds vidare från den ene till den andre, tills hela lägret
befann sig i den största upphetsning. Män, kvinnor och barn
lämnade sina vanliga göromål för att ostört kunna hängiva sig
åt det nya, överraskande intryck, detta meddelande gjort på
dem.

Sedan den allmänna förvirringen något lagt sig, höllo de
äldre ett rådslag om vad stammens ära och säkerhet krävde
under dylika omständigheter. Rådplägningen drog endast en
kort stund, och allmän rörelse förkunnade, att det skulle hållas
ett högtidligt sammanträde med hela stammen. Magua var nu
förvissad om, att hans planer skulle lyckas, och han skred tyst
bort till den plats, där krigarna började samlas.

Innan solen steg upp över topparna av det berg, invid vars
fot delawarerna uppslagit sitt läger, hade hela stammen,
omkring tusen personer, församlats och intagit sina platser. Alla
sutto lugna, stilla och allvarliga; intet tecken till otålighet eller
förvåning kunde märkas. Tid efter annan blickade dock alla
bort till en hydda, vilken icke på annat sätt skilde sig från de

övriga, än att den var mera omsorgsfullt skyddad mot storm
och oväder.

Slutligen hördes ett halvhögt mummel, och hela stammen
reste sig upp. Dörren till nämnda hydda öppnades, och ut ur
densamma trädde tre män, vilka långsamt närmade sig platsen.
Alla tre voro de åldriga, men i synnerhet den ene tycktes ha
upplevat en betydligt längre tidsrymd än som vanligen brukar
vara en människas lott. Hans fordom höga och smärta gestalt
vacklade nu under bördan av ett helt århundrade. Långsamt
skred han fram. Hans mörka, rynkiga ansikte omramades av
långa, snö vita lockar, vars rikedom vittnade om, att de icke på
många år varit i beröring med någon sax. Den ärevördige
hövdingens dräkt var rik och praktfull. Han var klädd i det
dyrbaraste pälsverk, och hans bröst täcktes av medaljer i silver och
guld, vilka han under loppet av sitt långa liv mottagit från
åtskilliga kristna härskare. Armband och spännen av samma
metall smyckade hans armar och ben och ett silverdiadem med
svarta strutsfjädrar krönte hans huvud. Hans tomahawk var
nästan helt beslagen med silver, och handtaget på hans kniv
bestod av rent guld.

Då rörelsen vid åsynen av denne så högt aktade gamle, något
lagt sig, gick namnet Tamenund från mun till mun.

Magua hade ofta hört denne vise och rättsinnige delawarhövding 
prisas och skyndade därför längre fram för att riktigt
kunna betrakta den man, vars avgörande röst skulle ha så stort
inflytande på hans egna angelägenheter.

Åldringens ögon voro slutna, liksom hade de varit trötta på
att aktgiva på de mänskliga lidelserna och egennyttan hos alla
som omgåvo honom. Han gick förbi Magua, utan att giva
akt på honom och skred, stödd på sina följeslagare, bort till en
upphöjning, där han med en furstes värdighet satte sig ned.

Intet kunde övergå de hedersbevisningar och den kärleksfullhet, 
varmed detta besök mottogs av delawarerna. De mest
ansedda hövdingarna reste sig, gingo fram till åldringen, böjde
sig ödmjukt och lade hans händer på sina huvuden, liksom om
de velat utbedja sig hans välsignelse. De yngre nöjde sig med
att vidröra hans kläder eller närma sig honom, liksom om de

blott önskat inandas samma luft som han. Så fort hövdingarna
bringat honom denna hedersbevisning, trädde de tillbaka, under
det en djup tystnad rådde i lagret.

Kort därpå lämnade några av de unga krigarna församlingen
och begav sig till den hydda som hela morgonen varit föremål
för så stor uppmärksamhet. Några minuter därefter återvände
de emellertid och förde med sig de främlingar, vilkas närvaro
givit anledning till alla dessa högtidliga förberedelser. Mängden 
ställde upp sig i två led, och då det lilla tåget nått fram
till Tamenund slöto leden sig åter och bildade nu i en vid
halvcirkel en tät mur av mänskliga gestalter.

Cora, som kärleksfullt lagt sin arm, liksom beskyddande,
omkring den darrande Alice, var den första bland fångarna.
Tätt vid sidan av dem stod Heyward. Falköga hade tagit
plats i bakgrunden. Alla tycktes vara lugna och vid god
fattning. Uncas var icke närvarande.

Efter en kort paus, under vilken en ljudlös stillhet varit
rådande, reste sig en av Tamenunds ledsagare och frågade på
engelska språket.

"Vem av er är Den långa bössan?"

Varken Duncan eller Falköga svarade. Den förstnämnde
kastade en blick över församlingen, och han kände sig helt
ängslig till mods, då han upptäckte Maguas ondskefulla
ansikte. Han insåg genast, att den lömske vilden hade sin hand
med i spelet, och Duncan beslöt att lägga alla möjliga hinder
i vägen för hans skändliga planer. Då delawaren
återupprepade sin fråga, svarade han därför:

"Giv oss vapen och låt oss gå in i skogen, så skall vår
skicklighet tala för oss!"

"Det är alltså den krigaren, vars namn ljudit i våra öron",
sade hövdingen och betraktade Heyward med nyfikna och
uppmärksamma blickar. "Vad är det som har fört den vite
mannen in i delawarernas läger?"

"Nöden. Jag kom för att finna, föda, härbärge och vänner."

"Det kan icke vara händelsen, ty skogarna äro fulla av
hjortar. En krigare behöver icke något härbärge, och 

delawarerna äro yengeesernas fiender. Gå! Din mun har icke
talat sanning."

Duncan teg förläget, men Falköga trädde modigt fram och
sade:

"Jag svarade icke på tilltalet "Den långa bössan", ty jag
kan icke giva mingoerna rättighet att skänka den man ett namn,
som redan erhållit ett sådant av sina vänner. Jag är den man,
som av sin far erhållit namnet Nathanael Bumppo och av
mohikanerna namnet Falköga. Jag är den man, som irokeserna,
utan mitt medgivande, benämna 'Den långa bössan'."

Allas ögon riktades nu på Falkögas höga, resliga gestalt.
Det tycktes dock icke besynnerligt på någon, att det funnos
två män, som gjorde anspråk på att anses för "Den långa
bössan", ty om än bedragare voro sällsynta bland infödingarna,
voro de dock icke alldeles okända. Det gällde nu blott att
komma på det klara med sanningen, och några av de äldre
hövdingarna vände sig därför till Magua för att tillfråga
honom härom.

"Min broder sade, att en orm krupit in i mitt läger", sade
en hövding. "Vilken av dessa män var det han då menade?"

Maguas ögon sprutade eld av förbittring. Han pekade på
Falköga.

"Kan en vis delawar tro den falske räven?" utbrast Duncan,
mera än någonsin förut övertygad om sin fiendes onda avsikter.

Magua knöt i vrede sina händer, men han teg, ty han visste
allt för väl, att indianernas skarpsinne mycket snart skulle
komma på det klara med sanningen. Häri tog han ej heller
fel. Delawaren vände sig om till honom och sade:

"Min broder har blivit stämplad som lögnare, och hans
vänner vredgas däröver. De skola bevisa, att han talat sanning.
Man skall giva mina fångar gevär och låta dem på detta sätt
visa vilken av dem som är Den långa bössan."

De två männen erhöllo genast sina vapen med åläggande
att skjuta över mängdens huvuden på ett lerkrus, som tillfälligtvis 
stod på en trädstam ett sjuttiotal fot därifrån.

Heyward log vid tanken på, att han skulle inlåta sig på en
tävlan med Falköga; men han hade beslutat att spela sin roll,

tills han hunnit lära känna Maguas verkliga avsikt. Han höjde
sin bössa, siktade tre gånger med största noggrannhet och
fyrade så av. Kulan splittrade barken på trädet några få tum från
själva kruset, och ett allmänt bifallsrop förkunnade, att
indianerna ansågo det vara ett förträffligt skott. Till och med
Falköga nickade bifallande, som om han velat säga, att det var rätt
bra gjort. I stället för att göra sig i ordning att avskjuta sitt
skott, lutade han sig mot gevärspipan och tycktes vara
försjunken i djupa tankar. Han väcktes dock ur dessa av en ung
indian, som vidrörde hans ena skuldra och sade på dålig
engelska:

"Kan blekansiktet göra det bättre?"

"Ja, huron!" ropade Falköga, i det han höjde sin bössa
och hotfullt svängde den emot Magua; ja, huron, nu kunde jag
ge dig ditt respass till de sälla jaktmarkerna, och ingen makt
på jorden skulle kunna vara i stånd att förhindra det. Varför
sänder jag icke en kula genom ditt förrädiska hjärta?
Varför? Därför att min färg avhåller mig därifrån och därför
att jag icke vill bringa olycka över oskyldiga varelser. Är du
därför en person, som känner Gud, så tacka honom av hela
ditt hjärta. Du har den största orsak därtill.

Falkögas harmfulla min, glänsande ögon och höga gestalt
gjorde ett djupt intryck på hans åhörare. Delawarerna
andades knappast, men Magua hade så stort herravälde över sina
känslor, att han blev orörligt kvarstående, oaktat han icke hyste
det minsta förtroende för sin fiendes barmhärtighet.

"Gör det bättre!" återtog den unge delawaren vid sidan av
Falköga.

"Göra det bättre! Vad menar du, din narr? Vad?" ropade 
Falköga, i det han fortfor att förbittrad svänga geväret
över sitt huvud.

"I fall den vite mannen är den han utger sig vara, må han
skjuta närmare målet", sade den förste hövdingen.

Falköga skrattade högt och lät geväret falla ned i vänstra
handen. Skotten föll ögonblickligen, och styckena av lerkruset
kastades runt omkring på alla sidor av trästammen. Samtidigt
hördes ljudet av bössan, då Falköga kastade den i marken.

En allmän förvåning följde på detta skott, och ett mummel
av den största beundran hördes från hela den samlade skaran.
Likväl funnos dock många, som trodde att denna träffsäkerhet
endast var beroende på en tillfällighet, och Heyward underlät
icke att högt uttala denna mening.

"Ingen kan träffa så säkert utan att först taga noga sikte",
sade han. "En ovanlig tur har haft sin hand med i spelet."

"En ovanlig tur! Kallar ni det en ovanlig tur?" sporde
Falköga uppbragt. Han märkte icke vännens hemliga tecken
och förstod således icke vad han menade. "Tur! Påstår den
lögnaktige huronen också det?"

Innan Heyward hann yttra något, framträdde den gamle
delawaren mitt i kretsen och befallde, att man ännu en gång
skulle räcka bössorna till de båda vita. Falköga grep ivrigt
det vapen som lämnades honom, och Magua märkte nu tydligt,
att han icke längre hade anledning att bekymra sig.

"Nu skall det här i delawarstammens åsyn avgöras, vilken
av oss som är skickligast", sade Falköga, i det han pekade på
det mål, på vilket de skulle sikta. "Ser ni den där kurbitsflaskan, 
som hänger där i trädet, major? Är ni nu en skytt,
sådan som en dylik bör vara, så skjut bort ett stycke av
densamma."

Heyward blickade skarpt på målet och gjorde sig i ordning
att bestå ett nytt prov. Kurbitsflaskan utgjorde ett av de kärl,
ur vilka indianerna bruka dricka och den hängde på en
läderrem över en torr gren av ett mindre furuträd, vilket stod minst
hundratjugofem steg avlägset från dem. Heywards skicklighet 
i skjutkonsten var ej obetydlig, och han beslöt nu att
anstränga sig till det yttersta. Om så hans eget liv hade varit
beroende av skottet, kunde han omöjligt ha siktat noggrannare.

Slutligen gav han eld.

Tre eller fyra unga indianer, som genast efter skottet
skyndat fram, förkunnade jublande, att kulan satt i trädet alldeles
bredvid det egentliga målet. Alla de indianska krigarna
upphöjde ett jubelrop, och många voro de blickar som iakttogo
Falkögas rörelser.

"Nå, det var ju inte så dåligt av en kunglig officer", sade

Falköga med sitt sedvanliga småleende. Men om min bössa
hade gått så vid sidan om målet, skulle ännu mången mård,
som nu tjänar till prydnad för en elegant dam, löpa omkring
i skogen, och mången blodtörstig mingo skulle ännu fortsätta
sitt satans verk i gränsdistrikten. I vilket fall som helst, hoppas
jag, att den kvinna, som är ägarinna av denna flaska, äger
flera än den, ty den här lär hon aldrig mera kunna använda."

Medan Falköga på detta sätt talade för sig själv, hade han
hällt fängkrut på pannan och spänt hanen. Då han gjort detta,
satte han den ena foten bakom sig och lyfte med en lugn och
säker rörelse sitt gevär i luften. Så lade han det till axeln och
det såg ett ögonblick ut som om mannen och hans vapen voro
huggna i sten, så stilla stod han. Skottet avlossades, och åter
skyndade de unga indianerna bort för att sedan kungöra resultatet. 
Deras ivriga sökande var dock fruktlöst; det syntes icke
något som helst spår av kulan.

"Gå!" sade hövdingen vredgad till Falköga. "Gå!" du är
en hund i varghud. Jag vill tala med yengeesernas långa
bössa'."

"Ja, hade jag blott den bössan, som ni nu talar om, skulle
jag förbinda mig att genast skjuta av remmen, så att flaskan
skulle falla till marken utan att taga den minsta skada.
Dumhuvuden! Om I viljen finna en sådan skytts kula, så måste ni
söka inuti och icke utanför sidan av flaskan."

Då Falköga talade på delawarernas språk, förstodo de unga
indianerna genast hans ord, togo ned flaskan från grenen och
höjde den med ett utbrott av vildaste jubel i luften, i det de
pekade på ett runt hål i densammas botten, varigenom kulan
hade gått. Vid denna oväntade upplösning, ljöd från allas
mun ett enstämmigt jubelrop, vilket återgav Falköga hans forna
anseende. Endast nyfikna och beundrande blickar vilade nu
på honom, vilken förut betraktats med ringaktning, och han
var från detta ögonblick föremål för allas uppmärksamhet och
beundran.

"Varför vill du fylla mina öron med lögn?" frågade
hövdingen Duncan. Delawarerna äro inga dårar; de kunna lätt
skilja pantern från katten."

"Ja, då skall du också snart i huronen lära känna en falsk
sångfågel!", svarade Duncan, i det han sökte efterlikna
infödingarnas bildrika språk.

"Det är gott", sade hövdingen och vände sig till Magua. "Min 
broder, våra öron äro öppna. Tala!"

Efter att sålunda ha blivit uppmanad att angiva ändamålet
med sitt besök, trädde huronen fram och lät sina blickar
långsamt överfara församlingen. Han kastade på Falköga en
fientlig blick, i vilken det dock samtidigt framlyste en viss aktning.
På Duncan fäste han sina ögon med ett omisskännligt uttryck
av den största hatfullhet. Slutligen höjde han sin röst och sade:

"Då den store anden skapade människorna gav han dem
olika färg och varje färg gav han sin särskilda bestämmelse.
Några äro svartare än den makliga björnen, och dem dömde
han till ständigt arbete. Andra skapade han med bleka
ansikten, och dem befallde han bli krämare, hundar mot sina
kvinnor och vargar mot sina slavar. Han gav dem tungor så
falska som vildkattens och skänkte dem kaninhjärtan. Svinets
klokhet erhöllo de, icke rävens list, men deras armar gjorde
han längre än dovhjortens ben. Med sina tungor söka de fylla
indianernas öron, deras fega sinnen bringa dem till att värva
andra krigare för att kämpa för dem; deras slughet har lärt
dem att rota i jorden och tillägna sig dess skatter, och deras
armar omfatta hela landet från havet till de stora sjöarnas
stränder. Den store anden skänkte dem tillräckligt, men de sträva
ständigt efter att få mera. Sådana äro blekansiktena.

Den store anden skapade dock även andra, vilka han skänkte
en hud, mera strålande och röd än solen. Han skapade dem
till sitt eget beläte. Han skänkte dem detta land, sådant som
det framgick ur hans egen hand, med skogar och vilt i mängd.
Deras frukter mognade i regn och solsken, vinden gav dem
svalka om sommaren och om vintern höllo de pälsklädda
djurens hudar dem varma. När de kämpade, så kämpade de
endast för att visa sig som män. De voro tappra, rättvisa och
lyckliga. Några av sina röda barn hänvisade den store anden
till snöslätterna bland björnarna; andra placerades i söder på
de stora villebrådsmarkerna, åter andra vid de stora sjöarnas

stränder; men sina käraste barn gav han de stora kuststräckorna
invid det oändliga havet. Känna mina bröder namnet på detta
folk?"

"Det var lennaperna", ropade flera stämmor samtidigt.

"Ja, det var lennaperna, lenni-lennaperna", fortsatte Magua,
i det han böjde huvudet, liksom han intagits av vördnad över
stammens forna stolthet. "Aldrig dolde solen sig för deras
blickar; den stod upp för dem i det salta vattnet och gick ned
i sötvattnet. Men skall jag stå här och berätta för eder, ett vist
folk, om edra gamla forntidssägner? Skall jag påminna er om
lidna orättvisor, påminna om edra bedrifter, om er gamla
storhet, om er heder, er lycka, edra förluster, edra nederlag, er
olycka? Är det ingen bland er som har bevittnat allt och kan
intyga, att jag talar sanning? Jag tiger; min tunga är stum,
ty mitt hjärta är av bly. Låt mig höra!"

Magua teg, och allas blickar riktades på den ärevördige
Tamenund. Denne gjorde en ansträngning för att resa sig, och
hans ledsagare understödde honom härvid.

"Vem kallar på lennapernas barn?" frågade han med en
djup strupton, som endast var möjlig att höra, genom den
andlösa tystnad som härskade. Vem är det som talar om flydda
tider? Vem talar till delawarerna om en lycklig ställning, som
redan länge sedan är förbi?"

"En wyandat gör det", sade Magua, i det han trädde
närmare den gamle; "Tamenunds vän."

"En vän?" sporde den gamle hövdingen med rynkade
ögonbryn. "Äro mingoerna jordens herrar? Vad är det som kan
föra en huron hit?"

"Han är kommen för att kräva rättvisa", svarade Magua.
Hans fångar uppehålla sig hos hans broder och han fordrar
sin egendom tillbaka."

Tamenund vände sig till den ene av de hövdingar, på vilken
han stödde sig och lät denne avgiva en kort berättelse över det
timade. Därpå såg han skarpt på Magua och sade dröjande:

"Den store anden har ålagt oss att vara rättvisa. Giv främlingen 
något att äta, mina barn, och tag sedan vad dig tillhör
och gå din väg!"

Efter att ha fällt detta utslag satte sig åter Tamenund, och
ingen delawar vågade göra den minsta invändning mot hans
domslut. Fyra unga krigare trädde bakom Heyward och
Falköga och band deras händer med läderremmar bakom ryggarna.
Magua vinkade nu triumferande till fångarna att följa sig.

"Dröj litet!" sade Falköga i detta förskräckliga ögonblick.
"Ärevördige Tamenund! Innan du låter oss draga bort
härifrån, så hör ännu en man av ditt eget folk!"

Tamenund såg frågande på sina stamfränder.

"Det är en orm", sade en av hans ledsagare, ett rödskinn i
yengeesernas sold. Vi ha gömt honom för att torteras."

"Låt honom komma hit!" sade Tamenund.

Några unga krigare skyndade genast att efterkomma denna
befallning. Medan de voro borta härskade en så djup stillhet,
att man kunde höra den svaga morgonvinden susa mellan
trädens blad, och under andlös spänning motsågo fångarna
utgången av Falkögas sista förtvivlade räddningsförsök.

Plötsligt gjordes en öppning i den tätt sammanpackade
skaran, denna slöt sig åter, och Uncas stod mitt i de församlades
krets. Alla blickar riktades på honom och det fanns ingen bland
alla de närvarande, som icke beundrade fångens höga, smidiga
gestalt och manligt sköna utseende. Uncas blickade omkring
sig med fullkomlig självbehärskning, mötte hövdingens
fientliga blickar med samma lugn som kvinnornas och barnens
nyfikna betraktande av honom och lät till slut sin stolta blick vila
på Tamenund, som om han redan förgätit alla andra som voro
närvarande. Med ljudlösa steg framträdde han till den gamle
vise mannen och ställde sig mitt framför honom.

"Vilket språk talar min fånge, när han beder till den store
anden?" sporde Tamenund ynglingen, utan att se på honom.

"I sina fäders, delawarernas språk", svarade Uncas.

Ett missnöjt mummel följde på detta tal, ett fruktansvärt
tecken till vaknande förbittring. Till och med Tamenund syntes 
uppskakad. Han strök sig med handen över ögonen, som
om han ville skydda sig mot en obehaglig syn och sade med
dämpad stämma:

"En delawar! Jag har upplevat, att lennaperna, sedan de

blivit fördrivna från sitt hem, spredos bland irokesernas berg;
jag har sett huru ett främmande folks yxor fällde de skogar,
som blivit skonade av himlens stormar; jag har sett den fria
hjorten och den vilda fågeln leva tillsammans i människors
vigwams, men ännu aldrig har jag funnit en delawar, som kunde
vara nedrig nog att krypande smyga sig in i sitt folks läger
som en orm."

"Den falske sångfågeln har öppnat er näbb", svarade Uncas
med sin melodiska stämmas mjukaste tonfall. Tamenund har
hört på hans sång."

Den gamle hövdingen for upp och böjde sig framåt, liksom
hade han lyssnat till tonerna av en gammal välkänd melodi:

"Drömmer Tamenund?" utbrast han. "Vad är det för en
stämma, som ljuder i hans öron? Hava vintrarna gått tillbaka
i tiden, och vänder sommaren åter till lennapernas barn?"

En högtidlig tystnad följde på dessa ord, vilka av de
församlade mottogos som en mystisk uppenbarelse. De väntade, att
Tamenund skulle fortsätta, men han försjönk i djupa tankar
och tycktes förgäta allt det närvarande. En av de gamla
hövdingarna vågade dock påminna honom om fången.

"Den falske delawaren avvaktar bävande den vise Tamenunds 
ord", sade han. Han är en stövare som skäller, nar
yengeeserna visa honom ett spår."

"Och ni", sade Uncas, i det han kastade mörka blickar
omkring sig, ni äro hundar, som vifta med svansen, när fransmännen 
tillkasta er avfallet efter sitt villebråd."

Ett tjog knivar blänkte i luften vid detta bitande och
måhända träffande svar av ynglingen, men ett tecken av hövdingarna 
dämpade varje utbrott av förbittringen och återställde
lugnet. Strax därpå sade Tamenund:

"Delawar, du förtjänar icke ditt namn. Under många vintrar 
ha mitt folk icke sett något solsken, och en dubbel förrädare
är den krigare, som övergiver sin stam i olyckan. Han tillhör
er, mina barn! Handla med honom som rättvisan kräver!"

På denna Tamenunds dom följde ett förfärligt, enstämmigt
hämndrop, vilket mera än tydligt för Uncas kungjorde hans
öde. Då det tystnade, ropade en hövding, att fången blivit

dömd att brännas, men att han dessförinnan skulle utstå alla
tortyrens kval. Genast öppnade sig den slutna kretsen och
jublande fröjderop blandade sig i det oväsen och tumult som
åstadkoms med förberedelserna till det väntade skådespelet.
Heyward slet med vansinnig ansträngning på sina bojor, Cora
kastade sig ned för Tamenunds fötter och anropade honom
om nåd, och till och med Falköga började blicka sig omkring
med ett eget uttryck av ångest.

Endast Uncas själv förhöll sig under dessa förberedelser till
avgörandet av hans eget öde, glad och sorglös, och då bödlarna
kommo för att hämta honom, inväntade han dem med ståndaktig 
hållning. En av dem, den vildaste och barskaste av dem
alla, fattade tag i hans jaktdräkt och rev den med ett enda
ryck av hans kropp. Därpå störtade han med vanvettigt jubel
löst på sitt offer för att föra det till pålen, där Uncas skulle
pinas. Men i det ögonblick, då vilden syntes ha fullkomligt
frigjort sig från alla mänskliga känslor, stannade han plötsligt,
liksom om en övernaturlig makt inskridit till förmån för Uncas.
Hans ögon tycktes nästan träda ut ur hans ansikte, hans mun
öppnade sig, och hela hans varelse var som förstenad av
överraskning. Långsamt och tvekande lyfte han sin hand och
pekade på fångens bröst. De övriga vildarna samlade sig
omkring honom, och allas ögon voro fastade på bilden av en liten
sköldpadda, vilken var tatuerad på Uncas' bröst med lysande
blå färg.

Med ett småleende njöt Uncas sin triumf. Därpå visade han
med en stolt rörelse folket ifrån sig, trädde med en konungs
värdighet fram för skaran och yttrade med hög röst, vilken
tydligt hördes över alla de uttryck av beundran, som från alla
håll uttalades:

"Krigare av lenni-lennapernas stam! Min släkt är äldst på
jorden. Eder svaga stam står på min mark. Vilket bål delawarerna 
än måtte tända, skulle det icke kunna uppbränna mina
fäders barn. Blodet från mitt bröst skulle utsläcka elden. Min
släkt är folkens egentliga ursprung."

"Vem är du?" frågade Tamenund och reste sig med anledning 
av de gripande ord som nått hans öron.

"Uncas, Chingachgooks son", svarade ynglingen, i det han
ödmjukt böjde sitt huvud för den gamle patriarken; jag är en
ättling av de stora sköldpaddorna."

"Tamenunds slut är nära", återtog den gamle. Min dag
lider mot natten, och jag tackar den store anden för det han
sänt en att intaga min plats vid rådplägningarna. Uncas,
Uncas' barn, är funnet. Låt den döende örnens ögon skåda in i
den uppgående solen!'

Med lätta steg men stolt hållning framträdde ynglingen till
Tamenund, varest han kunde ses av hela den djupt rörda
mängden. Tamenund höll honom en lång stund en armslängd
ifrån sig, under det han ögonskenligen njöt av att betrakta hans
vackra ansikte och öppna, redliga drag. Den gamle såg samtidigt 
ut som om han kallat försvunna, sköna dagar tillbaka i
sin hågkomst.

"Har Tamenund återigen blivit ett barn?" sade han slutligen. 
Har jag endast drömt om så många vintrars snö -- drömt
att mitt folk är kringspritt som flygsanden, -- drömt att
Tamenunds pil icke mera kan skrämma hjortens kid, att hans arm
är vissnad som ekens torra gren? -- Uncas står nu framför
honom, med alldeles samma utseende, som då han drog ut till
strid mot blekansiktena. Uncas, min stams panter, lennapernas
äldste son, mohikanernas visaste sagamor (hövding). Säg mig,
delawarer, har Tamenund sovit hundra långa vintrar?"

En djup tystnad följde på dessa ord. Ingen vågade svara,
och alla väntade med spänning, på vad som nu skulle inträffa.
Men Uncas, som blickade den gamle in i ansiktet med ett barns
kärlek, tog äntligen till orda, litande på den höga ställning, han
nu återvunnit.

"Många krigare av Uncas släkt ha levat och äro nu döda,
sedan han fört sitt folk i striden. Sköldpaddornas blod rann i
mångas ådror, men alla hava återvänt till den jord, varifrån
de voro komna, alla, med undantag av Chingachgook och hans
son."

"Det är sant ... det är sant!" sade patriarken med ett
smärtsamt uttryck. "Våra vise män ha ofta sagt, att två krigare
av den gamla släkten ännu uppehöllo sig i bergen hos 

Med en långsam och avmätt rörelse lyfte han handen och pekade på fångens bröst.
yengeeserna. Varför ha deras säten vid delawarernas rådslag så
länge stått tomma?"

Uncas upplyfte sitt huvud och talade med hög, klangfull stämma:

"Det fanns en tid, då vi i vår sömn kunde höra havet tala
i sitt raseri. Den tiden voro vi härskare och sagamorer över
landet. Men då det vid varje bäck visade sig ett blekansikte,
följde vi med villebrådet till vårt folks flod. Delawarerna hade
dragit bort och endast några få krigare stannade kvar för att
dricka vattnet ur den ström som de älskade. Mina fäder sade:
'här vilja vi jaga, ty floden utmynnar i havet. När den store
anden åter visar sig gunstig mot oss och leende säger: kom!
vilja vi följa floden till havet och återtaga våra besittningar.'
Detta, delawarer, äro sköldpaddornas tro. Vi skåda efter den
uppgående och efter den nedgående solen. Vi veta varifrån
den kommer, men icke vart den går. Det är nog!"

Delawarerna lyssnade uppmärksamt och med den största
aktning på den unge hövdingens bildrika tal, och alla kände
sig tillfredsställda med den förklaring han avgivit. Men plötsligt
framträdde åter Uncas, gick bort till Falköga, skar raskt av
hans band och vinkade åt mängden, att den skulle giva plats.
Tysta lydde indianerna, och Uncas fattade Falköga vid
handen för att föra honom fram till patriarken.

"Fader", sade han, "se på detta blekansikte! Det är en
rättrådig man och delawarernas verklige vän."

"Vilket namn har han vunnit genom sina bedrifter?"

"Falköga kalla vi honom, ty hans blick sviker aldrig.
Mingoerna känna honom, ty han har sänt döden mellan deras
bröder; de kalla honom 'den långa bössan'."

"Den långa bössan!" utbrast Tamenund och blickade skarpt
på Falköga. "Min son har icke gjort rätt uti att kalla honom
sin vän."

"Jag kallar envar vän, som i handling bevisar sig vara en
sådan", svarade Uncas lugnt och vördnadsfullt. Om Uncas
är välkommen hos delawarerna, så måste även Falköga befinna
sig bland vänner."

"Blekansiktet har dödat mina unga män", svarade 

Tamenund. Hans namn har blivit stort genom de olyckor han
tillskyndat lennaperna."

"Detta har en mingo viskat delawarerna i örat och därigenom 
ytterligare bevisat, att han är en lögnare", svarade
Falköga, vilken nu ansåg tiden vara inne att själv försvara
sig mot de kränkande beskyllningar, som framslungades emot
honom. Mingoer har jag dödat, det är sant, och till och med
i deras eget läger skulle jag ej förneka det, men aldrig har
min hand varit lyftad mot en delawar för att tillfoga denne
något ont, ty det skulle strida mot min innersta natur, vilken är
vänskapligt stämd mot dem."

På dessa ord följde ett halvhögt bifallsmummel, och krigarna
växlade blickar med varandra, som röjde, att de hade insett
sitt misstag.

"Var är huronen?" frågade Tamenund. Har han fyllt mina
öron med lögn?"

Magua, vars känslor under detta uppträde lättare kunna
tänkas än beskrivas, besvarade kallelsen, i det han käckt
framträdde inför patriarken.

"Den rättvise Tamenund skall icke behålla vad som tillhör
en huron", sade han.

Tamenund vände sina ögon från Maguas dystra ansikte och
fäste blicken på Uncas, i det han sade:

"Säg mig, du min broders son, äger huronen någon rätt över dig?"

"Nej, det gör han icke. Pantern kan tillfångatagas i snaror,
som kvinnor lagt ut för honom, men han har styrka och
förstånd nog att spränga dem."

"Och 'Den långa bössan'?"

"Falköga bespottar mingoerna. Gå, huron, och tillfråga din
stams kvinnor om björnens färg!"

"Nå, än den främmande mannen och den vita flickan, som
i sällskap kommo till mitt läger?"

"De skola okränkta draga härifrån."

"Och den kvinna, som huronen kvarlämnade hos mina krigare?"

Uncas teg.

"Och den kvinna, som huronen förde till mitt läger?"
återtog Tamenund med värdighet.

"Hon är min", ropade Magua, i det han triumferande knöt
handen mot Uncas. Du vet, att hon är min, mohikan!"

"Min son tiger", sade Tamenund i det han tycktes forskande
läsa i ynglingens om bekymmer vittnande ansikte.

"Hon tillhör huronen", svarade Uncas slutligen med en djup suck.

Härpå följde en kort, betydelsefull paus, och det var lätt
att se, det mängden blott nödtvunget erkände Maguas rättigheter. 
Slutligen talade patriarken, på vilken det slutliga
avgörandet ensamt berodde.

"Huron, gå din väg!"

"Tomhänt?" sporde den listige mingon.

"Nej, gå med det som är ditt! Den store anden förbjuder
delawarerna att vara orättvisa."

Magua trädde raskt fram och grep Cora i ena armen, medan 
delawarerna under tystnad drogo sig tillbaka, och ingen
tycktes vilja göra något för att ingripa i den unga flickans öde.
Blott Duncan rusade fram.

"Stanna, huron!" ropade han. "Hav barmhärtighet, och du
skall få en riklig lösepenning!"

"Magua är ett rödskinn och saknar bruk för de vites glitter",
svarade hövdingen kallt.

"Guld, silver, krut, bly, allt vad en krigare behöver, skall
komma till din wigwam."

"Magua är stark", svarade den lömske vilden, i det han
skakade den hand, varmed han höll Cora i armen, vilken icke
gjorde det minsta motstånd; "han önskar endast hämnd."

"Gud i himlen, kan du tillåta detta?" sade Heyward och
vred i förtvivlan sina händer. Ärevördige Tamenund, var
barmhärtig och rädda henne!"

"Delawaren har sagt sitt ord, och män tala icke två gånger",
svarade den vise.

"Ja, det är rätt och förståndigt", sade Falköga, i det han
vinkade åt Heyward att han skulle vara stilla, och vist och
förståndigt är det också, att en krigare betänker sig två gånger

innan han kastar sin tomahawk mot fiendens huvud. Huron,
jag älskar dig icke, liksom jag heller aldrig någonsin skänkt en
mingo min vänskap. Det är troligt nog, att ännu många av edra
krigare skola möta mig i dessa skogar, och du vet, att en säker
död alltid blir följden av ett dylikt möte. Vad vill du nu helst:
antingen föra henne där som fånge till ditt läger eller ... en
man sådan som jag, vilken ditt folk skulle mottaga med jubel?"

"Vill Den långa bössan offra sitt liv för en kvinnas skull?"
frågade Magua dröjande.

"Nej, det vill jag just inte påstå. Det var inte min mening",
svarade Falköga försiktigt, då han märkte med vilken beredvillighet 
huronen gick in på hans förslag. Det skulle vara ett allt
för ojämt byte, att giva en krigare i sina bästa år för en flicka.
Men jag kunde måhända besluta mig för att gå i vinterkvarter
på en sex veckors tid, om du vill frigiva flickan. Tänk blott på,
att detta skulle rädda skalperna på många av edra krigare."

Otåligt skakade Magua sitt huvud och gav mängden en vink
att bereda plats för honom. Men Falköga sökte ännu en gång
kvarhålla honom.

"Hör huron", sade han tankfullt, "jag vill ge dig min 'killdeer' 
med på köpet och jag kan försäkra dig på min heder, att
den bössan icke äger sin like på hela gränsen."

Magua skakade åter på huvudet och fasthöll sitt beslut.

"Kanhända kunna vi komma överens, Magua, om jag lovar
dig, att undervisa ditt folk i vapnens rätta bruk?"

I stället för att svara, bjöd Magua trotsigt delawarerna att
bereda honom plats, ty han önskade icke längre låna sina öron
åt Falkögas förslag.

"Nåväl", sade den präktige Falköga med en bedrövad
nedslagen blick, -- vad som sker, måste man finna sig uti. Slyngeln
vet, vilken god position han äger, och han begagnar sig av
densamma. Lev väl, Uncas, och Gud välsigne dig! Hälsa din far,
att jag aldrig, även under de svåraste omständigheter, skulle ha
förlorat honom ur sikte, och tänk stundom på mig i dina
lyckliga ögonblick! Min bössa återfinner du på den plats, där vi
gömde den. Tag den och behåll den till ett minne av mig. Och
hör nu, min gosse, då din hudfärg icke förbjuder dig att öva

hämnd, så kan du gärna flitigt bruka den mot mingoeraa. Det,
tänker jag, i någon mån skall göra dig förlusten av mig lättare
och även lugna ditt sinne. Huron, jag mottager ditt tillbud och
betraktar mig som din fånge. Släpp flickan!"

Ett dämpat men tydligt bifallssorl hördes från den tätt
sammanpackade mängden över detta ädelmodiga och högsinnade
beslut. Även de vildaste bland krigarna lade tydligt i dagen
sin beundran över den manlighet Falköga visade.

Magua själv dröjde, och med ångestfull spänning väntade
alla på hans beslut. Slutligen skakade han nekande på
huvudet och sade bestämt:

"Magua är en stor hövding och har i denna sak endast en
tanke: att taga hämnd på yengeesernas gråhårige hövding.
Kom", fortsatte han, i det han sköt Cora framför sig, "kom,
en huron är ingen sladdrare; vi skola gå!"

Förtörnad trädde den unga flickan ett steg tillbaka.

"Jag är din fånge och skall följa dig utan att du behöver
bruka våld", sade hon stolt.

"Falköga", sade hon, "av hela mitt hjärta tackar jag dig
för det offer du ville göra för mig. Gud i himlen skall belöna
dig därför. Ännu ber jag dig om en tjänst: övergiv icke min
syster, min kära, älskliga, vekhjärtade Alice, förrän du fört
henne tillbaka till vår far! Han skall tacka och välsigna dig
därför. Duncan, Alice, leven väl!"

Hennes röst kvävdes, och hon böjde sig ned över sin bittert
gråtande syster för att trycka en sista kyss på hennes panna.
Därpå gick hon fram mot Magua och sade:

"Nu, huron, är jag, när du själv önskar det, redo att följa
dig."

"Gå blott!" ropade Duncan rasande. "Gå nedrige huron!
Delawarerna torde nog icke hålla dig kvar, men på mig vilar
intet tvång. Gå, lumpna rödskinn! Mingo, varför tvekar du?"
sade Duncan.

Med ondskefull glädje hörde Magua detta hotfulla tal.

"Skogarna äro öppna", sade han. "Blekansiktet kan komma."

"Stanna här, min vän", sade Falköga och fasthöll Duncan,

"Ni känner inte den skurkens listighet. Han kommer att locka
er i ett bakhåll, och er död skall vara säker."

"Huron", sade Uncas, "delawarernas rättvisa kommer från
den store anden. Se på solen! Ännu lyser dess strålar på de
översta grenarna av de låga furuträden, men när den står mitt
över skogen, skola tappra krigare vara i dina spår. Gå! Din
väg är kort och ligger öppen framför dig!"

"Jag hör en kråka skrika", ropade Magua med ett hånfullt
skratt. Var äro delawarernas fruntimmerskjolar. Hundar,
kaniner, tjuvar! Gå, jag spottar åt er!"

Med mörk, olycksbådande tystnad hördes dessa den bortgåendes 
hånande ord. Men utan att någon lyfte sin hand emot
honom begav sig Magua triumferande in i skogen, förande sin
fånge med sig bort. Den indianska gästfrihetens lag, vilken
alltid obrottsligt hålles i helgd, skyddade honom.



6 KAPITLET.

Så länge Magua och hans offer ännu voro synliga, blev
mängden orörligt kvarstående på platsen, men knappast var han
försvunnen, förrän alla tycktes fattas av ett fullkomligt raseri.
Uncas steg ned från sin upphöjda ställning, skred tyst genom
den täta skaran, och försvann in i den hydda, han nyss förut
lämnat. Några av de tappraste krigarna följde honom. Tamenund 
och Alice ledsagades bort, och kvinnorna och barnen fingo
befallning att skingra sig. Under den timme, som närmast följde
härpå, liknade lägret en störd bisvärm, vilken endast väntat på
att få se drottningen för att svärma bort.

Slutligen utträdde en ung krigare ur Uncas hydda, gick med
allvarligt utseende och betänksamma steg bort emot en
dvärgtall, som skjutit fram ur klippremnorna, barkade den till en del
och återvände så till den plats, varifrån han kommit. En annan
krigare följde efter; han avhögg trädets grenar, så att endast
stammen blev kvar. Efter honom färgade en annan krigare
stammen röd med blod. Alla dessa tecken på krigiska avsikter
iakttogos av de kringstående krigarna med djup betydelsefull
tystnad.

Slutligen kom Uncas själv ut. Han hade avlagt sin ytterdräkt 
och målat ena hälften av sitt ansikte med svart färg.
Långsamt och med värdig hållning närmade han sig trädstammen 
och började gå runt omkring densamma med avmätta steg,
medan han uppstämde en vild krigssång. De övriga hövdingarna 
och krigarna samlade sig efter hand omkring honom, och
skådespelet blev städse allt vildare och mera skräckinjagande.
Nu lyfte Uncas sin tomahawk, slog den djupt in i den
blodfärgade trädstammen och höjde mohikanernas stridsrop. Han
förkunnade därvid, att han ämnade övertaga högsta ledningen
av fälttåget.

Detta rop väckte hela stammens lidelser. Hundratals ynglingar 
störtade som vanvettiga bort till trädstammen, fiendens
sinnebild, och högg den ena Spånen efter den andra ur densamma, 
tills det icke längre fanns något annat kvar än rötterna.

Uncas trädde nu ut ur kretsen och lyfte sitt öga mot solen,
vilken just nått den punkt, som angivits som slutet på
vapenstilleståndet med Magua. Ett högt rop meddelade mängden
denna underrättelse och alla lämnade genast den vilda leken
för att bereda sig till en allvarlig strid.

På några ögonblick tycktes hela lägret vara förändrat. De
redan målade och beväpnade krigarna stodo tysta och
allvarliga, medan kvinnorna störtade ut ur hyddorna och omväxlande
sjöngo glädje- och klagosånger. Alla tycktes ivrigt sysselsatta
med att dölja sitt gods jämte barn och åldringar i skogen. Även
Tamenund begav sig dit, sedan han dock först haft ett rörande
samtal med Uncas och därvid uppmanat honom att visa
tapperhet, men samtidigt iakttaga den största möjliga försiktighet.

Emellertid hade Duncan fört Alice i säkerhet och uppsökte
nu Falköga, vilken han fann mitt ibland de stridslystna
krigarna. Han stod just i begrepp att sända en gosse bort för att
hämta hans och Uncas bössor från den plats, där de gömt dem,
då de närmade sig delawarernas läger. Den kloke jägaren valde
till sitt sändebud en gosse, ty han visste, att Magua icke kommit
utan följeslagare, och att spioner från huronlägret från
skogsbrynet iakttog envar av den nya fiendens rörelser. Hade han
själv gått, skulle hans undergång ha varit säker, men en gosse

hade ingenting att befara, förrän man upptäckt ändamålet med
hans bortsändande.

Den raske och väl instruerade gossen var stolt över det
förtroende, som visats honom. Sorglöst ilade han bort över den
öppna platsen till skogen, i vilken han dök in strax intill den
plats, där gevären lågo gömda. Hans mörka gestalt buktade
som en orm bort till gömstället. Då han funnit de åtrådda
skatterna, flög han i pilsnabbt lopp tillbaka till byn. Han hade
redan i det närmaste nått sitt mål, då det hördes ett skott från
skogen, bekräftande Falkögas antaganden. Gossen svarade med
ett hånfullt jubel, ehuru från annat håll en ny kula sändes efter
honom. Svängande bössorna med en triumferande min, ilade
han bort till spejaren, som hade anförtrott honom ett så ärofullt
uppdrag.

Falköga mottog sin Killdeer med en glädje, som kom honom
att för ett ögonblick förgäta allt annat. Först sedan han
granskat bössans alla delar, vände han sig till den modige gossen
och sporde honom i välvillig ton, om han vore sårad. Stolt och
utan att svara såg den ungdomlige hjälten honom in i ögonen.

"Ja, jag ser det nog! De hundarna hava rispat din arm",
sade spejaren, i det han höll gossens sårade arm i vädret. Det
skall du ej fästa dig vid. Ett par krossade alblad skola snart
läka såret. Du har tidigt begynt din krigarbana och tappert
bestått ditt första prov. Gå! Du skall en gång bliva en stor
hövding."

Leende gick gossen för att uppsöka sina lekkamrater, vilka
mottogo honom med ett uttryck av allmän beundran. De
avundades honom det blod, som rann nedåt hans arm och över
vilket han var stoltare än en hovman över sitt stora ordensband.

Gossens fara hade givit delawarerna upplysning om
fiendernas ställning och avsikter, och strax avsändes en avdelning
krigare, för att driva dem ur deras bakhåll. Detta var snart
verkställt, eftersom flertalet huroner, när de sågo sig upptäckta,
självmant anträtt återtåget. Delawarerna förföljde dem ett
stycke, varpå de gjorde halt, för att invänta vidare befallningar,
och ej störta sig i ett bakhåll, som kunde bliva ödesdigert för
dem alla. Bägge parterna höllo sig nu stilla och dolda och 

skogen föreföll så lugn som om aldrig något larm stört dess djupa,
ensliga stillhet.

Uncas samlade nu sina krigare och fördelade sin krigsmakt.
Han föreställde spejaren för dem som en man av beprövad
tapperhet, vilken förtjänade den största tillit, och gav honom
tjugu krigare, kraftiga, behändiga och modiga som han själv.
Därpå underrättade han delawarerna om Heywards rang och
tillbjöd honom ett lika antal tappra krigare. Heyward föredrog
emellertid att kämpa som frivillig vid spejarens sida. Till sist
anvisade Uncas även de infödda hövdingarna deras plats i
striden och gav signal till avmarsch.

Tysta, men med omisskännlig stridsiver präglad i uttryck och
rörelser, skredo tvåhundra krigare in i skogen och kommo utan
att oroas till det ställe, där den förr omnämnda strövkåren gjort
halt. Här samlades hövdingarna till rådplägning. Härunder
nalkades från den fientliga sidan en man och blev stående
omkring hundra steg från delawarernas läger. Falköga höjde sin
bössa för att skjuta ned honom, men då han fick honom rätt i
sikte lät han geväret åter sjunka och log på sitt vanliga
stillsamma sätt.

"Det är David, David Gamut, psalmsångaren", sade han. "Jag 
skall snart få honom hit."

Han räckte Uncas sin bössa och kröp genom buskskogen bort
till sångaren samt ropade sakta till honom att han ej skulle vara
rädd utan komma närmare. David lydde och befann sig snart
mitt bland delawarkrigarna, på vilka han stirrade med
oskrymtad förvåning.

"Nå, David", sade spejaren och slog honom förtroligt på
axeln -- "berätta oss nu på god engelska vad mingoerna där
borta ha för sig!"

"Hedningarna hava dragit ut i stort antal och hava icke
något gott i sinnet", svarade den beskedlige Gamut. -- Under en
hel timme har det varit ett så ogudaktigt jubel i deras läger, att
jag flydde från dem, för att söka fred och beskydd hos
delawarerna."

"Så! Nå, var befinna sig huronerna?"


"De finnas mellan denna plats och deras by i så stort antal,
att ni skulle göra klokt i att strax vända om."

Uncas blickade in i skogen och frågade: "Var är Magua?"

"Mitt ibland dem. Han förde Cora tillbaka, dolde henne
i hålan och satte sig sedan i spetsen för sina krigare som en
rasande ulv."

"Han har således låtit henne stanna i hålan", sade 
Heyward. "Nå, då veta vi åtminstone var vi skola söka henne, men
vad kunna vi göra, för att befria henne."

"Vad säger Falköga?" frågade Uncas.

"Giv mig tjugu bössor, Uncas! Så drager jag till höger och
hämtar Chingachgook och den gamle general Munro, vilka,
som du vet, ligga dolda i bäverhyddorna vid vattnet, samt höjer
mitt stridsrop från det hållet. Du, Uncas, angriper hundarna
framifrån och du kan lita på, att de skola få en ordentlig salva,
så snart vi komma inom skotthåll. Sedan gå vi löst på byn och
befria Cora samt göra på det sättet slut på historien."

"Det är en god plan", sade Uncas.

Efter ett kort samtal hade de övriga hövdingarna också fått
del av densamma och man skildes, för att begiva sig var och en
till sin post.

Ännu var allt stilla och urskogen mellan delawarerna och
huronbyn tycktes aldrig hava trampats av människofot, -- så
djupt var det lugn, som vilade däröver. Falköga kände dock
sin motståndare för väl, för att sorglöst lita på denna förrädiska
stillhet. Försiktigt förde han sin lilla skara något tillbaka till
en strömfåra. Här gjorde han halt och frågade på delawarspråket.

"Vet någon av mina krigare, varthän denna bäck leder?"

"Det lilla vattnet faller ut i det stora, där bävrarna bo",
svarade en av delawarerna.

"Gott", sade spejaren. -- Då skola vi följa dess lopp, tills
vi få känning av huronerna, men David", sade han till denne,
som följt med dem, "ni gör bäst i att gå er väg, ty om en stund
komma vi att gå fram över döda huroners kroppar."

"Nej!" svarade David med ovanlig iver. "Jag har vandrat

vida med den unga flickan i sorg och glädje och jag vill icke
lämna henne utan att slå ett slag för hennes räddning."

Spejaren såg på honom med stora ögon. "Ni kan ju ej sköta
något annat vapen än ert blåsinstrument", sade han tvivlande.

"Jag har en slunga", svarade David, i det han drog fram
en sådan ur fickan. "I min ungdom övade jag mig flitigt i
bruket av detta gamla krigsredskap och jag tror, att jag ej
ännu glömt min färdighet."

"Välan, sångare! Ehuru du ej kan uträtta stort med den
där tingesten kan du ju gärna följa med oss och förstärka vårt
stridsrop med din stämma. Framåt! Ingen får lossa ett skott,
förrän fienden är i sikte."

Marschen gick på bäckbottnen, tills man nådde ett ställe, där
bäcken föll ut i ett större vattendrag. Här gjorde man åter
halt för att undersöka skogen.

"Vi få vackert stridsväder", sade Falköga till Heyward,
men med vår betäckning är det nu förbi. Bävrarna hava huserat
här och på hela sträckningen framför oss och helt bort till
skogsbrynet finnes det visserligen ett par förtorkade stammar, men
blott några enstaka friska träd."

Det förhöll sig så, som Falköga sade. Han iakttog
uppmärksamt trakten och kände sig orolig, då han ej kunde
upptäcka ett spår av fienden, ehuru han bestämt visste, att han måste
finnas i närheten. Han ville giva order till framryckning, men
kom så ihåg huru farligt ett sådant vågstycke skulle vara. Dock
beslöt han till sist att gå försiktigt framåt längs bäcken.

Falköga gick främst, och hans krigare gingo efter, en i sänder,
trädande i den föregåendes fotspår, men knappt hade de
uppnått uthuggningen och blottat sig, innan en gevärssalva på ett
dussin skott hördes i deras rygg och en delawar gjorde ett högt
språng som en sårad hjort och föll så lång han var död till
jorden.

"Det var just vad jag fruktade", utbrast Falköga. "In bland
buskarna, kamrater! Fyr!"

Skaran skingrade sig strax och därpå gav Falköga anvisning
hur fienden skulle fördrivas. Han sköt och sprang sedan från
träd till träd efter fienden, som långsamt drog sig tillbaka.

Angreppet hade företagits av endast ett mindretal, huroner,
men deras antal ökades ju längre de drogo sig tillbaka mot sina
kamrater, tills deras eld blev jämnstark med delawarernas.
Heyward var mitt ibland de stridande och avlossade skott på
skott. Striden blev allt häftigare, men stannade till sist nästan
samtidigt. Enär bägge parterna sökte betäckning av träden,
hade man endast få sårade, men Falköga kom med sin trupp
i en allt ofördelaktigare ställning och han såg faran utan att
kunna råda bot därpå. Faran skulle vara större vid ett
tillbakatåg än om man hölle tappart stånd, men han märkte att fienden
började överflygla honom, vilket gjorde ställningen ytterst
vansklig för delawarerna och nästan tvingade dem att inställa
sin eld. I denna vånda, då det var att befara, att fienden skulle
kringränna dem på alla sidor, hörde de emellertid stridsrop och
vapenlarm från den sida, där Uncas tagit ställning. Det var i
en dalsänkning, liggande nästan under den platå, på vilken
Falköga och hans kamrater kämpade. Angreppets verkan
uteblev icke och lättade betydligt Falkögas ställning. Det tycktes
som om hans överfall varit förutsett och därför slagit fel.
Däremot hade fienden missräknat sig på antalet av de övriga krigarna
och lämnat för få stridskrafter att möta den unge mohikanens
vilda och rasande anfall. Falköga slöt härtill av den snabbhet
varmed striden flyttades ut ur skogen och bort mot byn, samt
därav, att de stridskrafter, som stodo gentemot honom delades
och ena hälften ilade bort att strida i fronten. Här gällde det,
som det snart visade sig, huvudpunkten i försvaret.

Falköga uppmuntrade genom ord och exempel sitt manskap
och gav det nu order till direkt anfall på fienden. Sättet var
enkelt. Det var att springa från träd till träd och sålunda närma
sig fienden. Det gick jämförelsevis lyckligt. Huronerna måste
vika, och striden drog sig hastigt från den öppna platsen in i
en tät urskog, där de angripna kunde hålla sig bättre. Ännu
hade det icke fallit många delawarer, men sårade fanns det, på
grund av deras ofördelaktiga ställning, ej så få i deras led.

I detta spännande ögonblick smög sig Falköga bakom ett
träd, som redan lämnade Heyward skydd. Hans krigare 

befunno sig till höger om honom, där de kunde höra honom, under
det de vidmakthöllo en livlig, men overksam eld.

"Ni är ännu ung, major!" sade han, trött stödjande sig mot
sin Killdeer, "och det kan ännu en gång komma på er lott att
föra trupper i elden mot mingoerna. Här kan ni i dag lära vari
striden med en indian består: En snabb hand, ett skarpt öga
och god betäckning. Vad skulle ni göra i detta ögonblick, om
ni hade ett kompani soldater här?"

"Jag skulle låta dem rycka fram med fälld bajonett."

"Ja, det kunde nog gå, men det skulle kosta många människoliv."

"Låtom oss tala härom en annan gång. Skola vi ej angripa?"

"Jo, men det kostar skalper. Dock, skola vi vara Uncas till
någon nytta, får det ej hjälpas."

Med dessa ord vände han sig hastigt och bestämt till sidan
och tillropade indianerna några ord på deras eget språk. De
besvarades med ett samfällt rop och på ett givet tecken sprungo
plötsligen alla fram från sin betäckning. Detta förvirrade
huronerna och föranledde en hastig, men just därför overksam
eldgivning. Utan att spilla ett ögonblick ilade delawarerna i språng
hän mot skogen. Falköga sprang i spetsen, svingande sin
fruktansvärda bössa och uppmuntrade kamraterna genom sitt
exempel. Några av de äldre huronerna hade emellertid ej låtit
överraska sig och sände nu angriparna en dödande salva. Falkögas
fruktan, att det skulle kosta skalper, gick i fullbordan, ty tre
av delawarerna stupade. Angriparna läto dock ej förbluffa sig
utan bröto med panterns raseri in i huronernas betäckning och
gjorde genom sin glödande stridslust allt motstånd omöjligt.
Endast ett ögonblick varade striden man mot man. De angripna
drogo sig tillbaka och fattade fast fot vid buskskogens motsatta
gräns, där de redde sig till hårdnackat försvar.

I detta avgörande ögonblick, då utgången åter var oviss,
hördes bösskott i huronernas rygg. En kula kom visslande från
taågra bäverhyddor, som befunno sig i den öppna platsens
bakgrund och strax därpå hördes ett vilt förfärande stridsrop.

"Det är sagamorens röst!" ropade Falköga jublande och

besvarade ropet med sina lungors fulla kraft. "Nu hava vi dem
emellan oss!"

Stor förvirring rådde bland huronerna. Då de angrepos från
ett håll, så att de avskuros från reträtten, höjde de ett klagande
tjut och spredo sig över fältet, endast tänkande på att rädda sig
bäst de kunde. Ganska många föllo härunder för delawarernas
hugg och kulor.

Chingachgook och Munro stötte nu tillsammans med Falköga 
och Heyward och det var ett rörande återseende, ehuru alla
i detta farliga ögonblick måste inskränka sig till ett par hastigt
växlade ord. Därpå föreställde Falköga sagamoren för sina
krigare och nedlade befälet i mohikanhövdingens händer.
Chingachgook övertog utan dröjsmål och med det allvar och den
värdighet, som alltid skaffar de infödda krigarnas befallningar
lydnad, en post, vartill födsel och erfarenhet berättigade honom.
Följande spejarens fotspår förde han krigarna tillbaka genom
urskogen. De skalperade de fallna huronerna och dolde liken
av deras egna döda på ett ställe, där Chingachgook beslöt
göra halt.

Krigarna, som nu vilat sig något efter den utståndna kampen,
uppställdes på en liten högslätt, där det fanns träd nog till deras
betäckning. Därifrån sänkte sig terrängen ganska brant och
inunder sträckte sig milsvitt en trång, mörk skogsdäld. I denna
täta och mörka skog var Uncas ännu i full strid med flertalet
av fienderna.

Chingachgook och hans vänner trädde fram till randen av
branten och lyssnade med övat öra till stridslarmet. Några från
sina nästen uppskrämda fåglar svävade över dalens bladmassa.
Endast på ett par ställen höjde sig små rökmoln, där fäktningen
varit särskild häftig och hårdnackad.

"Striden drager sig uppåt branten", sade Duncan, visande
ditåt. "Vi befinna oss för mycket i centrum, för att kunna
lämna någon verksam hjälp."

"De draga sig bort till hål vägen, för att vara bättre
skyddade", sade spejaren, "men där kunna vi falla dem i flanken.
Gå, sagamore! Det är tid, att du höjer ditt stridsrop och för
de unga krigarna fram. Låt mig nu strida tillsammans med 

krigarna av min egen färg. Du känner mig, mohikan! Ingen
huron skall komma över backen, för att falla dig i ryggen, utan
att min Killdeer skall tala ett ord med honom."

Ännu ett ögonblick dröjde hövdingen för att iakttaga striden.
Den drog sig hastigt uppför sluttningen, -- ett säkert tecken på
delawarernas framgång, men Chingachgook lämnade icke sin
post förr än stridens närhet varskoddes av några kulor, som
rasslade ned på det torra lövet som ovädersbådande hagel.
Falköga och hans vänner drogo sig några steg tillbaka in i
skogen och avvaktade stridens utgång med det lugn, som endast
lång vana och erfarenhet förläna. Snart genljöd skogen ej längre
av bösskotten och det hördes» som om det nu skötes i fri luft.
Här och där drevos några krigare ut till skogens rand och
sökte fatta fast fot i gränsen, det sista ställe, där de kunde hålla
stånd. Deras antal ökades och äntligen trängde en hel lång rad
av krigare fram till denna sista hållpunkt. Heyward såg
otåligt och ängsligt bort till Chingachgook, men hövdingen, vars
ansikte syntes mellan träden, hade tagit plats på en sten och
betraktade striden med en sinnesro, som om han hade satt sig
ned för att vara endast åskådare.

"Delawaren skulle slå till nu. Det är tid", viskade Heyward.

"Ännu icke", svarade Falköga. "När han märker sina vänner, 
skall han nog låta märkar, att han finnes där. Se bara huru
de hundarna skocka sig där borta under furorna. Det är som
svärmande bin. Till och med en kvinna skulle träffa sin man
i en sådan klunga."

I detta ögonblick ljöd stridsropet. Chingachgook och hans
krigare lossade sina gevär och ett dussin huroner störtade döda
till jorden. Det skrik, som följde härpå, besvarades av ett enda
stridsrop från skogen, varpå det ljöd ett tusenstämmigt tjut.
Huronerna studsade och lämnade centrum av sin linje, under det
Uncas störtade fram från skogen i spetsen för ett hundratal
krigare och genombröt deras led.

Slående med händerna till höger och vänster, visade den unge
hövdingen sina krigare fienden och uppmanade dem att sprida
sig och förfölja honom från två sidor. Striden delade sig och
bägge flyglarna av huronernas genombrutna leder sökte åter

skydd i skogarna, hårt trängda av delawarerna. Knappt hade
en minut förflutit, innan stridsbullret avlägsnade sig i åtskilliga
riktningar och dämpades av träden. En liten skara huroner hade
dock försmått att söka skydd och drog sig, kämpande som lejon,
med mörka miner bort mot den brant, som Chingachgook nyss
lämnat, för att taga del i kampen nedanför. Magua syntes
tydligt bland dessa flyktingar med sitt vilda, trotsiga yttre och sin
stolta härskaremin, som han ännu bibehöll.

Emellertid hade Uncas i sin iver att påskynda förföljelsen
blivit nästan ensam och så snart han fick Magua i sikte, glömde
han ögonblickligen varje hänsyn. Höjande sitt stridsrop,
kallade han sex eller sju krigare till sig och störtade löst på
fienden, utan att tänka på olikheten i antal. Magua märkte detta
anfall och avvaktade det med hemlig glädje. Men i samma
ögonblick han trodde sig hava sin dumdristige unge motståndare
i sitt våld, ljöd ett nytt rop och Den långa bössan kom ilande
till hjälp, följd av sina vita kamrater. Huronen drog sig då
skyndsamt tillbaka mot backsluttningen.

Uncas fortsatte med vindens hast förföljelsen med en
tacksam blick till sina vänner. Förgäves erinrade honom Falköga
om nödvändigheten att hålla sig betäckt. Den unge mohikanen
trotsade fiendernas eld och tvungo dem inom kort till en flykt,
lika hastigt som hans framryckning. Lyckligtvis hade man endast
ett kort stycke att springa, eljes skulle Uncas sprungit från
kamraterna och fallit offer för sin oförvägenhet. Både de förföljda
och förföljarna nådde dessförinnan huronbyn och voro varandra
så nära, att det kunde komma till en strid man emot man.
Uppeldade vid anblicken av sina hem och trötta av språnget, gjorde
huronerna halt och kämpade med förtvivlat raseri kring
stammens rådshydda. Striden var som en rasande storm. Uncas'
tomahawk, Falkögas gevärskolv och Munros ännu kraftiga arm
utvecklade samma rörlighet och snart var marken betäckt med
fiender. Beständigt undkom dock Magua oskadd, ehuru han
modigt kastade sig i faran. Utstötande ett tjut, vari hans raseri
gav sig luft, ilade han till slut, då hans krigare voro fallna, följd
av tvenne vänner, bort från valplatsen, lämnande de fallnas
skalper i delawarernas våld. Uncas, som förgäves försökt att

komma honom in på livet, störtade efter honom och Falköga,
Heyward och David följde med. Falköga höll sin bösspipa
stadigt riktad på den flyktande huronen och lämnade
härigenom sin vän Uncas skydd. En gång såg det ut, som om Magua
ville göra en sista ansträngning, för att hämnas sitt nederlag,
men han uppgav omedelbart denna tanke och ilade in i ett
busksnår, varifrån han ögonblickligen försvann i den förut
omnämnda hålan.

Falköga upphävde ett triumfrop och förklarade, att deras
fiende ej längre kunde undgå dem. Förföljarna störtade in i
den smala, långa gången och kommo tids nog, för att se en
skymt av huronens flyende gestalt. Under det att de ilade fram
genom gångarna och kamrarna, flyktade hundratal av tjutande
kvinnor och barn framför dem. Men Uncas höll blicken stadigt
fästad på Magua, utan att bry sig om svärmen av värnlösa
personer. Besjälad av samma känsla, följde Heyward och
Falköga honom hack i häl, ehuru vägen i de mörka gångarna efter
hand blev mycket besvärlig. Allt mera sällan och otydligt sågos
nu de flyktande krigarna och man trodde sig hava förlorat deras
spår, då plötsligt vid andra ändan av en gång, som tycktes föra
ut ur berget, visade sig en vit, fladdrande klänning

"Det är Cora!" ropade Heyward med ett uttryck, vari
glädje och förfäran voro sällsamt blandade,

"Cora! Cora!" ropade Uncas jublande, störtande åstad så
snabbt som en hjort.

Förföljelsen fortsattes med fördubblad iver, sedan de nu
kunde se fången. Uncas kastade sin bössa och ilade framåt,
följd av Heyward. Då hördes knallen av en bössa i
klippgången och Uncas sårades lätt.

"Vi måste ha dem på närmare håll!" ropade spejaren, i det
han med ett språng kom främst. "På detta avstånd kunna de
plocka bort oss en i sänder, under det att de begagnade flickan
som sköld för sig själva."

Genom oerhörda ansträngningar lyckades förföljarna komma
så nära, att de sågo hur Cora släpades bort av två krigare, under
det att Magua angav riktningen av deras flykt. De fyra
gestalterna visade sig tydligt i en öppning, som förde ut i det fria.

Ögonblicket därpå voro de försvunna. Emellertid hunno Uncas
och Heyward fram, så att de kunde se, vilken riktning
flyktingarna togo. Vägen förde uppför klippväggen och var både farlig
och mycket besvärlig.

Falköga, som hindrades i loppet av sin bössa sackade
tillbaka och Heyward kunde ej riktigt hålla steg med Uncas.
Likväl kommo alla tre på otroligt kort tid över klipporna och
avgrunder, besegrande hinder, som de eljes skulle ansett oövervinnliga.
Men deras iver blev ej obelönad, ty huronerna, som hindrades
i sin flykt av Cora, började sakta farten.

"Stanna, du hund till wyandot!" ropade Uncas till Magua,
i det han svängde sin tomahawk i luften. "En delawarflicka
befaller dig att stanna!"

"Jag går icke längre", sade Cora, i det hon plötsligt
stannade på en klippspets, vilken befann sig över en djup avgrund
i närheten av bergets topp. Döda mig, om du vill, nedrige huron
-- men längre går jag icke!

Vildarna, som släpat Cora med sig, lyfte beredvilligt sina
tomahawker, men Magua förhindrade de dödande slagen, i det
han vred vapnen ur händerna på dem, kastade dessa ned i
djupet och sade till Cora:

"Välj! Du kommer med, eller -- jag genomborrar dig med
min kniv!"

Cora hörde knappast på vad vilden sade. Hon kastade sig
ned på sina knän, lyfte sina händer mot himmelen och sade med
vibrerande stämma:

"Här är jag, min Gud. Handla med mig efter din vilja!"

"Kvinna!" återtog Magua! "välj!"

Men Cora hörde icke på honom, och vildens kropp
darrade av vrede. Rasande höjde han sin hand med den blänkande
kniven och ämnade just stöta den i flickans hjärta, då plötsligt
ett högt rop hördes från höjden. Det var Uncas, som utstött
detsamma och ivrig att rädda Cora, hoppade han ned på
klippan från en fruktansvärd höjd. Magua for ett steg tillbaka, men
en av hans följeslagare begagnade sig av detta tillfälle för att
stöta sin kniv i bröstet på Cora.

Som en tiger, vars byte blivit honom frånrövat, störtade sig

Magua över mördaren, vilken hastigt skyndade åt sidan.
Därpå ilade han rasande bort emot Uncas, som ännu kvarlåg på
klippan efter fallet och stötte sin kniv i ryggen på honom samt
höjde ett hemskt jubelrop efter denna fega handling. Uncas
reste sig emellertid upp, rusade fram som en sårad panter och
slog med en sista ansträngning av sina bortdöende krafter Coras
mördare till marken. Därpå kastade han en mörk, hotfull blick
på Magua, en blick som tydligt vittnade om vad han skulle ha
gjort, om hans krafter icke svikit honom. Men Magua grep
den kraftlöse ynglingen, som nu var urståndsatt till varje
motstånd och stötte tre gånger sin kniv i hans bröst. Då först
segnade Uncas ned, medan hans blick beständigt var riktad på
mördaren, med ett uttryck av det djupaste förakt. Några
minuter därefter låg han död på den ojämna klippan.

"Var barmhärtig huron!" ropade Heyward, som från
klipspetsen iakttagit Maguas djävulska handling nästan halvkvävd
av förfäran; "var barmhärtig, huron, så skall barmhärtighet
bevisas även mot dig!"

Magua svarade icke, men i det han kastade den blodiga
kniven upp till den unge mannen, utstötte han ett vilt jubelrop,
vilket tydligt hördes till de krigare, som kämpade tusen fot under
honom nere i dalen. Ett rop av Falköga, vilken skyndsamt
rusade mot huronen, liksom hade han ägt förmågan att vandra
genom luften, besvarade indianens jubelskri. Då Falköga nådde
den plats, där det förfärliga mordet ägt rum, voro dock
indianerna försvunna, och endast de båda döda kvarlågo på klippan.

En enda blick kastade Falköga på de döda och lät sedan
ögonen glida bort över fjällväggen, som låg bredvid honom,
Det dröjde icke länge, förrän Magua kom fram ur en klyfta,
skred med likgiltigt lugn över liket av sin siste kamrat, vilken
dödats av en sten från Davids slunga, sprang över en bred klyfta
och klättrade upp mot berget på ett ställe, där ingen kunde nå
honom. Ett enda språng till över avgrunden skulle ha räddat
honom, men innan han kastade sig över denna, vände han sig
om mot Falköga, knöt händerna och ropade:

"Blekansiktena äro hundar, delawarerna äro kvinnor. Magua
låter dem kvarligga på klippan till föda åt kråkorna."

"Kvinna, välj mellan Le Subtils wigwam eller hans kniv!"
Utstötande ett hest skratt, gjorde han ett förtvivlat språng,
men nådde icke sitt mål. Han föll och i fallet sökte han klamra
sig fast i en törnbuske som växte tätt invid avgrundens rand.
Falköga såg ut som ett vilt djur, vilket gör sig i ordning till
språng, och hela hans varelse skakade så av iver, att mynningen
av hans bössa rördes fram och tillbaka, liksom ett blad som
sättes i rörelse av vinden. Utan att uttömma sina krafter genom
fruktlösa ansträngningar gled Magua långsamt ned, tills han
nådde ett utstående klipputsprång, på vilket hans fötter kunde
vila. Nu samlade han alla sina krafter till ett räddningsförsök,
vilket också så tillvida lyckades, att han verkligen med sina
knän kom upp på avgrundens rand.

I det ögonblick, som huronens kropp dragits helt samman för
att komma upp ur klyftan, lade Falköga bössan till kinden, och
klipporna runt omkring kunde ej vara okänsligare än jägaren
i detta ögonblick var, då han sände gevärets laddning mot
fienden. Skottet knallade; huronens armar släppte sitt tag, och
hans kropp föll tillbaka, medan hans knän blevo kvarliggande
i sin förutvarande ställning. Kastande en oförsonlig blick på
Falköga, skakade han handen mot honom med vredgat trots.
Men därvid förlorade han sitt sista fäste. Efter ett ögonblick
såg man den mörka gestalten störta på huvudet ned i avgrunden
och försvinna, ett dödens säkra byte.



7 KAPITLET.

Morgonen därpå steg solen upp över ett folk i sorg. Stridens
tummel var förbi. Delawarernas gamla hat hade blivit
rikligt mättat med blod. Tung och mörk hängde himlen över
den plats, där huronerna haft sitt lager, och hundratals korpar,
vilka skrikande svävade över de stora skogarna, kunde tjäna
som hemska men säkra vägvisare till skådeplatsen for stridenr
Varje öga måste i dessa tecken hava funnit omisskännliga spår
av den fullbordade hämnden, och likväl såg den uppgående
solen lennapernas barn försänkta i den djupaste sorg. Inga
jubelrop, ingen triumf sång, inga storståtliga ceremonier till segerns
firande! De sista krigarna hade helt nyligen återvänt från

slaget, och de avklädde sig genast sina krigiska rustningar och
instämde i sina landsmäns klagorop. All stolthet och all fröjd
hade vikit och givit plats för en ödmjuk sorg, och de vilda
lidelserna dogo bort under bittra tårar.

Husen sågo ut som om de varit övergivna. Alla som kunde
hade gått till en närliggande öppen plats, där hela stammen var
församlad i djup, högtidlig tystnad. Vart man blickade, såg
man dystra, sorgbundna anleten. Alla voro besjälade av samma
känsla, och allas blickar voro riktade till mitten av kretsen, där
föremålet för denna allmänna sorg befann sig.

Sex delawarflickor, vars långa, mörka hårflätor voro
upplösta, stodo invid sidan och strödde välluktande örter och
skogsblommor över en bår, som var flätad av videgrenar. På denna
vilade, höljd av ett indianskt tygstycke, den stackars mördade
Cöras livlösa kropp. Vid hennes fötter satt den tröstlöse
general Munro, med sitt grå huvud djupt nedböjt i smärtsam klagan
över försynens vilja. David Gamut stod bedrövad vid sidan av
honom, och Heyward lutade sig mot ett träd i närheten,
ansträngande sig till det yttersta för att betvinga det utbrott av
smärta, som varje ögonblick var nära att överväldiga honom.

Men utvisade denna grupp en namnlös smärta, var den dock
icke av så djupt gripande art som den vid platsens andra sida.
Där satt Uncas, liksom han ännu varit levande, upprätt, med
värdig hållning och smyckad med stammens dyrbaraste
prydnader. Fjädrar vajade på hans huvud, ädelstenar glänste på
hals och armar -- men dessa dyrbarheter smyckade endast ett
lik, och de brustna ögonen och de livlösa dragen bildade en
sällsam och ryslig motsats till alla dessa smycken.

Alldeles framför den döde, satt Chingachgook, utan vapen,
utan målning, utan någon som helst prydnad, med undantag av
den lysande blå avbildningen av en sköldpadda, vilken
outplånligt inristats på hans bröst. Fast, men bedrövad, vilade den
mohikanske krigarens blick på sin sons stela, livlösa ansikte. Så
oawänt och innerligt såg han på honom, så orörlig var hans
hållning, att en främling knappast skulle ha kunnat skilja den
levande från den döde, om icke ett krampaktigt drag av namnlös 
smärta allt emellanåt visat sig i den olycklige 
faderns ansikte.


Vid sidan av honom stod Falköga, tankfullt lutad mot sin
bössa, medan Tamenund, omgiven av stammens äldste, intog en
upphöjd plats, varifrån han kunde överskåda den i tyst sorg
djupt försänkta mängden.

Innanför kretsen stod en officer i en främmande uniform,
och utanför hans häst, omgiven av ett antal beridna tjänare,
vilka tycktes ha berett sig på en längre resa. Den resandes dräkt
visade, att han var en förnäm fransman. Hans avsikt tycktes
ha varit, att söka åstadkomma fred, vilket dock icke lyckats
för honom, och han måste nu nöja sig med att vara åskådare
av de sorgliga följderna av den strid, han önskat förhindra.

Den första fjärdedelen av dagen hade nästan förflutit, och
ännu rådde samma andlösa tystnad hos mängden. Man hörde
icke annat än en och annan dämpad suck eller ett svagt buller,
som framkallades vid de offer, man bringade för de döda.
Slutligen utsträckte delawarernas patriark sin arm, stödde sig
på sina följeslagares skuldror och reste sig med ett så tydligt
bevis på svaghet, att man kunde tro det sedan gårdagen
ytterligare en människoålder samlat sig över hans huvud.

"Män av lennapernas folk!" sade han med dov stämma,
"Manitus ansikte är dolt av ett moln, hans ögon äro vända från
eder, hans öron äro tillslutna, och hans tunga giver icke något
svar. Män av lennapernas folk! Manitus ansikte är dolt av
ett moln."

En djup, högtidlig tystnad följde på detta fruktansvärda
uttalande av patriarken, och först en god stund därefter, började
några röster sakta sjunga en sång till de dödas ära. Då denna
tystnade, började de unga indianflickorna prisa den mördade
kvinnans dygder, berömde hennes karaktär och önskade henne
frid på de sälla jaktmarkernas vida slätter.

Alla de närvarande lyssnade uppmärksamt till deras ord, och
endast Chingachgook tycktes förbliva kall och känslolös. Icke
en muskel rörde sig i hans stela ansikte, under det han alltjämt
lät sina ögon vila på sonen med ett sådant uttryck av innerlig
kärlek, som endast en fader kan visa vid sitt enda barns likbår.

Nu framträdde en berömd krigare och tog plats mitt för den
avlidne hövdingen och höll ett lovtal över honom, liksom 

flickorna förut för Cora. Andra följde efter honom, tills de flesta av
de förnämsta krigarna bragt den hädangångne sina lovoffer.
Då de slutat, inträdde åter den förra stillheten.

Kort därefter hördes dock djupa toner, vilka ljödo som en
avlägsen, dämpad musik. Den var kraftig nog för att höras, men
likväl så otydlig, att man icke kunde förstå varken varifrån
den kom eller vad den skulle betyda. Högre och högre ljöd den
dock, tills den klingade som långdragna, ofta återupprepade
utrop och till slut tydligt formade sig till ord. Chingachgooks
läppar hade öppnat sig, och man kunde nu se, att det var faderns
sorgekväde över sonen, man förut otydligt hört. Ehuru intet öga
vände sig emot honom, och man icke kunde spåra det ringaste
tecken till nyfikenhet eller otålighet, märktes det dock tydligt
på det sätt, varpå de församlade upplyfte sina huvud, att de
lyssnade till sången med den mest spända uppmärksamhet. Men de
lyssnade förgäves. Sången blev visserligen ett ögonblick så hög,
att den kunde höras, men genast därpå åter så svag och
darrande, att endast ett och annat ljud kunde förnimmas och till
slut dog den bort, liksom buren av en flyktig, svag vindpust.

Sagamorens läppar slöto sig åter, och han blev tyst sittande
stilla; med sin stela blick och fullkomligt orörliga gestalt
liknade han ett väsen, som den allsmäktige visserligen begåvat
med ett mänsldigt yttre, utan att samtidigt förläna det en
människas ande och rörelseförmåga. Delawarerna, som härav
förstodo, att Chingachgook ännu icke var mäktig att behärska
sina känslor, upphörde med medfödd takt att hålla sin
uppmärksamhet riktad på honom och fäste nu alla sina tankar på
Coras begravning.

På en vink av de äldre hövdingarna, lyfte flickorna upp
båren och begåvo sig långsamt och med avmätta steg bort med
densamma. Gamut, som uppmärksamt iakttagit allt, böjde sig
ned över den gamle, förkrossade fadern och sade:

"De gå nu bort med er dotters lik; skola vi icke följa dem?"

Munro for upp och kastade en hastig, sorgsen blick omkring
sig. Därpå reste han sig upp och följde liktåget med en soldats
hållning, men med hjärtat djupt sargat av en faders smärta vid
dotterns bår. Hans vänner slöto sig bedrövade till följet, och

även den unge fransmannen följde med, djupt rörd över den
unga, älskvärda flickans så tidigt inträffade död. Då
stammens alla kvinnor slutit sig till tåget, slöto delawarernas män
en ännu tätare krets omkring Uncas lik, och deras ansikten
visade om möjligt ett ännu allvarligare och värdigare intryck
än förut.

En liten med furor bevuxen höjd var den plats, man utsett
till Coras grav. Här nedsatte flickorna sin börda, och
Falköga yttrade:

"Vad mina döttrar ha gjort är gott; de vita männen tacka dem."

Tillfredsställda med detta vittnesbörd, nedlade flickorna
liket i en kista av björk, varpå de nedsänkte det på dess sista
viloplats, djupt i den mörka jorden. Kistan täcktes med jord,
och därpå doldes graven med blad och kvistar.

Då kvinnorna kärleksfullt utfört denna sorgliga plikt, dröjde
de, ovissa om vad de skulle företaga sig. Falköga vände sig
åter till dem och sade:

"Mina unga kvinnor hava utfört sitt värv. Ett blekansiktes
ande behöver varken föda eller kläder. Jag ser", sade han,
i det hans blick föll på David, vilken lagade sig i ordning att
uppstämma en psalm, "jag ser, att en person vill tala, som
känner de kristnas seder och bruk bättre än jag."

Flickorna trädde tyst och stilla åt sidan och kvarstannade
som uppmärksamma åhörarinnor till vad som nu skulle
inträffa. Medan David sjöng en psalm, gåvo de intet tecken till
överraskning. De lyssnade tvärt om så uppmärksamt som om
de förstått ordens betydelse, och det såg ut som om de delade
de blandade känslor av smärta, hopp och undergivenhet för
försynens vilja, som sången väckte.

Känslig för de uppträden, till vilka han varit vittne, sjöng
sångaren med en om möjligt djupare känsla än vanligt. Hans
klara, fylliga röst och det sätt på vilket han sjöng, var dock
mera begripligt för de vita. Han slutade sin psalm, som han
börjat den, under det en högtidlig tystnad var rådande.

Sedan sången var slut, röjde vildarnas hemlighetsfulla
blickar, att de väntade på att få höra några ord av den 

avlidnas fader, och även general Munro tycktes förstå, att han
nu borde bemanna sig till en ansträngning, månhända den största
och svåraste, vartill den mänskliga naturen är mäktig. Han
blottade sitt grå huvud och såg med våldsamt tillkämpad
fattning på den kringstående mängden, som omgav honom. Därpå
gav han Falköga ett tecken och sade till honom:

"Falköga! Säg till dessa goda, kärleksfulla flickor, att en
svag åldring med av sorg krossat hjärta tackar dem. Säg dem,
att Gud skall minnas deras kärleksfulla handlingar och att den
tid icke är långt borta, då vi alla, utan skillnad i rang eller
hudfärg skola träda fram för hans himmelska tron."

Falköga lyssnade uppmärksamt till hans ord, men skakade
på huvudet, som om han tvivlat på lämpligheten av ett sådant
tal.

"Att meddela dem detta, skulle vara detsamma som om jag
sade, att det icke faller snö på vintern, eller att solen vänner
mest, när inga löv finnes på träden."

Därpå vände han sig till kvinnorna och tillkännagav för dem
Munros tacksamhet på det sätt som han ansåg bäst motsvara
sina åhörarinnors fattningsförmåga. Munros huvud hade åter
sjunkit ned på hans bröst och han var åter ett rov för sin
bittra sorg, då den unge fransmannen kom fram och rörde vid
hans arm. Han såg upp och märkte nu i sin närhet, en lätt,
tätt tillsluten bärstol.

"Jag förstår er min herre", sade Munro. "Ske Guds vilja,
jag böjer mig för den! Cora, mitt barn! Om en av sorg
nedböjd fader kunde hjälpa dig, huru lycklig är du då icke nu!
Kom, mina herrar, vi ha ingenting mera att göra här!"

Heyward hörsammade gärna denna befallning, vilken förde
honom bort från en plats, där han kände att han varje ögon"
blick stod i fara att förlora sin självbehärskning. Men medan
hans följeslagare stego till häst, fann han tillfälle att trycka
Falkögas hand och överenskomma med honom, att de skulle
sammanträffa vid den engelska härens förposter. Därpå kastade
han sig i sadeln, sporrade sin häst och red bort till bärstolen,
från vilken han hörde snyftningar, vilka sade honom, att Alice
hade sin plats i densamma. Munro satt tyst och sluten med

nedböjt huvud! Heyward och David följde efter, ledsagade
av Montcalms adjutant och hans eskort. Sålunda försvunno
alla de vita med undantag av Falköga, från indianlägret, och
den lilla kavalkaden befann sig snart inne i de höga, mörka
skogarna.

Men det band, som gemensam olycka knutit mellan skogens
barn och främlingarna, lossades icke så snart, och många år
förflöto innan sägnen om den siste mohikanen och den vita
ungmön upphörde att förkorta långa nätter och ansträngande
marscher för delawarerna. Icke ens de personer, som spelat
mindre framstående roller vid dessa händelser, blevo glömda.

Efter några års förlopp, bringade Falköga stammen den
underrättelsen, att Munro, "Det grå huvudet", gått till sina
fäder, och att Heyward, som till följd av sin givmildhet erhållit
namnet "Den öppna handen", hade fört Alice, den gamle generalens 
älskvärda dotter, långt bort till blekansiktenas bygder,
där hennes tårar slutligen upphört att rinna, och lämnat plats
för det blida leende, som mera överensstämde med hennes
natur.

Dessa händelser ligga emellertid utom ramen för vår berättelse.

Övergiven av alla kamrater av sin egen färg, återvände
Falköga till den plats, dit han ovillkorligen drogs med en makt,
som blott kunde ha sin rot i den varmaste och mest oegennyttiga 
vänskap. Han kom i rätt tid för att få kasta ännu en
avskedsblick på Uncas, vilken delawarerna just höllo på att
svepa i hans nyaste pälsdräkt. De upphörde ett ögonblick med
sin sysselsättning för att giva den tappre jägaren tillfälle att
kasta ännu en blick på sin vän, varpå den unge hövdingens
lik inhöljdes för att aldrig mera skådas av levande ögon. Ett
nytt, högtidligt liktåg satte sig i rörelse, och hela stammen
församlades omkring den uppkastade graven.

Gemensamma, deltagande känslor rörde sig även nu hos en
var. Liket medsattes i vilande ställning, med ansiktet vänt mot
den uppgående solen, och vid sidan av detsamma nedlades den
avlidnes vapen och jaktredskap, på det han måtte vara väl
rustad för den sista, långa resan. I likkistan, av vilken kroppen

var skyddad från att komma i omedelbar beröring med jorden,
lämnades en öppning för att anden, så snart det erfordrades,
skulle kunna sätta sig i förbindelse med det jordiska omhöljet.
Det hela var med indianernas sedvanliga omtänksamhet, noga
skyddat för de vilda djurens angrepp. Dessa förberedande
göromål voro nu avslutade, och allas tankar riktades på den
pinsammaste delen av begravningshögtidligheterna.

Chingachgook blev nu i ännu högre grad föremål för allmän 
uppmärksamhet. Han hade ännu icke talat, och alla väntade 
vid ett så betydelsefullt och viktigt tillfälle, att höra något
tröstande och lärorikt av en så berömd och vis hövding.
Gissande sig till folkets önskan, lyfte krigaren, manligt bekämpande
sina känslor, sitt ansikte, som han under den senaste timmen
haft betäckt med sin kappa, och såg sig omkring med en fast
blick. Hans sammanpressade, uttrycksfulla läppar öppnade
sig och för första gången under den långa högtidligheten
hördes tydligt hans röst.

"Varför sörja mina bröder?" frågade han, i det han med
en allvarlig blick såg på de bistra krigarna, vilka med
nedslagna miner omgåvo honom. "Varför gråta mina döttrar? --
För att en ung krigare har gått till de sälla jaktmarkerna?
-- För att en hövding med heder fullbordat sin levnadsbana?
Han var god, han var trogen i uppfyllandet av sin plikt, han
var tapper och oförskräckt. Vem kan förneka det? Manitu
behövde en sådan krigare, den store anden hade bruk för
honom, och därför kallade han honom till sig. Vad angår mig,
en Uncas' son och far, så är jag som en avbarkad fura invid
ett av blekansiktenas samhällen. Min släkt är borta från havets
kust och från delawarernas berg. Men vem vågar säga, att
hans stams Orm har glömt sin visdom? Jag är ensam ..."

"Nej, nej!" utbrast Falköga, som hittills med ett uttryck
av det innerligaste deltagande hade betraktat Chingachgooks
stränga drag och nu icke längre kunde behålla sin fattning;
"nej, sagamor är ej ensam! Våra gåvor och vår färg äro väl
olika, men Gud har bjudit oss vandra på samma stig med
varandra. Jag har inga släktingar och kan, alldeles som du, säga
att jag tillhör intet folk. Han var din son och till födseln ett

rödskinn; det är ju naturligt, att ditt eget blod står dig
närmare, men ifall jag någonsin glömmer den hederlige gossen,
som så ofta kämpat vid min sida i striden och har vilat hos
mig i fred, så skall han, som skapat oss alla, hurudan vår
hudfärg eller vår natur än må vara, också förgäta mig i min
sista stund. Sant är, att den unge Uncas lämnat oss för en tid,
men, sagamor -- ensam är du icke.

Chingachgook fattade med värme den hand, som Falköga,
upprörd av sina känslor, räckte honom över graven, och i denna
ställning böjde de två kraftiga männen sina huvud mot
varandra. Heta tårar föllo på graven och fuktade Uncas' sista
viloplats som fallande regndroppar.

Mitt under den djupa tystnad som ett dylikt känsloutbrott
av dessa två, ängdens mest berömda krigare, mottogs, höjde
Tamenund sin stämma för att bjuda sitt folk att skiljas.

"Det är nog", utbrast han. "Gå, barn av lennapernas folk!
Manitus vrede har ännu ej lagt sig. Vi skulle Tamenund
dröja? Blekansiktena äro herrar på jorden, och rödskinnens
tid har ännu ej kommit. Min dag har varit lång. På morgonen 
såg jag sköldpaddornas söner lyckliga och mäktiga, och
nu, innan natten har inbrutit, måste jag uppleva synen av den
siste krigaren av mohikanernas visa släkt."

Patriarken teg och fördes in i sin boning, där han, få veckor
efter Uncas' begravning, slöt sina av åldern trötta ögon.
Chingachgook och Falköga bevistade hans högtidliga sista färd
och sörjde länge över honom och över Uncas, den älsklige,
oförgätlige ynglingen. Slutligen återvände de till de engelska
kolonierna och slöto sig till en kår, som höll Oswegofortet vid
Ontariosjön besatt. Det stod under befäl av major Lundie,
en gammal präktig skotte, och Falköga ägde i fortet en vän,
sergeant Dunham, på vilken han satte stort värde. Här, som
förut i fort William utförde han spiontjänst och vann snart,
till följd av den skicklighet, med vilken han kunde följa
fiendens spår och leda sina vänner på desamma, namnet Vägvisaren.
I en annan berättelse skola vi se vad han upplevde, under den
tid, han befann sig där.

SLUT.


