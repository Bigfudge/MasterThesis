DANSK
BIOGRAFISK LEXIKON,

TILLIGE OMFATTENDE
NORGE FOR TIDSRUMMET 1537-1814.

UDGIVET
AF
C. F. BRICKA.

I. BIND.
AABERG-BEAUMELLE.

KJØBENHAVN.
GYLDENDALSKE BOGHANDELS FORLAG (F. HEGEL & SØN).
GRÆBES BOGTRYKKERI.
1887.
 
DANSK BIOGRAFISK LEXIKON.

<chapter name="FORORD.">
<h1>FORORD.</h1>

*

Jævnlig og fra mange Sider har der lydt Klage over
Savnet af et dansk biografisk Lexikon, der for over
40 Aar siden af en bekjendt Historiker med rette blev
betegnet som «et næsten uundværligt Hjælpemiddel ved
historisk Læsning og for vor Histories Dyrkere». I de
fleste Litteraturer findes Saadanne Værker, og hvor de
ikke havdes fra ældre Tid, har man i de senere Aar set
det ene nye Foretagende af denne Art opstaa efter det
andet, til Dels efter en kæmpemæssig Maalestok. Trods
gjentagne Forsøg paa at afhjælpe Savnet, Forsøg,
som det er unødvendigt her at komme nærmere ind paa,
da de dels kun have efterladt sig svage, dels slet
ingen Spor i Litteraturen, staar imidlertid Danmark
-- og ligesaa Norge -- endnu den Dag i Dag uden noget
saadant Lexikon. Forgjæves vil i de fleste Tilfælde
den almindelige Læser søge fyldigere Oplysninger, naar
han støder paa en dansk Mands Navn, der af en eller
anden Grund interesserer ham, og selv Historikeren maa
ofte lade et opdukkende biografisk Spørgsmaal staa
uløst, hvad enten nu de til hans Raadighed staaende
Hjælpemidler ikke forslaa, eller Tiden forbyder ham
at anstille dybere gaaende Undersøgelser. Skjønt
den danske biografisk-personalhistoriske Litteratur
ikke er rig, maa det dog indrømmes, at den uden for
de monografisk behandlede Levnedsskildringer tæller
adskillige Værker, som i mange Tilfælde med stor
Nytte kunne raadspørges: vi have vore Forfatter- og 
Kunstnerlexika, 

Konversationslexikonnet, Skrifter om Præster,
Læger, Jurister, Lærere osv., kort sagt en Mængde
Hjælpemidler, hvor den, der er bevandret i denne Art
Litteratur, kan søge Oplysninger; men hvor mange ere
inde heri? og hvor mange have Lejlighed til, hvad dog
de fleste private Bogsamlingers Beskaffenhed gjør til
en Nødvendighed, for en saadan Sags Skyld at henvende
sig paa de offentlige Bibliotheker? Og naar nu, som
let kan ske, heller ikke paa denne Maade de attraaede
Oplysninger findes, maa man gaa videre, gjennemsøge
Tidsskrifter, samle spredte Notitser osv., og i det
man da saaledes staar over for den hele Litteratur,
for slet ikke at tale om det utrykte Materiale,
maa de fleste opgive Undersøgelsen eller nøjes med
en tilfældig funden Besked.

Det er for at raade Bod herpaa, at nærværende
Foretagende paabegyndes. Dets Opgave bliver at samle
det spredte og paa en let tilgængelig Maade lægge
det frem for alle. Gjennem Tusinder af Biografier
fremkommer en Art Danmarkshistorie fra Oldtiden til
vore Dage; men det bliver Læserens Sag, om han vil
uddrage dette af Bogen, thi dens Formaal bliver dog
først og fremmest biografisk, nemlig at give saa mange
Oplysninger om den enkelte, som Rummet tillader.

Naar de tidligere Forsøg paa at tilvejebringe et
biografisk Lexikon her i Landet ere strandede, kan
det synes dristigt at gjenoptage Planen. En Gang
maa dog imidlertid Forsøget gjøres, og Spørgsmaalet
bliver da, om det rette Tidspunkt til at anstille
det er valgt. Herpaa maa der vistnok svares ja,
for saa vidt flere af de forskjellige Retninger,
hvori et saadant Lexikon skal gaa, nu dyrkes bedre end
tidligere. Spørges der nemlig om, hvem der skal skrive
Værket, bliver Svaret: ikke denne eller hin enkelte,
men <i>en hel Række af Fagmænd</i>. Rigtignok har man nylig
set en enkelt Mand naa til Enden med det gigantiske
Foretagende selv at skrive et biografisk Lexikon for
den østerrigske Kejserstat i det sidste Aarhundrede,
men da Polyhistorernes Tid dog for længst er forbi,
maa det nu til Dags i Regelen blive mange Fagmænds Sag
at løse den Slags Opgaver. Det er denne Samarbejden,
der er Hovedprincippet for dette Værk; det er ikke
en enkelts
Kundskabsfylde, der giver det sin Karakter, men det
er Sammenslutningen af de mange Kræfter. Det er hele
Folket, som gjennem sine Repræsentanter biografisk
skildrer sin Fortid og Nutid. Hver Artikel er forsynet
med sin Forfatters Navn, og man vil deraf se, at
mange af vore dygtigste Videnskabsmænd og Fagmænd
arbejde med, og at ogsaa Norge stiller et smukt
Kontingent. Ligesom det er de enkelte Forfattere,
der bære Ansvaret for Biografierne, saaledes er det
ogsaa dem, Æren tilkommer, hvis Forsøget, som det
maa haabes, føres igjennem. --

Ved et Arbejde af denne Natur er det nødvendigt at
forudskikke nogle Bemærkninger om dets <i>Plan</i>, thi der
er flere Veje at gaa, og det er derfor naturligt
at angive, hvilken der her er slaaet ind paa. Af
de forskjellige biografiske Lexika er der da næppe
heller ret mange, som have fulgt de samme Principper.

Bogen skal indeholde Biografier af alle danske Mænd og
Kvinder, som have gjort sig mere bekjendt i en eller
anden Henseende, ved Fredens eller Krigens Gjerning,
ved Aandens eller Haandens Arbejde, i Kunstens,
Litteraturens, Videnskabens, Politikens, Handelens
eller Industriens Verden, og hvad Tiden angaar, skal
det <i>begynde med Aar 1000</i> og gaa lige ned til Nutiden.

I det der altsaa skal gjøres et <i>Udvalg</i>, er man
inde paa det vilkaarlige. Medens der er mange, hvis
Navne uomtvistelig høre hjemme i et saadant Værk,
er der ikke faa, som maa siges at staa paa Grænsen,
hvem den ene vil medtage og den anden vrage. At
gjøre et Udvalg, som absolut tilfredsstiller alle,
er en Umulighed. For imidlertid at underkaste
Valget en saa alsidig Prøvelse som muligt, bruges
den Fremgangsmaade, at de af Udgiveren, til Dels
ved Forhandling med Fagmænd, udarbejdede Lister
over Artikler, som tænkes optagne i Lexikonnet,
trykkes og omsendes til samtlige Medarbejdere, for at
disse derved kunne blive opmærksomme paa utilbørlige
Forbigaaelser og Medtagelser, og Fejlene i Tide kunne
blive rettede.

Følgende almindelige Regler for Udvalget ere
opstillede. Hovedbetingelsen for, at en Person
medtages, er den, at vedkommende
har haft en mere almindelig Betydning og ikke
blot i en enkelt Egn eller lille Kommune spillet en
fremtrædende Rolle; men det fordres selvfølgelig ikke,
at den Handling eller Virksomhed, som har henledet
Opmærksomheden paa ham, skal være fortjenstlig, saa
lidt som Historien dvæler ved de gode Handlinger
alene. Den engelske Kritiker har Ret i, at «i et
Arbejde af denne Art maa Oplysninger findes om hver
den, som mindes i sit Land, selv om hans Bedrift var
en Forbrydelse og hans Skrift kun en Skandale». For
deres Vedkommende, der have virket i Litteraturen,
er Betingelsen den, at de have ydet noget ret
betydeligt. De Forfattere, hvis Virksomhed nærmest er
gaaet ud paa at popularisere andres videnskabelige
Arbejder, ville i Regelen blive forbigaaede, naar
ikke selve de populære Fremstillinger have Krav
paa særlig at paaagtes, og noget lignende gjælder
ogsaa Skolebogsforfattere og Oversættere. Paa
Skjønlitteraturens og til Dels ogsaa paa Kunstens
Omraader gaas noget længere ned end ellers, da de,
som ere optraadte her, maa antages i højere Grad at
have tiltrukket sig den almindelige Opmærksomhed. I
Tvivlstilfælde følges den Regel: hellere for mange
end for faa.

Der kan mod det her opstillede Princip rejses den
Indvending, at Lexikonnet kommer til at omfatte <i>for</i>
mange, og det er klart, at man ved at indskrænke
Udvalget, saa at blot virkelig betydelige eller
meget bekjendte Folk kom med, vilde opnaa den Fordel
at kunne ofre mere Plads paa de enkelte. Fra at
vælge denne Fremgangsmaade er Udgiveren dog bleven
afholdt ved den Betragtning, at om end et Værk,
indeholdende et langt mere begrænset Antal, men til
Gjengjæld mere i Enkeltheder gaaende Biografier,
vil frembyde en interessantere Læsning, saa ville
dog formentlig flere, men mere kortfattede Artikler
stifte større Nytte. Selv om Rammen gjøres nok saa
vid, vil der dog indtræffe Tilfælde, hvor Lexikonnet
forgjæves raadspørges, og at gjøre disse Tilfælde saa
sjældne som muligt, maa blive Opgaven, hvis Bogen
skal opfylde sin Bestemmelse som det Hjælpemiddel,
der giver Oplysning om de mange, der have gjort
sig bemærket, og ikke blot om de forholdsvis faa,
der have udmærket sig.

Noget andet bliver det, om Udvalget overalt er det
rette. Der komme vi som sagt ind paa en Skjønssag,
og det er allerede berørt, hvad der gjøres for at give
Vilkaarligheden det mindst mulige Raaderum. Skulde det
trods al anvendt Omhu vise sig, at betydeligere Navne
forbigaas, da kan dette ikke forsvares, men bedes
velvillig tilgivet i Betragtning af Opgavens Omfang
og den menneskelige Ufuldkommenhed. Den modsatte
Anke, at Navne medtages, som ikke bør findes her,
vil rimeligvis lettere fremkomme, men vil ogsaa have
ulige mindre at sige. Da Regelen: hellere for mange
end for faa blev opstillet, var det med det samme
givet, at Grænsen nedad oftere maatte overskrides;
men den Fejl, at saaledes et og andet Navn med urette
kommer med, tør vel regnes til de smaa.

I <i>geografisk Henseende</i> skal Lexikonnet omfatte
ikke blot det nuværende Kongerige Danmark med
dets Bilande, men ogsaa dets nu tabte Lande indtil
Afstaaelsen samt Norge under dets nøje Forening med
Danmark fra Aaret 1537 til den endelige Adskillelse i
Aaret 1814. Følgelig medtages de Skaanske Provinser
indtil 1658 og Slesvig indtil 1864, medens paa den
anden Side Island og Færøerne først falde inden for
Værkets Omraade fra Aaret 1537. Disse Grænser maa dog
jævnlig overskrides ved Overgangstiderne. Saaledes
maa Artiklen om en Nordmand, hvis Liv falder baade
før og efter 1537, omfatte hans Virksomhed ogsaa
før dette Aar, ligesom ikke heller Kielerfreden
1814 skal overskære Biografien af en dalevende
Nordmand. Spørgsmaalet bliver i begge Tilfælde, om
vedkommendes Betydning enten efter 1537 eller før 1814
er stor nok til, at den uden Hensyn til foregaaende
eller efterfølgende Begivenheder medfører hans
Optagelse i Lexikonnet, og besvares dette Spørgsmaal
med et Ja, maa Artiklen indeholde en Fremstilling
af hans hele Liv, dog saaledes, at den Del af det,
som egentlig falder uden for Værkets Plan, behandles
mere kortfattet end det øvrige.

At <i>Norge</i> saaledes er taget med for Tidsrummet
1537-1814, behøver næppe noget Forsvar. Det er ikke et
Forsøg paa at ville lade Norge for disse Aarhundreder
rent gaa op i Danmark, som om dets bekjendte Mænd da
ligefrem ere at betragte som danske, 
thi dette lader sig saa meget mindre gjøre, som
der i Følge den nys givne Forklaring vil blive
medtaget adskillige Nordmænd, hvis væsentligste
Betydning falder efter 1814. Men ligesom enhver
Formodning om paa den Maade at ville tilegne sig Norge
formentlig tilstrækkelig afvises ved Bogens Titel,
der udtrykkelig nævner de norske Biografier ved
Siden af de danske, saaledes er det paa den anden
Side en Umulighed at skille de to Folk ad for den
lange Periode, da deres Skæbne paa det nøjeste er
sammenvævet, da deres Digtere og Forfattere alle yde
Bidrag til den fælles Litteratur, da deres Sønner
blande Blod paa de samme Valpladser i Kampen mod
den fælles Fjende, da Kjøbenhavns Universitet er
begge Rigers Højskole, og da en fælles Embedsstand
er spredt over begge Lande. Langt snarere vil man
bebrejde Udgiveren, at Planen ikke er bleven udvidet
til at omfatte ogsaa Norge fra Oldtid til Nutid,
saa at det var blevet et dansk-norsk biografisk
Lexikon. Saa tiltalende en saadan Tanke er, saa store
praktiske Vanskeligheder ere imidlertid forbundne med
dens Udførelse. Allerede i sin nuværende Udstrækning
stiller Lexikonnet saa store Fordringer til Udgiverens
Tid og Kræfter, at det maatte synes mere end voveligt
at forøge dem, thi allerførst maatte det dog haves for
Øje ikke at foresætte sig et Maal, som vel tog sig
smukt ud, men om hvis Gjennemførlighed der med Føje
maatte næres Tvivl. Hertil kommer, at et Forsøg fra
Udgiverens Side paa at faa en norsk Medredaktør, der
kunde overtage hele den norske Del, strandede. Naar
Spørgsmaalet da blev det, om det gik an at lade Norge
uden for den egentlige Fællestid ligge hen, syntes
det hævet over enhver Tvivl, at Svaret maatte blive
bekræftende. Lige til Unionstiden er Berøringen mellem
de to Riger med Undtagelse af de fjendtlige Sammenstød
saa ringe, at der i og for sig ikke er nogen Grund
til for dette Tidsrum at samle Biografierne af begges
betydelige Mænd paa ét Sted; Forlangendet om, at ogsaa
svenske Mænd skulde medtages, vilde omtrent være lige
saa berettiget. Fra 1380 til 1537 stiller Forholdet
sig vel noget anderledes, men Udviklingen er dog meget
forskjellig i de to Lande, og de Mænd, der gribe ind
i begges Historie, ere paa faa nær enten danske
eller Udlændinge, saa heller ikke her er et fælles
biografisk Lexikon en Nødvendighed, hvorimod
det bliver en smuk Fremtidsopgave at levere et
saadant Arbejde for alle tre nordiske Riger i
Unionstiden. Endelig kommer Tiden efter 1814, da det
foryngede Norge glider ind i nye Baner; men ogsaa for
dette Tidsrums Vedkommende fremtræder det saa langt
fra som noget uundgaaeligt, at Biografierne af de to
Folks Repræsentanter paa alle Livets Omraader blandes
mellem hverandre, at i Virkeligheden kun yderst faa
danske Biografier ville kaste Lys over de norske eller
omvendt. Netop for Tiden efter 1814 er Norge desuden
i Færd med at faa et litterært Hjælpemiddel, som i
mangfoldige Tilfælde vil være i Stand til at raade
Bod paa Mangelen af et egentlig biografisk Lexikon,
nemlig J. B. Halvorsen's «Norsk Forfatter-Lexikon
1814-1880», hvis Forfatter af Hensyn til denne Mangel
har givet sine biografiske Oplysninger en Udførlighed,
som i Forbindelse med Bogens mange andre udmærkede
Egenskaber har sikret den en saa høj Rang blandt
lignende Arbejder. --

<i>Udlændinge</i>, som i det mindste i nogen Tid have haft
fast Bolig i Danmark (Norge) og her udøvet en saadan
Virksomhed, at de fortjene Omtale, medtages, men
den Del af deres Liv, som er henlevet i Udlandet,
berøres kun i Korthed. Lexikonnet vil derfor bringe
Artikler om Mænd som Borri og St. Germain, men derimod
ikke om den tyske Reformator Bugenhagen, der ikke kan
betragtes som bosat her i Landet, om han end under
sit Ophold her udrettede meget. Mærkelige danske og
norske, som have <i>nedsat sig i Udlandet</i>, medtages
i Regelen, men i kortere Levnedsbeskrivelser. --
Forholdene i <i>Slesvig</i> gjøre det nødvendigt at opstille
nogle særegne Regler for denne Landsdel. Medens paa
den ene Side kun de betydeligste af de mange Tyskere,
som have nedsat sig her, kunne faa Plads i Lexikonnet,
kan der paa den anden Side ikke dvæles ved de mange
Slesvigere, som have fundet Ansættelse syd for
Ejderen, og som f. Ex. i litterær Henseende helt
høre Tyskland til. De vigtigere af dem bør nævnes i
Lexikonnet, men heller ikke stort mere. En Mand som
Th. Mommsen f. Ex. tilhører saa bestemt Tysklands
Litteratur, at et Par Linjer om ham 
ville være tilstrækkelige, blot for at antyde, at han
som Slesviger er født paa dansk Grund. Med Hensyn
til Slesvig efter 1864 følges samme Regler som for
Norge efter 1814.

Maa der med Hensyn til Antallet af Artikler udøves
Kritik, for at Foretagendet ikke skal voxe over alle
Bredder, nøder det samme Hensyn til ogsaa at begrænse
de enkelte Artiklers <i>Omfang</i>. Ud over 16 Sider tør
ingen Artikel strække sig, og en saa stor Plads kan
endda kun indrømmes ganske enkelte, hvorimod der vil
blive mange paa faa Linjer, alt naturligvis saa vidt
muligt rettende sig efter vedkommendes Betydning og
Livsforhold. Det maa fastholdes, at Bogen vilde tabe
sin Karakter som Lexikon, dersom den skulde optage
Artikler paa flere Ark; <i>saa</i> fyldige Oplysninger maa
søges i Monografier.

Det hele Tidsrum, der falder inden for Lexikonnet,
lader sig dele i tre Afsnit, som ville blive
behandlede hver paa sin Maade. Det første, som
med Forbigaaelse af den egentlige Sagnhistorie
og de første i biografisk Henseende højst dunkle
Aarhundreder begynder med Aar 1000 og strækker sig
lige til Reformationstiden, vil give et forholdsvis
ringere Antal Artikler, og ikke alene Udvalget, men
ogsaa Omfanget af dem skal i det hele gjøres mere
begrænset. For Nutiden og den nærmest foran liggende
Tid følges derimod den Regel at være rundhaandet med
Artikler. Ved saaledes at sænke Niveauet temmelig
stærkt for den nyeste Tid opstaar ganske vist det før
berørte Forhold, at adskillige af tvivlsom Betydning
faa Plads i Værket, Personer, som en senere Tid
ikke vilde optage, Muligheder, som ikke opfylde de
Forventninger, der næres om dem; men Hensynet til,
at Lexikonnet vistnok vil blive raadspurgt oftest
for den nyeste Tid, turde her være afgjørende, som
overhovedet et Arbejde dog altid nærmest maa rette
sig efter Samtidens Krav. For alligevel ikke at ofre
for megen Plads paa dette Tidsrum, ville Artiklerne
om nulevende gjennemgaaende gjøres kortere, hvilket
ogsaa andre Hensyn gjøre ønskeligt. Utvivlsomt havde
det været en stor Behagelighed for Forfattere og
Udgiver, om man i Lighed med, hvad der finder Sted
ved andre biografiske Lexika, havde kunnet forbigaa
alle nulevende; men det behagelige 
har maattet vige for andre, mere praktiske
Hensyn. Endelig skal hele den mellemliggende Tid, fra
Reformationen til vore Dage, søges behandlet efter
en ensartet Maalestok med noget længere Artikler
end for de to Yderpartiers Vedkommende. At der dog
jævnlig vil ske Brud paa disse Regler, kan imidlertid
ikke undgaas, thi vistnok opgives det Forfatterne,
hvor stor Plads der er tiltænkt hver Biografi, men
selv om Udgiveren altid var i Stand til at ramme det
rette Maal, hvilket er en Umulighed, vil Forfatternes
forskjelligartede Behandling af Stoffet udøve en
betydelig Indflydelse ogsaa paa Artiklernes Omfang.

Hvad <i>Behandlingsmaaden</i> i Almindelighed angaar, gjordes
Medarbejderne ved den første Fordeling af Artikler
bekjendt med en Del Forholdsregler, som vilde blive at
følge. Af dette Program meddeles her et Par Punkter.

Med Hensyn til Artiklernes Indhold maa selvfølgelig,
da Talen er om et biografisk Arbejde, Hovedvægten
lægges paa det biografiske Element. Saa vidt
det lader sig gjøre, skal der tilstræbes inden
for Lexikonartiklers snævre Rammer at give smaa
Biografier, d. v. s. let læselige, for den dannede
Almenhed beregnede Skildringer af de forskjellige
Personers Livstildragelser og Betydning, indeholdende
saa mange faktiske Oplysninger som muligt. Det er
ikke et personalhistorisk Lexikon med den Opgave at
give en Række kronologiske Data og intet mere. Ikke
heller skal det som et Forfatter- eller Kunstnerlexikon
anføre alle vedkommendes Arbejder, men de vigtigste
af disse skulle nævnes, og alt efter som Pladsen
tillader det, skulle de karakteriseres under ét
eller enkeltvis. Imidlertid vil Hensynet til Pladsen
naturligvis gjøre det umuligt at give alle Artiklerne
Form af smaa Biografier; de mange korte Artikler
paa en halv Snes Linjer maa som oftest faa en mere
sammentrængt Karakter. I Artiklerne om Kongerne
skal der ikke gives en kort Fremstilling af Landets
Historie under deres Regering, men deres personlige
Historie skal gjøres til Gjenstand for Omtale. Derfor
ville disse Artikler ogsaa blive ansatte til et
forholdsvis mindre Omfang. -- Til en Biografi hører jo
en vis Karakteriseren og Vurderen. I de smaa Artikler
vil denne, som nylig bemærket, 
ofte falde bort, men hvor den udføres, maa det ske med
al fornøden Hensynsfuldhed, særlig over for nulevende
eller nys afdøde. Det er ikke Meningen hermed at ville
forbyde Kritik eller at ville paalægge Forfatterne
at holde deres egen Opfattelse tilbage, saa vist som
dette ikke lader sig gjøre uden paa Bekostning af
Skildringens Liv og Værd; men Forfatterne opfordres
indtrængende til overalt at være moderate og over for
Nutidsforhold hellere at være lidt for forsigtige
end det modsatte, en Opfordring, som med de stærkt
udprægede Modsætninger mellem Partierne i vore Dage
ikke tør holdes tilbage. Overhovedet maa Lexikonnet
ikke gjøres til Tumleplads for Partianskuelser,
men skal tilsigte en upartisk Behandling. Naar
Udgiveren har søgt at faa forskjellige Anskuelser
paa Politikens, Litteraturens og Kunstens Omraader
repræsenterede blandt Medarbejderne, er dette sket,
for at saa vidt muligt en vis Sympathi over for
den skildrede Personlighed, der dog ikke maa udarte
til kritikløs Beundring, kan komme til Orde. -- Med
Undtagelse af, at Fødsels- og Dødsdage altid saa
vidt muligt anføres, blive i Regelen, navnlig i de
mindre Artikler, Dagsangivelser ikke at medtage. --
Højere indenlandske Ordener (fra Kommandørgraden af)
angives, udenlandske derimod ikke eller kun i al
Korthed. Det maa erindres, at Ridder af Danebrog
indtil 1808 er det samme som Storkors af Danebrog.

Princippet for <i>Ordningen</i> træder formentlig klart
frem: Efternavn, Fornavn, Aarstal for Fødsel og
eventuelt Død, for saa vidt de kjendes, Angivelse
af vedkommendes vigtigste Stilling eller Virksomhed,
Biografien.

Saa simpel den Regel end lyder, at Artiklerne
ordnes efter Efternavnene, trænger den dog til
Forklaring. Ved Efternavn forstaas det, vi nu kalde
saaledes, selv om det egentlig ikke er noget Navn
(Hansen, Petersen). At ordne den ældre Tids Navne
efter det, vi nu kalde Fornavne, hvor der intet
Slægtnavn bruges (altsaa Jacob Erlandsen under Jacob,
Hans Tausen under Hans), er ganske vist i og for
sig det rationelt rigtige, men aldeles upraktisk i
et Værk, der henvender sig til den større Almenhed,
og har desuden den Ulempe, at en bestemt, af alle
godkjendt 
Grænse mellem ældre og nyere Tid ikke lader
sig drage. Derfor er hin mere simple Regel
foretrukken. Uden Undtagelser lader den sig
dog ikke gjennemføre, hvis man ikke vil komme
ind paa et Konsekventmageri, der afstedkommer
Forvirring. Ærkebiskop Absalon maa saaledes søges
under Navnet Absalon, thi saaledes kaldes han altid i
vor Historie; det vilde være urimeligt at opføre ham
under Navnet Assersen. Og det samme er Tilfældet med
en Del andre af Middelalderens Personer, især Kirkens
Mænd.

De fremmede Fyrster, som medtages, indføres ligesom
vore egne fyrstelige Personer efter deres Navne,
ikke efter deres Landes Navne (Albert af Brunsvig
under Albert, Bernhard af Pløn under Bernhard).

Ved sammensatte Navne følges den Regel, at
Slægtens oprindelige Navn er det afgjørende, saa at
f. Ex. Bille-Brahe henføres til Bille, Paludan-Müller
til Müller. Til Vejledning erindre man, at i adelige
sammensatte Navne det første, i borgerlige derimod
det sidste som oftest er Hovednavnet. Henvisninger
tænkes desuden i visse Tilfælde anvendte for at lede
paa rette Spor. De sammensatte Navne holdes samlede
for sig efter de enkelte Navne, hvilket bedst forstaas
ved et Exempel: Personerne af Navnet Paludan-Müller
opføres ikke som i Erslews bekjendte Forfatterlexikon
midt imellem andre af Navnet Müller, men bag efter
disse.

Af praktiske Grunde tages der ikke overalt Hensyn
til Genealogiens strængeste Fordringer. Den bekjendte
Vincents Lunge f. Ex. vil findes under Navnet Lunge,
ikke under Navnet Dyre, til hvilken Slægt han hørte,
og hvis Vaaben han førte, men hvis Navn han aldrig
brugte. Man tør ikke forudsætte en saadan genealogisk
Viden hos Flertallet af dem, der spørge Lexikonnet
til Raads.

Fra den Regel, at Artiklerne ordnes strængt efter
Navnenes Stavemaade, gjøres dog en Undtagelse med
Bogstaverne <i>i</i> og <i>j</i> inde i Ordene, i det vel den ældre
Brug af <i>i</i>, hvor det er udtalt som <i>j</i>, til Dels bevares,
men Navnet indordnes, som om det var stavet med <i>j</i>
(f. Ex. Biering og Bjering mellem hinanden).

Medens Retskrivningen ellers er nyere, følges for 
Personnavnenes Vedkommende i det hele mere gammeldags
Regler. Den ældre Tids Navne, som man staar
friere overfor, gjengives med den Retskrivning,
der for en Menneskealder eller to siden saa at
sige var den eneraadende, altsaa f. Ex.
Carl, Christian, Claus, Philip, Steen, medens
den nyere Tids Navne staves paa den Maade, som
deres Ejermænd have brugt og bruge. Da man i
Danmark i det hele, hvad Navne angaar, temmelig
har holdt paa det gamle, opnaas der ved denne
Fremgangsmaade, at Personer af samme Navn
(Efternavn) mindre skilles ad; helt undgaas
dette dog ikke, da nogle i den nyere
Tid have anvendt de moderne Retskrivningsregler
ogsaa paa Efternavne (Clausen -- Klavsen), men at
gjennemføre én Retskrivning af alle Navne vil paa
det nuværende Standpunkt næppe være tilraadeligt.
Ved gamle Familienavne anvendes den Stavemaade, som de
endnu blomstrende Familier selv bruge. --

Artiklerne skulle slutte med <i>litterære Henvisninger</i>,
for saa vidt -- men ogsaa kun for saa vidt --
der i Litteraturen eller paa et nærmere betegnet
Sted i et Arkiv eller en Haandskriftsamling
findes samlet en Del Oplysninger om vedkommende,
for at den, der ønsker at faa nærmere
Underretning, kan vide, hvor han skal søge den.
Ved betydeligere Personer vil det ikke engang altid
være nødvendigt at nævne alle Monografierne
om dem, men det vil undertiden være tilstrækkeligt at
henvise til et Par af de vigtigste, hvorved der ikke
alene spares Plads, men navnlig vindes det, at
den søgende faar en bestemt Anvisning, hvad der kan
have større Værd for ham, end om han sattes til
at vælge mellem en hel Del ham maaske lige
ubekjendte Skrifter og Afhandlinger. At ville
anføre alle eller blot de fleste af de Kilder,
hvorpaa Fremstillingen er bygget, vilde i Regelen
føre meget for vidt og give Værket en Karakter,
som det ikke er beregnet paa at skulle have.
Mangen Artikel beror paa dybtgaaende
Arkivundersøgelser eller er en Mosaik af talrige
spredte Notitser i trykte Skrifter, og mangt
et Træk skriver sig fra mundtlig Overlevering; at
dokumentere alt dette vilde være en Umulighed.
Med andre Ord: Citaterne maa nærmest opfattes
ikke som Kildeangivelser, men som Henvisninger.
At der imidlertid bliver nogen 
Uoverensstemmelse mellem de forskjellige Forfatteres Brug
af dem, er en Selvfølge, ligesom ogsaa visse Arter
af Biografier friste til en stærkere Citeren. --

Hermed turde det væsentlige være sagt til Forklaring
af Bogens Plan. Et Par Ord af personligt Indhold
ønsker Udgiveren endnu at knytte hertil, nemlig en
Tak til de mange, hvis kraftige Hjælp Værket skylder
sin Tilbliven; først til <i>Forfatterne</i>, hvis Arbejde,
hvor megen Interesse de end maatte føle for Sagen,
dog i saa mange Tilfælde maa være dem et Offer;
dernæst til <i>Forlæggeren</i>, Hr. Justitsraad Hegel,
fordi han intet Øjeblik har taget i Betænkning at
indlade sig paa et saa stort Foretagende, der vilde
have skræmmet de fleste; endelig til <i>Direktionen for
Carlsberg-Fondet</i>, uden hvis Understøttelse Udgiveren
aldrig vilde have set sig i Stand til at skride til
Løsningen af denne Opgave.

<tab>Kjøbenhavn, d. 4. Marts 1887.

<tab><tab><tab><tab><tab>C. F. Bricka.

*

</chapter>


<b>Aaberg, Christen Pedersen,</b> 1819-97, Politiker.
A., der er Søn af Gaardejer Peder Christensen A.,
Aaberggaard i Møborg Sogn ved Lemvig, og Maren Christensdatter
og er født 15. Sept. 1819, valgtes 1861 ind i Folketinget
af Ringkjøbing Amts 2. Valgkreds. Siden da har han
uafbrudt repræsenteret Kredsen, indtil 1866 ogsaa
i Rigsraadets Folketing. Under Grundlovskampen var
han blandt «de syv vise Bønder», som J. A. Hansen
døbte de for Forfatningsforandringen stemte
Bønder, der skilte sig fra ham. A. hørte til
det i 1876 opløste «Mellemparti» og sluttede
sig derefter afgjort til Højre i Modstanden mod
Folketingsparlamentarismen. Hverken hans Naturel
eller hans utilstrækkelige oratoriske Gaver have
dog henvist ham til fremtrædende Deltagelse i den
saakaldte storpolitiske Kamp. Derimod har A. med jysk
Udholdenhed og Grundighed været Talsmand for Jyllands
materielle Interesser, for Vestkystens Sikring, for
Hedeplantning og for Jærnbanesager. Vemb-Lemvig-banen
(Lov af 31. Marts 1873) tør nævnes som en Frugt af
hans Virksomhed. Fra 1868 har A. jævnlig haft Sæde
i Finansudvalget, hvor Jærnbane- og Havnesager have
været tildelte ham. Han regnes for at være en af de i
Jærnbanevæsenet kyndigste Rigsdagsmænd. Lemvigkredsen
skylder A., at Staten siden 1880 har indkjøbt 10-11000
Tdr. Land Hede i Kredsen: Kronheden, Klosterheden
m. m.; det er A., der har henledet Finansministerens
Opmærksomhed paa Sagen og ført Forhandlingerne til
begge Sider. Han har i 25 Aar siddet i Sogneraadet
i Møborg, hvor han har arvet Faderens Gaard, deraf
i 24 Aar som Formand. Han døde 17. Okt. 1897.

<i>M. P. Friis.</i>


<b>Aagaard, Carl Frederik,</b> 1833-95, Landskabsmaler.
A., der er Søn af Skomager Ole A. og Anna Ursula f. Winchler
og er født 29. Jan. 1833 i Odense, lærte Malerhaandværket der;
men da han ønskede 
at uddanne sig til Kunstner, kom han i 1852 til
Kjøbenhavn, hvor hans Broder Johan Peter A. var
Xylograf. Hos denne lærte han at tegne paa Træ og
at radere, hos Dekorationsmaler Hilker øvede han
sig i Dekoration, medens han samtidig besøgte
Kunstakademiet. Uagtet han snart lagde sig
efter Landskabsmaleriet under P. C. Skovgaards
Vejledning og har gjort dette til sit Hovedfag,
har han dog ikke alene i sine yngre Aar, men ogsaa
senere udført anselige Dekorationer. I Forening
med Hilker deltog han i den maleriske Udsmykning
af Landbohøjskolen og Universitetets Vestibule,
hvilken sidste han i de senere Aar har restavreret;
med Heinr. Hansen deltog han i Udførelsen af de
malede Omgivelser omkring Marstrands Billeder i
Christian IV's Kapel i Roskilde Domkirke, selvstændig
dekorerede han Studenterforeningen, Frijsenborg,
Tilskuerpladsen i Dagmartheatret, Koncertsalen i
«National» m. m. Som Landskabsmaler begyndte han
at udstille i 1857 med «Fritvoxende Markblomster»,
der havde vundet den Neuhausenske Præmie. I 1865
fik han den Sødringske Opmuntringspræmie for et
stort Landskab, «Efteraarsmorgen i Dyrehaven», som
blev kjøbt til den kgl. Malerisamling; i 1870-71
og 1875-76 var han paa længere Udenlandsrejser,
begge Gange til Italien, hvis Natur han har
gjengivet i store Billeder, f. Ex. «Udsigt fra
Theatret i Taormina» (tilh. Kmh. Treschow),
medens han ikke forsømte i Pompeji og andensteds
at foretage Dekorationsstudier. I Tiden
mellem de tvende Rejser var han i 1874 bleven
Medlem af Kunstakademiet. A. dvæler ikke med
Forkjærlighed ved en enkelt Naturstemning eller
Formation. «Bjærglandskab fra Schweits» (H. M. Kongen)
vexler med «Skovsø fra Hellebæk», «Møens Klint»
i straalende Solskin med «Optrækkende Tordenvejr»,
Graavejr med Maaneskin, blomstrende Haver med vilde
Skovpartier. A. blev i 1858 gift med Anna Emilie Eline
Pio, Datter af Violinist Pierre Theodore P. og Hansine
Vilhelmine f. Thomsen. Han døde 2. Nov. 1895.

Weilbach, Konstnerlex.

<i>Ph. Weilbach.</i> 
</chapter>

<chapter name="Aagaard, Christen Lauridsen, 1616-64, latinsk Digter"><b>Aagaard, Christen Lauridsen,</b> 1616-64, latinsk Digter,
var født 28. Jan. 1616 i Viborg, hvor hans Fader,
Laurids Jensen A., var Sognepræst ved Graabrødre
Kirke. Efter at Sønnen havde endt sine Studier ved
Universitetet, var han først fra 1639 af i henved
2 Aar anden Kapellan ved Viborg Domkirke, derefter
i omtrent 5 Aar øverste Hører i Sorø, men blev 1646
Provst ved Universitets-Kommunitetet i Kjøbenhavn og
Aaret efter i 

Forbindelse dermed Professor poëseos. 1651 ombyttede
han dernæst denne Stilling med Rektoratet i Ribe
og giftede sig 2 Aar senere med Sognepræsten ved
Domkirken, Mag. Sør. Andersen Vedels yngste Datter,
Mette. I hans Tid skal Skolen have været besøgt
af Disciple fra hele Jylland, og Dimittendernes
Antal tiltog; men allerede 1658 forlod han Skolen,
idet Kapitlet valgte ham til theologisk Læsemester,
i hvilken Egenskab han tillige var Sognepræst i
Vester-Vedsted. Han døde dog allerede 5. Febr. 1664
efter flere Aars Sygelighed. Han er bekjendt som
latinsk Digter, og flere af hans Digte ere trykte
i Rostgaards Deliciæ poët. Dan. I, S. 341-47. Han
digtede ogsaa i det danske Sprog og skal have
efterladt flere, dog ufuldførte, videnskabelige
Arbejder.

J. Kinch, Ribe Bys Hist. og Beskr. II, 463.

<i>J. Kinch.</i>

</chapter><chapter name="Aagaard, Johan Peter,</b> 1818-79, Xylograf, Bog- og Kunsthandler">

<b>Aagaard, Johan Peter,</b> 1818-79, Xylograf, Bog- og Kunsthandler, 
født 3. Maj 1818 i Odense, en Broder til ovfr. nævnte 
Carl Fred. A. Han kom 1839 som Skomagersvend til
Kjøbenhavn, hvor han, for en Del under Flinch,
uddannedes til Xylograf. Fra 1842-47 udstillede han
forskjellige Træsnit paa Charlottenborg. 1849 gik
han i Kompagni med Xylograf A. Th. Kittendorff. og
fra Firmaet Kittendorff & Aagaard udgik der nu en
Række fortjenstfulde, godt illustrerede populære
Værker vedrørende Nordens Historie. Nævnes kan:
V. Holst, Felttogene 1848, 49 og 50 (1852);
A. Fabricius, Danmarks Historie for Folket (I-II,
1854-55); N. Bache, Danmarks, Norges og Sveriges
Historie (I-V, 1867-76), ikke at tale om Ugebladet
«For tre Skilling» (1855-57), der fortsattes af «I
Hjemmet» (1857-64), samt en «Illustreret Almanak»
(1854-61). A. har Fortjenesten af at have bragt
Kemitypien til Anvendelse i Danmark, hvad der
muliggjorde Udgivelsen af Worsaaes «Afbildninger
fra det kgl. Museum for nordiske Oldsager i Kbhvn.»
(1854; 2. forøg. Udg. 1859). Efter Kittendorffs Død
i 1868 forestod han deres Firma alene. 1852 ægtede
han Ulrika Gustafva Rydberg, Datter af Grosserer Carl
R. i Sverige. Han døde 22. Maj 1879 i Kjøbenhavn.

Weilbach, Konstnerlex.

<i>C. Nyrop.</i>

</chapter><chapter name="Aagaard, Juliane Caroline Hilda, 1836-98, Forfatterinde">

<b>Aagaard, Juliane Caroline Hilda,</b> 1836-98, Forfatterinde. 
Hilda A. er Datter af Distriktslæge
Vilhelm Tetens og Marie f. Bramsen. Hun er født i
Skive 12. Avg. 1836. 28. Nov. 1856 ægtede hun Lauritz
Aagaard (1821-77), Søn af Amtsforvalter Ulrik A. i
Nyborg og først Ejer af Fuglsø i Jylland, siden
af Nybogaard 
paa Sjælland. -- Hun har udgivet to Digtsamlinger:
«Stemnings-digte og aandelige Sange» (1872) og «Tænkt
og følt» (1879), mest Salmer og kristelige Sange,
har end videre skrevet forskjellige Fortællinger i
«Fædrelandet», «For Romantik og Historie» o. s. v.,
og endelig har hun leveret to Artikler «Fra de
lidendes Lejr» (1878) og «Aabent Brev til P. Worm»
(«Ude og Hjemme», 1878, Nr. 33), i hvilke hun
paa kristelig Grundvold stiller Manden som den
stridende, Kvinden som den lidende og i Kraft
heraf vælger Mandens Regimente. Hun døde 18. April 1898.

<i>Nic. Bøgh.</i>

</chapter>
<chapter name="Aagaard, Just Georg Valdemar, 1811-57, Politiker">

<b>Aagaard, Just Georg Valdemar,</b> 1811-57, Politiker. 
Georg A. fødtes i Kjøbenhavn 12. Marts
1811. Hans Fader, Krigsassessor Holger Halling A.,
gift med Marie f. Koës, flyttede kort efter til
Herregaarden Iselingen ved Vordingborg, og fra
denne Bys lærde Skole dimitteredes A. i 1829. Ved
Universitetet sluttede han fortroligt Venskab
med en Kreds af unge begavede Mænd, blandt hvilke
Hall, F. M. Knuth og Monrad senere ere blevne mest
bekjendte. Paa det gjæstfri Iselingen, hvor foruden
den store Børneflok ogsaa P. O. Brøndsteds to Døtre,
Søsterdøtre af Fru Aagaard, opdroges, samledes
disse Venner i Ferierne til glade og aandrige
Sammenkomster. A. blev juridisk Kandidat 1835,
rejste en kort Tid til Udlandet, var Fuldmægtig
hos Kammeradvokaten indtil 1837, men forpagtede
saa Gaarden Binnitze ved Maribo og blev Prokurator
i Maribo Amt 1841. Han havde da ægtet Charlotte
Bartholin-Eichel, hvis Fader i sin Tid ejede Svanholm
i Sjælland. Den nationale Rørelse, som udgik fra
Slesvig, og de samtidige Frihedsbestræbelser havde
i A. en begejstret Talsmand, og han sluttede sig af
et fuldt Hjærte til det national-liberale Parti fra
dets første Dannelse. Han sad paa den grundlovgivende
Rigsforsamling for Maribo Amts 3dje Kreds, faldt
igjennem i Nabokredsen (2den) ved det første
Folketingsvalg i Dec. 1849, men valgtes senere 4
Gange i denne, ligesom han efter Gjennemførelsen af
Forfatningen af 2. Okt. 1855 valgtes til Rigsraadet
for 2den Kreds (Fyn og Laaland-Falster), men døde,
kun 46 Aar gammel, 16. Marts 1857, Aaret efter sin
Ungdomsven Grev F. M. Knuth. A. var opdraget i et
dannet og i høj Grad patriotisk Hjem, hvis ædle
Præg aldrig fornægtede sig, han var selv en varm
Fædrelandsven, begejstret for alt stort og skjønt,
med livlig humoristisk Sans. Han besad ikke glimrende
Evner, og hans Natur var indolent, men over hele hans
Personlighed var 
der udbredt en umiddelbar personlig Elskværdighed, som vandt 
ham alle Hjærter.

Barfod, Dansk Rigsdags-Kalender, 1856.

<i>C. St. A. Bille.</i>

</chapter><chapter name="Aagaard, Knud, 1769-1838, topografisk Forfatter">

<b>Aagaard, Knud,</b> 1769-1838, topografisk Forfatter,
fødtes 22. Marts 1769 tæt udenfor Kolding, hvor
hans Fader Svend A. ejede Skindelborg Have, hvis
Fortidslevninger formodentlig allerede fra Barndommen

af have vakt hans Sans for Fædrelandets Historie. Han
blev Student fra Kolding Skole 1789, theol. Kand. 1794
og kaldtes 1798 til res. Kapellan i Thisted, 1799 til
Sognepræst i Skjoldborg og Kollerup i Thy og 1806
til Sognepræst i Agerskov i Tørning Len, i hvilken
Stilling han døde 27. Febr. 1838 efter at have været
Provst siden 1829. Som Kandidat giftede han sig 1796
med Enken Karine Sophie Schrøder, f. Rossouw, (d. 1804)
og efter hendes Død med Ingeborg Schack (d. 1838),
hvis Fader ejede Bredegaard i Løg Herred. A. har
udgivet flere Skrifter med værdifulde Oplysninger
om den danske Bondestands Levevis og Tænkemaade,
nemlig en Beskrivelse over Thy (1802) og en anden over
Tørning Len (1815); i sidstnævnte Skrift omtalte han
det danske Sprogs betrængte Stilling i Sønderjylland
og har Fortjenesten af, at han var den første, der
offentlig henvendte Opmærksomheden herpaa. Han har
desuden skrevet flere Afhandlinger i landøkonomisk,
antikvarisk, sproglig og religiøs Retning. Ogsaa til
Molbechs Dialektlexikon ydede han Bidrag.

Erslew, Forf. Lex.

<i>O. Nielsen.</i>

</chapter><chapter name="Aagaard, Niels Ebbesen, 1662-1717, Skolemand">

<b>Aagaard, Niels Ebbesen,</b> 1662-1717, Skolemand, 
er født 1662, blev 1681 Student, 1689 Skolemester i Thisted,
1692 Baccalaureus, 1696 Magister, entledigedes 1703,
blev 1710 Alumnus paa Borchs Kollegium, hvor han blev
Inspektor, 1714 Rektor i Kjøge, døde 1717. Paa Borchs
Kollegium udgav han tre Disputatser: Thya illustranda,
1711-13, et ufuldendt Arbejde, der har Interesse
som en af de tidligste Monografier om en dansk
Lokalitet. I Thottske Samling, Fol. Nr. 407, bevares
Brudstykker af hans latinske Skoletaler. Han laa paa
Kollegiet sammen med Holberg, der roser ham for hans
flittige Studium af Latinen; han var Medarbejder ved
Frederik Rostgaards danske Ordbogsarbejde, idet han
føjede latinsk Oversættelse til de danske Ord.

Hundrup, Lærerstanden ved de nedlagte Latinskoler i Hjørring.... og Thisted (Aalborg Sk. Pr. 1871) S. 51 f. 
-- ved de nedlagte Skoler i Kjøge etc. (Roskilde Sk. Pr. 1870) S. 7. 
Hist. Tidsskr. 3. R. I, 122 f. 

<i>Chr. Bruun.</i>
 
</chapter>
<chapter name="Aagaard, Niels Lauridsen, 1612-57, Professor">

<b>Aagaard, Niels Lauridsen,</b> 1612-57, Professor,
var født i Viborg og Broder til ovfr. anførte
Christen Lauridsen A. 1631 blev han Student,
studerede udenlands og udnævntes 1641 til Rektor paa
Herlufsholm, hvorefter han tog Magistergraden. I fire
Aar styrede han Skolen, ikke uden mange Bryderier og
Ærgrelser, indtil han af Kjøbenhavns Universitets
Konsistorium kaldedes til Sognepræst i Faxe mod at
ægte sin Formands Enke, Barbara Pedersdatter; da
hun kom for tidlig i Barselseng, dømtes han 1646 fra
sit Embede, men, efter at han det følgende Aar havde
disputeret paa Universitetet, fik han Tilladelse
til atter at faa Embede; samme Aar udnævntes
han til Professor eloqventiæ og Notarius ved Sorø
adelige Akademi, ved hvilket han fra 1650 tillige var
Bibliothekar; død 22. Jan. 1657. Foruden en Mindetale
over Christian IV, der giver gode Bidrag til Oplysning
om Forholdene ved Akademiet, har han udgivet en Del
større og mindre Disputatser om forskjellige, mest
filologiske, Æmner, f. Ex. om Tacitus, om Fugl Phønix'
Rede, om Bogstavet Digamma o. s. v., alle paa Latin.

Wad, Rektorerne p. Herlufsholm S. 121 ff.

<i>G. L. Wad.</i>

</chapter><chapter name="Aagaard, Peter, 1718-1790, Kancellideputeret">

<b>Aagaard, Peter,</b> 1718-1790, Kancellideputeret, 
var Søn af Byfoged 
i Odense Jens Petersen og Christiane Schouboe (Søster til 
Stiftamtmand Oluf Borch de Schouboe, XV, 268) og døbt 18. Febr. 1718. 
Han blev 1740 Sekretær i det danske Kancelli, 1754 tit. Justitsraad,
1757 Kancelliforvalter, 1759 virkelig Justitsraad,
1768 tit. Etatsraad, 1771 Sekretær i Kancelliets
Depechekontor, 1772 Assessor i Kancellikollegiet, 1773
Deputeret sammesteds, s. A. virkelig Etatsraad, 1776
Konferensraad, 1779 tillige Direktør for Waisenhuset
og 1ste Tilforordnet i Missionskollegiet. Han døde
28. Juli 1790. I Aaret 1760 blev han gift med Bolette Sophie Hersleb, 
en Datter af Biskop H.; hun døde 1765, 37 Aar gammel. Han
var en flittig og paalidelig Embedsmand, der
navnlig under det Guldbergske Regimente blev
stærkt benyttet; han nød megen Anseelse baade
for sin Dygtighed og for sin Retsindighed. 

<i>G. Kringelbach.</i>

</chapter><chapter name="Aagaard, Peter Hersleb, 1765-91, Højesteretsadvokat">

<b>Aagaard, Peter Hersleb,</b> 1765-91, Højesteretsadvokat. 
Han var en Søn af ovfr. nævnte Peter A. og blev født 29. Nov. 1765
i Kjøbenhavn. Udrustet, som han var, med ypperlige
Aandsevner blev han Student 1782 og allerede 1784,
altsaa næppe 19 Aar gammel, juridisk Kandidat;
strax efter blev han i Følge Faderens Ønske, men i
øvrigt støttet af glimrende Anbefalinger, Volontør
i Kancelliet og endnu samme Aar Protokolsekretær
i Højesteret. Efter at han i Aaret 1788 var bleven
Advokat i Højesteret, 
erhvervede han sig hurtig ved sine ypperlige Talegaver,
sin stærke Hukommelse, sin klare Forstand og sunde
Dømmekraft i Forbindelse med sin personlig elskværdige
Optræden, sin Uegennyttighed og Godgjørenhed og sine
varme, litterære, videnskabelige og kunstneriske
Interesser et meget stort Klientel og en udstrakt
Vennekreds, men døde allerede 7. April 1791.

Minerva 1791, 2. Kvart.

<i>G. Kringelbach.</i>
</chapter>

<chapter name="Aage, --1167, Biskop">
<b>Aage,</b> --1167, Biskop. Aage (rettere Aagge, Ogge)
valgtes efter Biskop Rigs Forflyttelse til Roskilde
(1138) af Domkapitlet og Menigheden i Slesvig
til hans Eftermand. Da Kong Erik Lam imidlertid
strax efter lod sin Kapellan, den tyskfødte Herman,
indvie til det samme Embede, kom det til Uroligheder
i Stiftsstaden, ved hvilke Herman blev fordreven,
idet Klerkene og Bymændene foretrak en indfødt. Det
kom vel kort efter til et Forlig, ved hvilket Kongen
gav efter og forsørgede Herman paa anden Maade,
men i den kort efter udbrudte Tronstrid med Harald
Kesjas Søn Oluf synes A. at have holdt med denne og
hans Ærkebiskop, hvorfor han droges med ind i deres
Nederlag og blev fordreven. 20 Aar efter kaldtes han
imidlertid tilbage til sit Sæde af Kong Valdemar,
for hvis Vrede hans Efterfølger Esbern havde maattet
gaa i Landflygtighed. Ærkebiskop Eskil lyste ham nu
i Kirkens Band, men han beholdt ikke des mindre paa
Grund af Kirkestriden sit Embede lige til sin Død
1167.

Ny kirkehist. Saml. IV, 605 ff.
Saxo, ed. Müller, S. 773. 768 f.

<i>A. D. Jørgensen.</i>
</chapter>

<chapter name="Aagesen, Andreas, 1781--1846, Generalavditør">
<b>Aagesen, Andreas,</b> 1781--1846, Generalavditør, 
var en Søn af Generalkrigskommissær og Deputeret i det
kgl. Generalitets- og Kommissariatskollegium Søren
A. og Hustru Megtele Christine f. Riegelsen. Han
blev privat dimitteret 1797, juridisk Kandidat 1801,
Avditør 1802, Assessor i Landsover- samt Hof- og
Stadsretten 1807, sendtes i 1808 som konstitueret
Generalavditør ved Søetaten til Rensborg, fulgte
Overadmiralitetsretten til Slesvig, overtog, da
denne Ret i 1810 ophørte at fungere, Justitiariatet i
Priseretten i Hertugdømmerne, blev 1814 Justitiarius i
Kjøbenhavns Søret, s. A. Justitsraad, 1816 Assessor
i Højesteret, 1821 Deputeret i Kancelliet, 1822
Generalavditør i Landmilitæretaten og Deputeret i
Generalkrigskommissariatet, 1829 Kommandør af Danebrog
og døde i Kjøbenhavn 15. Nov. 1846. Han havde Ord
for at være en udmærket duelig og retskaffen Mand.

<i>G. Kringelbach.</i>
</chapter>



<chapter name="Aagesen, Andreas, 1826-79, Retslærd"><b>Aagesen, Andreas,</b> 1826-79, Retslærd, 
født i Kjøbenhavn 5. Avg. 1826, var en Søn af ndfr. nævnte Nicolai
A. Han blev Student 1843 og deltog 1848 som frivillig
i den slesvigske Krig, under hvilken han gjorde
Tjeneste som Fourér ved 2. Reservebataillon. Kort
efter at han i 1849 havde taget den fuldstændige
juridiske Examen, indtraadte han i Justitsministeriet,
hvor han 1853, blev Kancellist. Efter en længere
Udenlandsrejse, paa hvilken han navnlig opholdt
sig i Frankrig og England, blev han 1855 ansat
som Lektor under det rets- og statsvidenskabelige
Fakultet ved Kjøbenhavns Universitet og udnævntes
1856 til ordinær Professor under samme Fakultet,
i hvilken Stilling han forblev indtil sin Død, der
indtraf 26. Okt. 1879. Han blev extraordinær Assessor
i Højesteret 1861, kreeredes til juridisk Æresdoktor
af Universitetet i Upsala 1877 og blev Kommandør af
Danebrog 1879. Han fungerede flere Aar som Formand
for Nationalbankens Repræsentantskab og blev 1879
valgt i Kjøbenhavn til Medlem af Landstinget. I 1862
indgik han Ægteskab med Thora Alvilde de Neergaard,
Datter af Etatsraad, Godsejer Peter Johansen de N.

Som Universitetslærer i Retsvidenskab paahvilede det
særlig A. som Efterfølger i den af Hall ved Fakultetet
beklædte Plads at foredrage den romerske Ret og en Del
af den danske Formueret, og han erhvervede sig hurtig
et anset Navn som Videnskabsmand ved sine udførlige
Diktatforelæsninger over den danske Tingsret,
der i flere Retninger bryde nye og ejendommelige
Baner og have udøvet en ikke ringe Indflydelse paa
den danske Retsvidenskab, skjønt de ikke ere blevne
trykte. Vel var der af de ældre Retslærde, navnlig
af Ørsted, udført et betydeligt og paa mange Punkter
fortrinligt Arbejde paa Tingsrettens Omraade, men der
stod dog ikke lidet tilbage, især med Hensyn til de
systematiske Begrebers skarpe Begrænsning og Ordning
og Paavisningen af de ledende Grundsætninger. I disse
Henseender yde A.s Forelæsninger over Tingsretten
meget nyt og af blivende Værd, f. Ex. med Hensyn til
Belysningen af Begreberne Ejendomsret og begrænsede
tinglige Rettigheder, og den indtrængende Behandling
af de formueretlige Grundprinciper, som han her
begyndte, blev det hans Livs fornemste Opgave at føre
videre. Som Docent i Romerret indskrænkede A. sig
længe til at meddele forklarende og supplerende
Bemærkninger til den af Hall udgivne Lærebog, men
senere gav han udførlige og selvstændige Forelæsninger
over den romerske Privatret, der ere udgivne efter
hans Død. Disse Forelæsninger lægge ikke 
an paa en detailleret Fremstilling af hele det
romerske Retsstof, men tilsigte væsentligst at belyse
de formueretlige Grundprincip er med de romerske
Retsregler som Udgangspunkt. De danne derfor paa en
Maade en Fortsættelse af det i Forelæsningerne over
dansk Tingsret begyndte Arbejde, men den valgte Plan
har ganske vist maattet føre til Tilsidesættelse
af historisk betydningsfulde Dele af Romerretten,
saaledes af Familieretten og Arveretten. Ved Siden af
de nævnte systematiske Værker optog A. Drøftelsen af
de formueretlige Grundbegreber i en hel Række Arbejder
af mindre Omfang. I Universitetsprogrammet for 1866
meddelte han «Bidrag til Læren om Overdragelse af
Ejendomsret og andre tinglige Rettigheder», hvori
navnlig den -- i øvrigt allerede baade af andre og af
A. selv i Forelæsningerne over Tingsretten fremhævede,
men ikke tilstrækkelig paaagtede -- Sætning om
Existensen af de tinglige Overdragelsesretshandler
ved Siden af de obligatoriske Kontrakter betones,
og som desuden indeholder skarpsindige Undersøgelser
om Tinglæsningens Betydning ved Retserhvervelser. I
Universitetsprogrammet for 1871 offentliggjorde
A. «Bemærkninger om Rettigheder over Ting, 1ste Række:
om Retsbeskyttelsens forskjellige Udstrækning»,
i Programmet for 1872 «Fortsatte Bemærkninger om
Rettigheder over Ting, navnlig om Ejendomsrettens
Begreb» og som Festskrift ved Universitetets
Firehundredaarsfest 1879 «Om Singulærsuccession i
Formuerettigheder inter vivos med særligt Hensyn
til dansk Ret». Disse Skrifter indeholde dybsindige
Undersøgelser saavel af vor positive Ret i disse
Æmner som af almindelige Retsgrundsætninger og
vidne om et særligt Blik for at forfølge alle et
Grundbegrebs Fremtoninger paa de forskjellige Dele af
Retsgebetet. A.s stærke Følelse af de formueretlige
Grundideers indbyrdes Slægtskab og Sammenhæng gav
sig Udtryk i de efter Forfatterens Død udgivne
Forelæsninger over Indledningen til den danske
Formueret, der om end maaske uden tilstrækkelig
Begrænsning belyse mangfoldige Retsbegrebers
Forgrening og Forbindelse gjennem deres Henførelse
til systematiske Grundsynspunkter. Af A.s andre
Arbejder skal foruden nogle Afhandlinger om
Broderlods Beregning og om Interessentskab, der
ere optagne i Ugeskrift for Retsvæsen for 1868,
1869 og 1877, nævnes en Fremstilling af nogle ved
Konnossementer forekommende Retsforhold, der fremkom
som Grundlag for Forhandling paa det tredje nordiske
Juristmøde (1878). A., der var Medlem af den danske
Bestyrelsesafdeling for de nordiske Juristmøder,
har ogsaa ved sin 1876 udgivne «Fortegnelse 
over Retssamlinger, Retslitteratur m. m. i Danmark,
Norge, Sverige og til Dels Finland» givet et trods
nogen Ufuldkommenhed meget væsentligt Bidrag til
det videnskabelige Samarbejde mellem de nordiske
Jurister. I Ledelsen af Universitetets Anliggender
tog han ivrig Del, og han var et virksomt Medlem
af den til Udarbejdelsen af en Sø- og Handelslovbog
nedsatte Kommission.

Illustr. Tidende Nr. 1049 (1879).

<i>Deuntzer.</i>

</chapter><chapter name="Aagesen, Jens,</b> s. Raaby.">

<b>Aagesen, Jens,</b> s. Raaby.

</chapter><chapter name="Aagesen, Nicolai, 1783-1861, Bankdirektør">

<b>Aagesen, Nicolai,</b> 1783-1861, Bankdirektør. 
Han var en Broder til den ovfr. nævnte Generalavditør
Andreas A. og blev født 3. Maj 1783 i Kjøbenhavn,
privat dimitteret 1799, juridisk Kandidat 1802,
Underkancellist i Kancelliet 1803, Kancellist 1806,
Kancellisekretær s. A., Assessor i Overretten i
Kjøbenhavn 1809, Justitiarius i Kjøbenhavns Søret
1816, Justitsraad 1817, Direktør i Nationalbanken
1821, tillige extraordinær Assessor i Højesteret 1824,
Etatsraad 1826, kgl. Direktør for Nationalbanken 1838,
Konferensraad 1846, Kommandør af Danebrog 1853 og
døde i Kjøbenhavn 13. Febr. 1861. Han blev i Aaret
1818 gift med Julie Augusta Drewsen (f. 16. Maj 1799,
d. 27. Okt. 1847), Datter af Christian D., Ejer af
Strandmøllens Papirfabrik, og Anna Christine Dorothea
f. Lassen. Han nød megen Anseelse i de forskjellige
Embedsstillinger, han beklædte.

Erslew, Forf. Lex.

<i>G. Kringelbach.</i>

</chapter><chapter name="Aagesen, Peder, 1546-91, Professor">

<b>Aagesen, Peder,</b> 1546-91, Professor, 
var født i Kjøbenhavn. Hans Fader, Aage Knudsen, var 
Kjøbmand, Moderen hed Dorthe Hansdatter. Efter at være
bleven Student, vandt han Dr. Niels Hemmingsens
Yndest, og da denne anbefalede ham til Peder Oxe,
fik han af ham Hjælp til at studere udenlands. I

Wittenberg tog han Magistergraden; hjemkommen
blev han paa Peder Oxes Anbefaling 1573 Professor
ved Universitetet, først i Latin, siden i Græsk
og endelig i Dialektik. 1574 kreerede Hemmingsen
ham til Baccalavr i Theologien. 1577 forestod han
med en anden Professor Studenternes theatralske
Forestillinger ved Festlighederne i Anledning
af Prins Christians Daab. Han havde en betydelig
Andel i Bibelrevisionen 1588, men for øvrigt var
hans litterære Virksomhed ikke betydelig. Døde
16. Sept. 1591. Var gift to Gange, sidst med Karine,
Datter af den kgl. Historieskriver M. Hans Svaning.

Rørdam, Kbhvns Universitets Hist. 1537-1621 II, 605 ff.

<i>H. F. Rørdam.</i>
</chapter>
<chapter name="Aagesen, Svend, o. 1130--, Historieskriver">
<b>Aagesen, Svend,</b> o. 1130--, Historieskriver, 
var en Søn af Aage Christiansen, Ærkebiskop Eskils Broder; 
han hørte saaledes til en af Landets første Familier. Han
maa rimeligvis være født o. 1130 og fik en lærd
Dannelse. Dog har han næppe været Gejstlig, da han
selv taler om sin «dictio phalerata», som ikke kan
betyde andet end en Riddersmands Sprog. Han sluttede
sig nær til Ærkebiskop Absalon og maa have hørt til
hans Hof, da han kalder Saxe sin Kontubernal; maaske
har han været Ærkebiskoppens Staller (Marsk). Han har
efterladt sig to Værker, begge skrevne paa Latin og
af Betydning for Fædrelandets Historie. Det ene er en
kortfattet Danmarkshistorie fra den ældste Tid indtil
Pommerns Underkastelse 1185, med hvilken Begivenhed
ogsaa Saxe nogle Aar senere sluttede. Den sidste Del
af sit Værk (fra Svend Estridsens Død af) har han
efter sit eget Sigende affattet kortere af Hensyn
til Saxes paatænkte Skrift. Uagtet sin Kortfattethed
indeholder hans Fremstilling dog adskilligt, som
ikke findes hos Saxe. Hans andet Værk indeholder en
Fremstilling af Knud den stores Vederlagsret og denne
Rets senere Udvikling. Begge Skrifter ere udgivne
af den yngre Stephanius 1642 efter et Haandskrift,
som senere er gaaet tabt. Derefter ere de optrykte
i «Scriptores Rerum Danic.» T. I og III. -- Naar
S. A. døde, vides ikke.

<i>J. Kinch.</i>
</chapter>

<chapter name="Aagesen, Truid, --1600--, Musiker">
<b>Aagesen, Truid,</b> --1600--, Musiker, 
blev efter i mange Aar at have opholdt sig i Tyskland og Italien
under 20. Juni 1593 beskikket til Organist ved
vor Frue Kirke i Kjøbenhavn. Forskjellige kongelige
Gunstbevisninger, som han modtog, medens han beklædte
denne Stilling, tyde paa, at han har været en dygtig
og anset Kunstner. I Aaret 1600 rejste han i Kongens
Ærende til Prag, og det stod muligvis i Forbindelse
hermed, at der s. A. i Hamborg udkom et Bind
«Cantiones trium vocum» komponerede af Theodoricus
Sistinus, A.s latinske Kunstnernavn. 1614 blev han
paa Grund af offentlig udtalte katholske Sympathier
afsat fra Embedet og maatte forlade Landet.

Ny kirkehist. Saml. IV, 754. Kirkehist. Saml. 3. R. I, 401 f.

<i>V. C. Ravn.</i>
</chapter>

<chapter name="Aalborg, Hans, 1542-1619, lærd Boghandler">
<b>Aalborg, Hans,</b> 1542-1619, lærd Boghandler, 
var Søn af Raadmand Jens Krag i Aalborg, Moderen hed
Barbara. 20 Aar gammel drog han fra Aalborg Skole til
Universitetet i Rostock, hvor han studerede og tog
Magistergraden. I hele sit efterfølgende Liv var han 
meget rejsende, først som Hovmester for en Række unge
Adelsmænd (Tyge Brahe, Niels Skram, Oluf Rosensparre,
Predbjørn Podebusk), senere som Boghandler eller
efter Datidens Sprogbrug Bogfører; det Program,
som Kjøbenhavns Universitet udgav om ham efter hans
Død, fremhæver hans mange besværlige og farefulde
Rejser. Boghandlervirksomhed drev han allerede i
1582, da han blev Universitetets Boghandler, og
hans Virksomhed blev højt skattet, han var Ven med
de fleste af Datidens lærde Mænd her i Landet. 1583
fik han et Vikarie i Roskilde Domkirke og 1591 et
Vikarie i Lund. 1594 stod han ved Kansler Niels Kaas'
Dødsleje. Han førte Udlandets lærde Litteratur hertil,
men ved Siden heraf -- og det nævnes med Berømmelse --
forlagde han ikke faa indenlandske Værker. Sammen med
en anden Boghandler, Henrik Waldkirch, fik han 1586
Privilegium paa at udgive den danske Bibel paa ny,
og denne Bibeludgave, der omfattedes med den største
Interesse af Frederik II og hans Omgivelser, udkom i
1589, trykt hos Mads Wingaard. Exempelvis kan endnu
nævnes, at han 1601 bekostede en ny Udgave af Peder
Palladius' Haandbog for Præster, og at han 1603 sammen
med Møntmester Niels Svabe fik Privilegium paa at
udgive Bibelen i lille Format. Til Oplysning om hans
og Datidens Boghandlervirksomhed skal det nævnes,
at han 1596 maatte aflægge Ed paa ikke her at ville
forhandle danske Bøger, der vare trykte i Udlandet
(det gjaldt om at værne den rene Lutherdom mod
Vranglære), og at han 1597 paa Livstid lejede et Kapel
i Frue Kirke til derfra at drive sin Boghandel. 1594
ægtede han en Datter af Borgmester Jens Evertsen i
Landskrone, Anna, der ved ham blev Moder til 11 Børn;
hun døde 13. Nov. 1627. Selv døde han 9. Avg. 1619.

C. Nyrop, Den danske Boghandels Hist. I, 133 ff.
Rørdam, Kbhvns Universitets Hist. 1537-1621 III, 668 ff.

<i>C. Nyrop.</i>
</chapter>

<chapter name="Aalborg, Niels Mikkelsen,> 1562-1645, Præst">
<b>Aalborg, Niels Mikkelsen,</b> 1562-1645, Præst. 
Denne flittige Folkeskribent var født i
Aalborg 16. Sept. 1562. I sin Ungdom havde han et
svageligt Legeme, og dette gav Anledning til, at
han som Student først lagde sig efter Medicinen, som
han studerede baade i Kjøbenhavn og Rostock. Senere
ombyttede han denne Videnskab med Theologien og blev
1590 Præst paa Hammershus Slot i Skaane. 1595 tog
han Magistergraden og blev 1600 Sognepræst i Noseby
og Aaridsløf, ligeledes i Skaane, og siden tillige
Provst i Villands Herred. Her begyndte han sin 
frugtbare Forfattervirksomhed, og han holdt sig,
hvilket var et Særsyn i de Tider, udelukkende til
Modersmaalet. Den danske Litteratur var endnu saa
fattig paa Skrifter egnede til Folkelæsning, at en
Forfatter, hvis flittige Stræben gjennem et langt Liv
gik ud paa at skaffe en saadan Litteratur til Veje,
fortjener Opmærksomhed og Tak, selv om han for en
Del lod sig nøje med en Oversætters mere beskedne
Rolle. A. blev dog ogsaa original Forfatter; men det
kom ham dyrt at staa. Han havde nemlig skrevet en
Forklaring af Johannes' Aabenbaring, som han 1609
i Manuskript leverede den theologiske Professor
Dr. Hans Poulsen Resen med Begjæring om, at han
vilde gjennemlæse Arbejdet, for at det kunde faa det
theologiske Fakultets Approbation til Trykken. Efter
at Værket havde ligget et halvt Aars Tid hos Resen,
mindede Forfatteren om det gjennem sin Ven, den anden
theologiske Professor Dr. Cort Aslaksen, og Følgen
var, at Resen nogen Tid efter sendte Værket til denne
med den Besked, at han ikke fandt noget at bemærke
derved, men ansaa det for et godt Arbejde. Hos Doktor
Cort laa det nu atter et halvt Aars Tid; han kigede
hist og her i det, men mente sig fritagen for at
læse det helt igjennem, da Resen alt havde givet det
sit Bifald; og da Forfatteren, hvem Ventetiden blev
lang, atter mindede om Sagen, svarede Aslaksen, at
han kunde sende Fortalen, saa skulde han nok besørge
det fornødne med Bogtrykkeren. Endelig kom Bogen da
ud 1611, og der var foreløbig ingen, der bemærkede
noget stødende ved den. Imidlertid blev A. 1612
forflyttet til Sognepræst i Helsingborg og Provst
i Lugude og Sønder-Asbo Herreder og syslede nu med
andre litterære Arbejder, da paa én Gang et truende
Uvejr trak op over hans Hoved. Ved et uforsigtigt
Brev til Præsten M. Oluf Kock, der blev dømt fra
sit Embede paa Grund af sin Hælden til Kalvinismen,
havde A. nemlig forraadt, at han nærede levende
Sympathi for Kocks Kamp mod Resen, og nu kom det
op, at han i Forklaringen af Aabenbaringen havde
ytret en Anskuelse, der betragtedes som kjættersk,
nemlig Haabet om, at Hedninger, der her i Livet ikke
havde hørt noget om Frelseren, dog ved Guds Naade
kunde blive salige. En Retssag indlededes imod ham,
og skjønt han kunde paaberaabe sig, at Værket havde
faaet den akademiske Approbation, blev han dog afsat
fra sit Embede 1614, da det viste sig, at ingen af
Professorerne havde gjort sig den Ulejlighed at læse
Bogen helt igjennem. Efter i nogle Aar at have været
uden Embede blev A. dog atter forsonet med Resen,
der imidlertid var bleven Sjællands 
Biskop, hvorpaa han 1619 blev Sognepræst ved den
da nys opførte Holmens Kirke i Kjøbenhavn, fra
hvilket Embede han paa Grund af Alder og Svaghed
fik sin Afsked 1638, men levede dog endnu i 6 Aar,
og døde i en høj Alder 1645. Hans Hustru, Anne
Axelsdatter, overlevede ham. -- A.s Forfatter- og Oversættervirksomhed
strakte sig over et vidt Felt og omfattede
historiske, theologiske, medicinske og økonomiske Æmner.
Mere vilde han have udgivet, hvis
ikke Censuren var traadt hindrende i Vejen. En af
ham udgiven Lægebog har oplevet forskjellige Oplag
og findes endnu hist og her blandt Almuen. Det samme
gjælder enkelte af hans opbyggelige theologiske
Skrifter.

Giessing, Jubellærere II, 2, 88 ff. 
Cawallin, Lunds Stifts Herdaminne III, 335 ff. 
Ny kirkehist. Saml. VI, 588 ff.

<i>F. Rørdam.</i>
</chapter>

<chapter name="Aall, Jacob, 1773-1844, norsk Godsejer, Politiker, Historiker og Statsøkonom">
<b>Aall, Jacob,</b> 1773-1844, norsk Godsejer, Politiker, Historiker og Statsøkonom, 
var Søn af Nicolai Benjamin
A. (f. 1739 d. 1798), der ejede Ulefos ved Norsjø i
Nedre Thelemarken og var Kjøbmand i Porsgrund. Født
i denne By 27. Juli 1773, blev A. 1791 Student fra
Nyborg Skole (med Udmærkelse) og tog 1795, ligeledes
med Udmærkelse, theologisk Embedsexamen. Efter sin
Hjemkomst til Norge forsøgte han sig som gejstlig
Taler i den afsides Skovbygd Slemdals Kirke; men
Udfaldet af den første Prøve gav den ængstelige
Kandidat en saadan Mistillid til sine Evner i
denne Retning, at han begyndte at se sig om efter
andre Studier, uden dog ganske at opgive Tanken paa
fremtidig gejstlig Ansættelse. 1796 rejste han atter
til Kjøbenhavn, og de der begyndte naturvidenskabelige
Studier fortsattes senere paa en Rejse til Tyskland,
som han foretog sammen med sine fortrolige Venner,
Peter Erasmus Müller og N. Hofman-Bang, Ejer af
Hofmansgave i Fyn. Under denne Rejse, der varede
fra 1797 til 1799, bestemte han sig for at opgive
al gejstlig Befordring, hvorimod han nærmest følte
sig kaldet til at ofre sig for en Virksomhed som
praktisk Bergmand. I dette Øjemed uddannede han sig
hovedsagelig i Freiberg og ved Undersøgelser af de
sachsiske og schlesiske Gruber. I 1799 vendte han
tilbage til Norge, hvor hans Fader imidlertid var
død, og han kjøbte derpaa samme Aar Næs Jærnværk
i Holt, mellem Tvedestrand og Arendal, for 170000
Rdl. d. C. Som Arbejdsherre udfoldede A. en stor og
velsignelsesrig Virksomhed, heri understøttet af sin
Hustru Lovise Andrea Stephansen (f. 1779 d. 1825),
hvem han havde ægtet ved sin Hjemkomst 1799. (Hun
var en Datter 
af Justitsraad, Bogholder Laur. Nyeland S. i
Kjøbenhavn.) For den store Arbejdsstok vare de begge
som en Fader og en Moder, og med aabent Øje for alle
nye Forbedringer indførte A. ved Jærnværket en mere
rationel Drift, der i de paafølgende trange Tider
bidrog meget til at lette ham den tunge Kamp.

Ved Krigens Udbrud i 1807 bragtes A., ligesom
de fleste øvrige norske næringsdrivende, i en
vanskelig Stilling. Men uden at ænse de store
Farer, der truede hans egen Økonomi, udfoldede
han en storartet Virksomhed for at hjælpe alle,
der vare afhængige af ham, ja, den hele Befolkning
i stor Omkreds, og med den yderste Anspændelse af
sin hele Kredit lykkedes det ham at holde sin egen
Virksomhed gaaende og tillige redde mange andre ved
at holde den truende Hungersnød borte fra dem. Mellem
de mange, der paa denne Tid arbejdede for Norges
Providering efter offentligt og privat Initiativ,
indtager A. saaledes en fremragende Plads. Hans
Virksomhed i denne Henseende bragte ham i Forbindelse
med Grev Herman Wedel Jarlsberg, i hvis Hænder den
interimistiske Regeringskommission havde betroet
den øverste Ledelse af Norges Forsyning med Korn
og andre Levnedsmidler. Begges Opfatning af Landets
fortvivlede Stilling faldt i det væsentlige sammen,
og da A. gjentagne Gange havde udtalt sin Beklagelse
over Regeringens for Norge faretruende Politik, blev
han i Avg. 1809 af Grev Wedel indviet i de Planer, som
da næredes om at løsrive Norge fra Danmark og indgaa
en ny Forening med Sverige; men uagtet A. tidligere i
samme Aar havde opfordret Regeringskommissionen til
at istandbringe paa egen Haand et fredeligt Forhold
til England, nægtede han at følge Greven i hans endnu
mere vidtgaaende Planer. -- Ved Oprettelsen af det norske Universitet skjænkede
han en betydelig Sum til dettes Grundfond.

Paa Rigsforsamlingen paa Ejdsvold i 1814 mødte
A. som første Repræsentant for Nedenæs Amt og var der
Talsmand for Anskuelser, der ikke oprindelig havde
haft hans Hjærtes Sympathier, men om hvis Rigtighed
under de forhaandenværende Omstændigheder hans Fornuft
havde overbevist ham. Ikke alene de rige Ungdomsminder
og talrige personlige Venskabsforbindelser knyttede
ham til Danmark; ogsaa af økonomiske Grunde var det
for ham som norsk, i det andet Rige privilegeret
Jærnværksejer en betænkelig Sag at slutte sig til
den nye, af Grev Wedel (ogsaa en stor Jærnværksejer)
forfægtede Unionspolitik. Men han ofrede alle Hensyn
paa sig selv og egne Interesser, idet han bøjede sig for 
den almindelige Situation og de Krav, den stillede
til hans og hans Landsmænds Resignation. Paa dette
Grundlag blev han Medlem af det Parti, der under
Rigsforsamlingen forlangte, at Prinsregenten fremfor
alt skulde oplyse Nationen om dens sande Stilling,
og som i Betragtning af denne ønskede en Forening
med Sverige. Anskuelser som disse betragtedes
i Øjeblikket som Svaghed, og A. maatte med sine
Meningsfæller udstaa mange bitre Forfølgelser,
der har sat sine Spor i de Bemærkninger, han strax
efter nedskrev om flere af sine Kolleger. For øvrigt
var han paa Ejdsvold Medlem af Værnepligtskomiteen,
og som Medlem af Konstitutionskomiteen havde han sin
Andel i Grundlovens hurtige Istandbringelse.

Om Høsten 1814 skal han fra Grev Wedel have modtaget
Tilbud om at indtræde i den nydannede Regering, hvad
han dog afslog. Derimod mødte han som Repræsentant
for Nedenæs Amt paa alle Storting til og med 1830
(alene med Undtagelse af det i 1824); valgt til
Medlem af Stortinget i 1839, maatte han paa Grund af
nedbrudt Helbred undslaa sig. Som Stortingsmand var
det især i de praktiske Spørgsmaal, hans Indflydelse
gjorde sig gjældende. Han bidrog saaledes i 1816
til, at Stortinget ophævede den under Navn af
Ejdsvolds-Garantien bekjendte, af Rigsforsamlingen
paatagne Forpligtelse til at indløse Rigsbanksedlerne
efter en Kurs af 375 Procent. I alle økonomiske
Spørgsmaal raadede han til forsigtig og langsom
Fremgang uden at overanstrænge Landets Kræfter. I den
nye norske Bergværkslovgivning har han en væsentlig
Andel, ligesom han viede Sølvværket paa Kongsberg en
betydelig Interesse og havde store Fortjenester af, at
denne Rigdomskilde paa ny kunde aabnes for Landet. Som
offentlig Mand var A. altid Fredsvennen, der søgte at
indtage det mæglende, forsonlige Standpunkt, samtidig
med at han stedse var tro mod sin Overbevisning og
med Mandighed kæmpede for denne.

Som Forfatter og Mæcenat udfoldede A. en betydelig og
flersidig Virksomhed. Foruden at Werlauffs Udgave
af Vatsdæla Saga (1812) og Bjørn Halldorssons
islandske Lexikon (1814) ere trykte paa hans
Bekostning, har han selv oversat og udgivet Snorre
Sturlassons norske Kongesagaer (1838-39) samt derhos
leveret nogle i Tidsskrifter og Aviser trykte mindre
Sagaoversættelser. Hans Hovedværk er «Erindringer som
Bidrag til Norges Historie 1800-15» (I-III, 1844-45;
2. Udg. i et Bind ved C. C. A. Lange, 1859). Derhos
har han lige fra Begyndelsen af Aarhundredet 
behandlet økonomiske Spørgsmaal af Vigtighed for hans
Fædreland i mindre Arbejder. En Række af Saadanne
nationaløkonomiske Afhandlinger ere trykte i det af
ham udgivne Hæfteskrift «Nutid og Fortid» (I-III,
1832-36). Af Betydning for hans Samtids Historie ere
de to Skrifter «Fædrelandske Ideer» (1809) og «Om
Kornmangelen i Norge, med Hensyn paa Misvæxten 1812»
(1813).

I sine senere Leveaar blev A. stedse mere sygelig,
hvilket voldte, at han trak sig ud af det offentlige
Liv og overlod det meste af Arbejdet med Jærnværkets
Bestyrelse til sin ældste Søn. Derimod var han til
det sidste sysselsat med sine litterære Arbejder,
navnlig med Udgivelsen af sine Erindringer. Ved hans
Død, der indtraf paa Næs Jærnværk 4. Avg. 1844, var
han endnu ikke færdig med 3dje Del, der bag efter blev
udgiven af Andreas Faye. Han gik bort, agtet og æret
som en af sin Samtids bedste Borgere. Hans Biografi,
ved Sønnen, Højesteretsassessor J. C. Aall, er trykt
i den 2. Udgave af hans Erindringer.

Lassen, Norske Stamtavler I, 19 f. B. 
Moe, Eidsvolds-Repræsentanter og Storthingsmænd S. 3 ff. 
Halvorsen, Norsk Forf. Lex.

<i>Yngvar Nielsen.</i>
</chapter>

<chapter name="Aall, Nils, 1769-1854, norsk Ejendomsbesidder og Statsraad">
<b>Aall, Nils,</b> 1769-1854, norsk Ejendomsbesidder og Statsraad, 
Broder af den foregaaende, var født i
Porsgrund 1. Dec. 1769 og nedsatte sig, efter at
være uddannet i Frankrig og England for Handelen,
som Kjøbmand i sin Fødeby. Fra 1810 var han,
uden Løn, Raadmand i Skien og Porsgrund. I 1814
blev han af Christian Frederik udnævnt først til
Regeringsraad og senere til Statsraad, i hvilken
Stilling han bestyrede 4. Departement for Handels- og 
Toldvæsenet. Om Sommeren foretog han tillige
med Sorenskriver Christie og Kjøbmand Rosenkilde
en Rejse til England for at tale Norges Sag; men
Deputationen afvistes. Ved sin Tilbagekomst til Norge
afsluttede han og Statsraad Collett Konventionen paa
Moss 14. Avg. 28. Nov. tog han Afsked som Statsraad
og ofrede sig siden, bortset fra at han var Medlem
af Stortinget 1815-16, udelukkende for Bestyrelsen
af sine store Ejendomme. Han havde efter Faderen
overtaget Ulefos med de dertil hørende Skove i Nedre
Thelemarken. Under vanskelige Konjunkturer overlod
han disse til Sønnen, der bragte Sagerne i Orden og
reddede Ejendommene for Familien. A. boede en Tid paa
den smukke Gaard Brekke ved Skien, men flyttede senere
tilbage til Ulefos, hvor han hos Sønnen endte sine
Dage 23. Okt. 1854. Han blev gift 1. 1794 med Mariane
Møller, f. 1774 d. 1796, Datter af Landfysikus, Dr. 
med. Hans M., 2. 1804 med Christine Johanne
Blom, f. 1782, en Kjøbmandsdatter fra Skien.

Lassen, Norske Stamtavler I, 16 f. 
B. Moe, Eidsvolds-Repræsentanter og Storthingsmænd S. 6 f.

<i>Yngvar Nielsen.</i>
</chapter>

<chapter name="Aarestrup, Andreas Theodor, 1819-74, Læge">
<b>Aarestrup, Andreas Theodor,</b> 1819-74, Læge,
Søn af Told-kasserer Peter Georg A. og Anna
Christiane f. Kjerulff, fødtes i Bogense
6. Sept. 1819. Dimitteret fra Herlufsholm 1838
tog han 1844 Lægeexamen, var derefter i nogle Aar
Kandidat og Reservekirurg paa Almindeligt Hospital
samt senere Reserveaccouchør ved Fødselsstiftelsen og
virkede tillige som Distriktslæge og praktis. Læge
i Kjøbenhavn. 1860 udnævntes han til Overlæge ved
en nyoprettet medicinsk Afdeling paa Almindeligt
Hospital og vedblev efter Afdelingens Flytning til
det nye Kommunehospital i 1863 at fungere i samme
Stilling indtil kort før sin 29. Maj 1874 indtrufne
Død. 1870 fik han Professortitelen. Han var gift med
en Datter af Lægen Oluf Lundt Bang. Som en meget
samvittighedsfuld og med et skarpt Blik begavet
praktisk Læge nød han en udstrakt og velfortjent
Tillid. Skrifter har han ikke efterladt sig.

Smith og Bladt, Den danske Lægestand, 5. Udg., S. 2. 

<i>Jul. Petersen.</i>
</chapter>

<chapter name="Aarestrup, Carl Ludvig Emil, 1800-56, Digter">
<b>Aarestrup, Carl Ludvig Emil,</b> 1800-56, Digter. 
Emil A. er født i Kjøbenhavn 4. Dec. 1800. Forældrene
vare Fuldmægtig Jørgen Fog A. og Sophie Charlotte
f. Aagaard; den sidste omtales som en i flere
Retninger begavet Natur. Begge døde, da A. kun
var 7 Aar gammel, og han tillige med sin yngre
Broder kom nu i Huset hos Morfaderen, Kjøbmand
Aagaard i St. Kongensgade, hvor han blev til sin
Konfirmation. Senere havde han nærmest Tilhold
hos en Tante og en gammel Dame, der havde været
Kammerjomfru ved Hoffet, og da han kom til at bo i
Huset hos en Kammager Catala, fandt han i dennes
Familie en behagelig Omgangskreds, som han tit
senere mindedes. Om sin Skoletid fortalte A. selv,
at han kun læste lidt, men fik gode Karakterer. I
Okt. 1819 blev han -- af en Adjunkt Spengler -- privat
dimitteret til Universitetet med Hovedkarakteren
Haud illaudabilis. Den officielle Liste over Aarets
Dimittender viser, at han for sin Udarbejdelse
i Modersmaalet fik Laud, men i øvrigt havde tre
Non, i latinsk Stil, Arithmetik og Geometri. Til
Embedsstudium valgte han Lægevidenskaben. Om Sommeren
foretog han dels alene, dels i Forening med en Ven
længere Fodture i det sydlige 
Sjælland, hvor Præstø sædvanlig gjæstedes, og her blev han
paa en saadan Udflugt forlovet med sin Kusine Caroline
Frederikke Aagaard, Datter af en Urtekræmmer. Naar
Familien vilde paaskynde hans Studier, som han just
ikke hastede med, svarede han, at han ikke læste
for at blive Doktor, men for at faa Kundskaber. Sit
Fag omfattede han med varm Interesse. Hvilken
Tilfredsstillelse røber sig ikke i Linjer som disse
af et Brev til hans forlovede: «Tro mig, Anatomien
er ikke hæslig, ikke vanhellig. Hvor stygt er
ikke Kadaveret, saaledes som vi faa det, smudsigt,
hentæret, uskjønt; men naar Huden er borte, naar de
enkelte Dele betragtes hver for sig, de røde, friske
Kjødtrævler med deres fine, gjennemsigtige Hinder,
Senerne, blanke som Sølv; Brusket paa Ledemodene,
snehvide, glatte; det uendelig fine Net af Aarer,
Pulsaarer og Nerver; og den beundringsværdige
Sammenhæng, Forstanden kan opdage deri -- o, et dødt
Legeme indeholder en Skat af den højeste Skjønhed;
man maa tabe sig i Beundring derover, som om man
stod for det fuldendteste Værk i Naturen.» Med den
digteriske Produktion havde det lige saa lidt Hastværk
som med Embedsstudiet. A. synes ikke at have kjendt
Frembringelsens første Uro og utaalmodige Trang,
saa lidt som hans Ungdom har svajet under stærke
Brydninger. Sund som han var af Natur, magelig og
besindig af Tilbøjelighed har han givet sig Tid og
suget Honning, hvor Livet bød ham det, i Digtning og
Videnskab, i muntert Selskab og i et dansk Landskabs
Pragt og Stilhed. Poesien var Tidens Stormagt, de rige
Kilder, Oehlenschlager havde kaldt frem, begyndte at
vælde, og den Vaar af Ungdom og lyse Farver, hvori de
klædte alt, stemmede ypperlig med A.s Hang til Idyllen
og til skjønhedsfuld Nyden. Han var stærkt optaget
af Oehlenschlägers Værker og kom oftere i Digterens
Hjem. Senere traadte han i nært og fortroligt Forhold
til Chr. Winther. I Brevene fra Studentertiden viser
han sig som en livsglad, tillidsfuld, forelsket
Yngling; hyppig forekomme Udbrud af barnlig
Religiøsitet og umiddelbar Skjønhedsglæde. Paa
Charlottenborg-Udstillingen stemmes han ved Synet
af en Række Thorvaldsenske Arbejder til dyb Andagt
og glæder sig over den uendelige Skjønhed, der kan
udtrykkes i legemlige Former. Nu og da i en Fristund
blev et Digt til, nogle af de første offenliggjordes i
«Aftenblad» 1823, f. Eks. 27. Juni: «Ved Hofmanns Død»
og «Den lille ulykkelige», 8. Avg.: «Siskensang» og
10. Okt.: «Torsten og Trine». De følgende Aar bragte
«Nyt Aftenblad», «Nyaarsgaver fra danske Digtere»
og senere 
«Kjøbenhavnsposten» af og til et Digt fra hans Haand, men
der findes intet Tegn til, at andre end Chr. Winther
have lagt Mærke til disse spredte Glimt.
<footnote>
Hans først trykte Digt er dog maaske «Børnesalme»,
der findes i «Sange ved Blegdamsskolens Examen
1820». Her indeholder den en ottelinjet Strofe mere
end i «Samlede Digte», hvor den ogsaa fejlagtig er
dateret 1826.</footnote>

Efter i Aaret 1827 at have taget Embedsexamen med
bedste Karakter giftede han sig 21. Okt. s. A. med
Karoline Aagaard og nedsatte sig strax som
praktiserende Læge i Nysted, som han efter 11
Aars Forløb ombyttede med Saxkjøbing, hvor han
ligeledes boede i 11 Aar, indtil han i Jan. 1849
blev udnævnt til Fysikus i Fyns Stift, en Stilling,
som han tidligere havde søgt. I det følgende Aar
blev han tillige Læge ved Afdelingen for afsindige
i Graabrødrehospitalet i Odense og levede nu i denne
By til sin Død, der indtraf 20. Juli 1856.

Utvivlsomt har A., hvad aandelig Kapital angaar,
været vel udrustet, da han forlod Hovedstaden, og
ligesaa utvivlsomt har Livet i de smaa Provinsbyer
tæret derpaa. Dog bevarede han sit Sinds sunde, glade
Ligevægt og sit friske Lune. Dr. Brandes aftrykker i
sin Afhandling om A. Brudstykker af en Række Breve,
som Digteren har skrevet til en Ven, Urtekræmmer
Christian Petersen i Kjøbenhavn. Afvexlende med
barokke og nydelige Beskrivelser af Provinslivets
Forhold og Fremtoninger føres her nu og da Klage
over Kjedsomhed og Tomhed; men mismodige ere
disse Breve ingenlunde. Det maa vel erindres,
at de ere skrevne til en jovial Forretningsmand,
en lystig Selskabskammerat, hvis Dannelsestrin
var vidt forskjelligt fra den belæste Digters og
Æsthetikers. I et Brev fra Fru Aarestrup hedder det,
at end ikke i Ungdommen sluttede A. sig med særlig
Fortrolighed til nogen, at han altid følte Glæde ved
Ensomheden, Naturen og alvorlig Tænkning, «aldrig var
han i Ordets dybere Betydning mismodig». Erstatning
for det kjøbenhavnske Selskabsliv fandt A. i de
laalandske og fynske Herregaardes aristokratiske
Kredse. Den afholdte Læge med udstrakt Praxis i By og
paa Land blev maaske fortrinsvis Herregaardslæge, og
den muntre, vittige, galante Mand blev snart lige saa
velset ved luxuriøse Middage som ved Sygesengen. Han
befandt sig vel i de farverige Omgivelser og navnlig i
Damernes Kreds, hvis Skjønhed og pragtfulde Toiletter,
hvis Smil og Haandtryk idelig udgjøre Motiver for
hans Digtning. Og 
de mange Ture ud i Landet paa alle Aarets og Døgnets
Tider bidroge sikkert til at bevare Friskheden
og Naturglæden hos ham. Paa disse Kjøreture fra
Landsby til Herregaard undfangedes nu og da et Digt,
som saa senere fæstnedes til Papiret, men der var
ingen Trang eller Ærgjerrighed til at sende det ud i
Verden. En Udenlandsrejse, han foretog som Læge for en
dødssyg Komtesse, gjaldt Tyskland og Bøhmen, ellers
indskrænkede alle Udflugter sig til en for det meste
aarlig tilbagevendende Tur til Hovedstaden. Paa en
af disse gjorde han Søren Kierkegaards Bekjendtskab,
og paa en Møensrejse 1839 traf han Thorvaldsen, hvis
Værker tidlig havde gjort et dybt Indtryk paa ham. Sit
gode Litteraturkjendskab vedligeholdt han flittig ved
Hjælp af Bogsendinger fra Hovedstaden. Hans mange,
i Regelen meget fri, Oversættelser vise, hvilke
udenlandske Digtere han fortrinsvis syslede med:
Moore, Heine, Goethe, Hugo, Burns, Byron, Hafis,
Rückert og Cunningham.

Paa Chr. Winthers Opfordring udgav A. i Dec. 1837
en Samling «Digte» -- «et stort Ansvar for Gud
og Mennesker, men især for Reitzel,» siger han,
og den ringe Tillid til Læseverdenen, han synes
at have næret, bekræftede sig des værre. Det
var i den spekulative Digtnings og Filosofis
Glansperiode, og denne lod ikke sine Straaler
skinne paa en umiddelbar, sanselig frisk Natur
som A.'s. Endnu 3 Maaneder efter Bogens Fremkomst
var der kun solgt 40 Exemplarer. Karakteristisk
er det, at J. L. Heiberg hverken havde Plads for
A. i sin Anthologi fra 1842 eller nævnte ham med
et Ord i sin Afhandling om «lyrisk Poesi» Aaret
efter. P. L. Møller viste sig atter her som den
mest skarpsynede af Datidens Kritikere, men hans
træffende Karakteristik af de Aarestrupske Digte
vakte ingen videre Opmærksomhed. Digteren gjentog
ikke Forsøget. Den litterære Skæbne rokkede dog
ikke hans gode Humør eller forstyrrede hans daglige
Levevis som Læge og Selskabsmand. Hist og her i Breve
findes vel bitre Udfald mod Tidens Tendens; men en vis
Nøgternhed, som Provins- og Herregaardslivet meddeler,
hans Virksomhed og hans Pligter som Forsørger for en
talrig Familie tillode ham ikke at ruge over litterære
Skuffelser. Ved et Prøvevalg i Dec. 1840 blev A. valgt
til Deputeret sammen med Orla Lehmann, og kun Frygten
for, at det skulde skade hans Stilling som Læge,
hindrede ham fra at modtage Valget. Hans Stilling
til Tidens Frihedsbevægelse var paa en Gang præget
af den uafhængig følende Digter, af Provinsmatadoren 
og af Selskabsmanden i de fornemme Herregaardssaloner
og derfor vaklende. Snart taler han begejstret om
Revolution og Republik, snart er der fornem Kulde
og Spot i hans Ord om Bevægelsen og dens danske
Talsmænd, og snart udtrykker han dyb Mistillid
til Folkets Evner. Han har et større Blik for
Udlandets end for Hjemmets Begivenheder; men man
tør ikke som Dr. Brandes heraf drage den Slutning,
at han nærede kosmopolitiske Tilbøjeligheder. Saa
snart Forholdet mellem Danmark og Hertugdømmerne
antog en krigersk Karakter, aande hans Udtalelser
den varmeste Begejstring for Fædrelandets Sag. (Se
t. Ex. «En Drøm» og «Virkelighed», to politiske
Digte, der findes trykte hos O. Borchsenius,
Fra Fyrrerne I.) Hans Produktion havde aldrig
været rig, i hans sidste Leveaar randt den mer
og mer sparsom, og af de Bladnotitser, der 1856
meldte hans Død, skulde man ikke ane, at det var
en af vore mest ægte og ejendommelige Digtere,
der var gaaet bort. I Begyndelsen af Treserne
offentliggjorde Chr. Winther i sine Anthologier
en Række af A.s efterladte Digte, og nu vandt de
saa megen Opmærksomhed, at Samfundet til den danske
Litteraturs Fremme kunde, skjønt ikke uden Modstand,
overdrage Udgivelsen af et Bind «Efterladte Digte»
til F. L. Liebenberg og Chr. Winther (1863). Hermed
var Glemselens Slør draget bort fra A.s Træk og hans
Ry slaaet fast. I 1877 kunde F. L. Liebenberg hos A.s
oprindelige Forlægger udgive de «Samlede Digte», hvor
Indholdet fra de to tidligere Samlinger er yderligere
forøget med en Række dels originale dels oversatte
Digte. Den omhyggelige Udgiver har med denne Udgave
for Øje ikke blot gjennemgaaet A.s Manuskripter, men
ogsaa for Oversættelsernes Vedkommende i de fleste
Tilfælde jævnført dem med Originalen. En Efterskrift
gjør nærmere Rede for de foretagne Forandringer og
Rettelser. Alt, hvad A. har skrevet, indeholde de
«Samlede Digte» dog ikke, og muligvis er der ved
Udvalget gaaet lidt for strængt til Værks. Foruden
de ovennævnte politiske Digte fattes adskillige
kaade Ritorneller og bl. a. et overmaade skjønt
om end dristigt erotisk Digt; nogle Brudstykker,
der ere meddelte af Borchsenius i «Nær og Fjærn»,
kunde maaske ogsaa nok have hævdet deres Plads.

A.s Digtning er udelukkende Lyrik; men saa
afsluttet hans Omraade er, saa afgjort er ogsaa hans
Ejendommelighed. Hans Farvers blændende Pragt, hans
Toners Klang og Sødme tillade ikke, at han overses
i vor Litteratur. Af danske Digtere er han 
nærmest beslægtet med de to, han personlig kom i
Berøring med: Oehlenschlager og Chr. Winther. Den
Verden, hans Digtning fører ind til, er som en Lund
eller Have, hvor en yppig Natur udfolder sig i hed
Sol og kølig Skygge, med rødmende Bær og saftrige
Frugter, med Vande, hvor Forellen og den sølvhvide
Lax springe, medens Nattergalen og Siskenen synge i
Eliekrattet. Ingen Trækfuglelængsler stunde mod de
Egne, der ligge udenfor. Digteren dvæler i rolig
nydende Mag blandt sin exotiske Blomstervrimmel
for at lovsynge den Kvindeskjønhed, som næres af
Lundens Frugter, som udvikles i dens Varme og Læ,
og omkring hvilken alt det øvrige kun tjener til
Ramme. Det kvindelige Legeme er for A. en uudtømmelig
Kilde til Sang; som ingen anden dansk Digter har
han beundret og fundet Udtryk for dets Skjønhed
i Hvile og Bevægelse, i dets Nøgenhed og i let
dølgende Toiletters diskrete Antydninger. Lokkernes
mørke Fylde, Nakkens og Skulderens bløde Runding og
Armens fine Linje røbe for ham en Skjønhed, som han
virtuosmæssig véd at variere. Der er i denne Erotik
vel mere Glød end Inderlighed, dens Toner indbyde
til jordisk Livsglæde, men den er fri for ethvert
Stænk af Brynde, af usund, ulmende Lidenskab. Dens
Drivefjeder er kjæk Attraa forenet med høj, ædel
Skjønhedsglæde. Dertil kommer den Friskhed, hvormed
A. maler, den Umiddelbarhed, hvormed han opfatter. Den
kulturrige Verden besynger han naivt, djærvt og
dristig. Han reflekterer ikke længe over de modtagne
Indtryk, men lader dem fra sit frodige Sind strømme
ud i fast hamrede Strofer. Endelig besidder han et
fint Skjælmeri og et oprindeligt, ægte dansk Lune,
der giver hans Tanker og Indfald kraftig Flugt. Enten
han synger om Elskovens salige Hengivelse -- som i
den enestaaende Romance «Skjøn Ellens Elsker» -- eller
om dens Flygtighed og Kval, er det vel fremfor noget

dette Lunes spillende Skjær, der gjør hans Diktion saa
original og ægte. Der spores ingen Fremskridt eller
Tilbagegang i A.s Produktion; fra første Færd finder
han sit Æmne og sin Form. Over Formen besad han et
ypperligt Herredømme, og han elskede Sprogets ømme,
smidige og farvestærke Ord. Hans Strofer med den
fuldttonende Stigen og Fald, med de kjækt klingende
Rim ere som rigt prydede Skaaler, hvori Digteren i
Ny og Næ pressede sin ildglødende Drue for den lille
Kreds, der altid vil samles om ham.

P. L. Møller, Kritiske Skizzer II. 
G. Brandes, Kritiker og Portraiter. 
Nær og Fjærn Nr. 284.

<i>Bertel Elmgaard.</i>
</chapter>
<chapter name="Aarflot, Sivert Knudsen, 1759-1817, landøkonomisk Forfatter">
<b>Aarflot, Sivert Knudsen</b>, 1759-1817, landøkonomisk Forfatter, 
er født paa Aarflot i Ørstens Sogn paa
Søndmør i Norge 23. Okt. 1759. Hans Forældre vare
Bønderfolk, og han selv blev opdraget som Bonde. Han
forstod dog at skaffe sig flere Kundskaber end
almindeligt for hans Stand paa den Tid. Dette gav
ham Adgang til at blive Skoleholder, i  hvilken
Stilling han virkede i 15 Aar. 1798 blev han
Lensmand for Voldens Skibrede. Fra 1800 boede han
paa Gaarden Egsæt, hvor han anlagde et Bogtrykkeri,
fra hvilket der udgik en hel Del Skrifter af økonomisk
Indhold, oftest forfattede af ham selv. Fra 1810-16
var han Udgiver af «Norsk Landboblad», der udgik
ugentlig fra hans eget Trykkeri. Det kgl. danske
Landhusholdningsselskab hædrede ham i 1800 med en
Guldmedaille som Paaskjønnelse af, at han havde
skjænket sin Bogsamling til et Almuebibliothek,
og 1803 tildelte Kongen ham Guldmedaillen for ædel
Daad til Belønning for hans ufortrødne Bestræbelser
for i de tunge Aar at afhjælpe Brødmangelen ved
at give Anvisning paa Surrogater. 1809 blev han
Danebrogsmand. Han var fra 1789 gift med Gunhild
Rasmusdatter Ekrem, som overlevede ham til 1836. Selv
døde han 14. Juli 1817 paa sin Gaard Egsæt.

Halvorsen, Norsk Forf. Lex.

<i>J. P. Petersen.</i>
</chapter>

<chapter name="Aarhus, Jacob Madsen, 1538-86, Professor">
<b>Aarhus, Jacob Madsen</b>, 1538-86, Professor. 
Denne Mand, der med Føje kan nævnes som en af de lærdeste og
skarpsindigste Lærere ved Kjøbenhavns Universitet i
det 16. Aarhundrede, var født i Aarhus 1538 og blev
Student 1559. I sin Ungdom nød han Understøttelse
af den brave Rigsraad Jørgen Rosenkrantz til
Rosenholm. 1563 tog han den filosofiske Bakkalavrgrad,
og nogen Tid efter blev han Rektor i Aarhus, hvor
han tillige 1565 aflagdes med et Kanonikat. Derved
fik han Midler til at besøge fremmede Højskoler, da
han 1566 nedlagde Rektoratet. I syv Aar færdedes han
nu ved fremmede Universiteter (Wittenberg, Leipzig,
Heidelberg og maaske flere) og indsamlede et stort
Forraad af Kundskaber, næsten i alle Videnskabens
Grene, men fornemmelig i de gamle Sprog, ogsaa i
Hebraisk, samt i Filosofi og Theologi. Selv i hin
latinske Tidsalder var der næppe mange danske Mænd,
der kunde maale sig med ham i grundig filologisk
Indsigt. Paa hans videnskabelige Retning havde for
øvrigt den berømte franske Filosof og Sprogmand
Petrus Ramus udøvet en Del Indflydelse. Derfor
foragtede J. M., trods sin store klassiske Lærdom,
ikke Modersmaalet, men blev den 
første, som her til Lands gjorde det til Gjenstand for
videnskabelig Iagttagelse (se ndfr.). -- Hjemkaldt fra
Udlandet blev han 1574 Professor ved Universitetet,
først i Latin, siden i Græsk. Hermed forenede han
fra 1578 Stillingen som kongelig Bibliothekar,
og da Dr. Niels Hemmingsen var bleven fjærnet
fra Universitetet paa Grund af sine kalvinistiske
Anskuelser, blev J. M. 1580 valgt til hans Efterfølger
som Professor i Theologien. I Wittenberg havde han
1567 taget Magistergraden, i Kjøbenhavn erhvervede
han 1574 Bakkalavrgraden og 1582 Doktorgraden
i Theologien. Han døde allerede 15. Juli 1586,
ugift. Hans talrige Skrifter, hvoraf en Del først
bleve udgivne efter hans Død, medens mange forbleve
utrykte, ere nærmest af sproglig og filosofisk Art,
og hans Kommentarer over flere bibelske Bøger gaa
mere ud paa en dialektisk Analyse end paa egentlig
theologisk Fortolkning. Hans Fremstilling er klar og
præget af Skarpsindighed.

Rørdam, Kbhvns Universitets Hist. 1537-1621 II, 301 f. 608 ff.

<i>H. F. Rørdam</i>.

-- Jacob Madsen Aarhus kaldes af E. Sievers (Grundzüge
der Phonetik, Leipz. 1881, S. 122) «der älteste
<i>Phonetiker</i> der Neuzeit» og har som saadan efterladt
sig et for sin Tid højst mærkeligt Skrift, der som
et lille Oktavbind paa i alt 250 Sider udkom i Basel
1586 med Titel: «De literis libri duo, qvorum priore
nativa pronunciatio asseritur, posteriore sophistica
confutatur». I Dedikationen til Niels Kaas dadles
de ældre Forfatteres Omtale af Bogstavlydene som
rent vilkaarlig, og det hævdes som nødvendigt, «ut
doctrina aliqva literarum, <i>omnibus lingvis communis</i>,
extaret. Eam autem nullam veram et constantem esse
posse, nisi <i>ex ipsa natura</i>, omnibus hominibus et
gentibus communi, describatur.» I Overensstemmelse
hermed søger Forf. da i Skriftets første Bog for
første Gang i Evropa at give en almindelig, samlet,
systematisk Oversigt over Bogstavlydene, idet han
saavel for Vokalers som Konsonanters Vedkommende gaar
ud fra den forskjellige Stilling af Taleredskaberne,
hvorved de frembringes, og derved haaber at
naa Resultater af Almengyldighed for alle Sprogs
Lyd. Hans geniale Forsøg paa at skabe en almindelig
Fonetik -- et Forsøg, som først den nyere tyske og
engelske Videnskab med rigere Midler og større Held
har gjentaget -- har næppe efterladt sig direkte Spor
i den moderne fonetiske Litteratur i Udlandet; men
derimod har hans Bog været af ikke ringe Betydning
for senere danske Forfattere, saaledes bl. a. de
Partier af den, hvor den gamle 
Lære om Diftonger for første Gang forkastes og
Forskjellen mellem i og j, u og v indskærpes. Paa
disse og flere andre Steder har Bogen endnu en særlig
Interesse for os danske derved, at der her specielt
ogsaa tages Hensyn til Modersmaalet i Forfatterens
jyske Dialekt, hvorfra talrige Exempler anføres;
men langt betydeligere Vidnesbyrd om hans Sans
for Studiet af vort Sprog fandtes sikkert i flere
af de Haandskrifter, han ved sin Død efterlod
sig. Blandt disse anføres nemlig ikke alene et
«Dictionarium Latino-Danicum D. Jac. Mathiæ», men
ogsaa «Observationes Danicæ» og fremdeles «Grammaticæ
Latino-Danicæ D. Jac. Mathiæ Pars I-II», «Etymologiæ
ejusd. Pars I-II», «Syntaxis Pars I» -- som det altsaa
synes et omfangsrigt grammatisk Værk, der skrevet
af en Mand som Forfatteren til «De literis» sikkert
ogsaa for os vilde have været af ikke ringe Interesse,
men som des værre nu maa anses for tabt.

<i>M. Lorenzen</i>

</chapter><chapter name="Aarhus, Jacob Matthisen</b>, s. Matthisen.">

<b>Aarhus, Jacob Matthisen</b>, s. Matthisen.

</chapter><chapter name="Aarsleb, Christen Nielsen, --1723, Præst">

<b>Aarsleb, Christen Nielsen</b>, --1723, Præst. 
Han var født i Jylland i en af de Byer af Navnet Aarslev, som
findes der (i Aarhus Stift), blev Student 1681 fra
Kjøbenhavns Skole og siden theologisk Kandidat. Han
maa have gjort sig bemærket ved særlige Evner
og historisk Interesse, eftersom Præsident Peder
Resens Enke, Anne Meier, efter kyndiges Raad 1688
overdrog ham at bearbejde hendes afdøde Mands store
Samlinger til Danmarks Beskrivelse (Atlas Danicus)
og at gjøre dem færdige til Trykken, idet han tillige
forpligtedes til ikke at modtage nogen Ansættelse,
saa længe Arbejdet stod paa. Det lykkedes ham i Løbet
af 3 1/2 Aar at faa det hele færdigt i en forkortet
latinsk Bearbejdelse. Men da Enken imidlertid var død,
blev Værket des værre henliggende utrykt. A. var en af
de første Alumner paa Borchs Kollegium, og som dets
Inspektor holdt han en latinsk Tale ved Kollegiets
Indvielse 1691. I Maj 1692 tog han Magistergraden,
og samtidig blev han Præst i Sorterup og Ottestrup ved
Slagelse. Her forfattede han en latinsk Fremstilling
af Kong Frederik II's Historie; men da hans Manuskript
1707 blev underkastet den akademiske Censur, fandt
Professorerne Poul Vinding og Caspar Bartholin
Anledning til at gjøre saa væsentlige Indvendinger
mod Arbejdet, at Forfatteren maatte opgive Tanken
om at faa det udgivet. Censorerne indrømmede vel, at
det var skrevet i et fortrinligt Sprog, i Tacitus's
historiske Stil; men den Frihed, hvormed Forfatteren 
havde ytret sine Meninger, særlig om kongelige
Personer og udenlandske Magter, kunde efter deres
Mening «ikke tolereres», og Kong Frederik IV var
enig med dem heri, vel især fordi der kunde gives
de udpegede Udtryk og Bemærkninger Anvendelse paa
Nutiden. -- Efter denne Modgang betraadte A. ikke
mere Forfatterbanen. Han døde i de første Dage af
Avg. 1723. Gift 1. med Anne Nielsdatter, 2. med
Johanne Beate de Clerque.

Worm, Lex. ov. lærde Mænd I, 42 (med Kall Rasmussens Tilføjelser). 
Wiberg, Alm. Præstehist. III, 159. 
Luxdorphiana S. 287 ff. 
Danske Mag. 4. R. VI, 353 ff.

<i>H. F. Rørdam</i>.
</chapter>

<chapter name="Aarsleff, Carl Vilhelm Olaf Peter, f. 1852, Billedhugger">
<b>Aarsleff, Carl Vilhelm Olaf Peter</b>, f. 1852, Billedhugger, 
Søn af Drejermester Th. A. i Nyborg, er
født der, besøgte senere Kunstakademiet i Kjøbenhavn
og vandt den store Guldmedaille 1881 for et Relief:
«Dolon indhentes af Diomedes og Odysseus». Derefter
opholdt han sig som Akademiets Stipendiat et Par Aar
i Syden. Til Frederiksborg-Musæet har han udført en
Frise med Æmner af Jomsvikingernes Liv. Hans smukkeste
Arbejde er vel hidtil en Statue af den fortabte Søn,
udstillet 1885. 

<i>Jul. Lange</i>.
</chapter>

<chapter name="Aarøe, Bendt Christian Magens, 1828-86, Officer">
<b>Aarøe, Bendt Christian Magens</b>, 1828-86, Officer,
er født 5. Jan. 1828 i Kjøbenhavn, hvor hans Fader, der
tidligere havde været Militær og gjort Krigen med i
1848 som Kapitajn, var Toldembedsmand. Skjønt hans
Hu ikke stod til Handelen, blev han dog anbragt
i Lære hos en Silke- og Klædehandler;
men han forlod hurtig denne Stilling, da
hans egentlige var at blive Militær.
Han henvendte sig derfor til Kong Christian VIII med 
Anmodning om Understøttelse og fik
Tilsagn af Kongen om at blive Landkadet paa
Chatolkassens Regning. Saaledes kom A. i 1845
ind i Hæren og udnævntes til Sekondlieutenant 3 Aar
senere. Kort efter udbrød Krigen, og han gjorde da
Tjeneste først ved 4. Forstærknings-, senere ved
12. lette Bataillon. Aaret efter var han med
i Slaget ved Kolding og udmærkede sig navnlig ved
Stormen paa Vrandrup Hovgaard, hvornæst han deltog
i Ryes Tilbagetog til Dels som Kompagnichef, efter
at han i Juni var forfremmet til Premierlieutenant;
endnu samme Aar benaadedes han for sin Optræden ved
Kolding med Ridderkorset. Den paafølgende
Vinter blev A. Adjudant hos Oberst Læssøe
og deltog ved dennes Side i Slaget ved Isted.
Da Læssøe faldt, var han netop sendt bort for
at overbringe en Befaling, men da han ved
Tilbagekomsten hørte sin døende Chefs Ønske om,
at Grydeskoven skulde tages, 
satte han sig i Spidsen for det tilstedeværende
Mandskab og fordrev Fjenden der fra; senere tog han 2
Kanoner i Cathrineskoven. I Begyndelsen af Avg. deltog
han ogsaa i en Forpostfægtning ved Røde Hus foran
Danevirke. Efter Krigen (i 1852) indgik A. Ægteskab
med Frøken Anne Christine Struch fra Throndhjem,
som døde i 1878, og han gjorde nu Tjeneste i
forskjellige Stillinger, saaledes var han fra 1855-57
Vagtmesterlieutenant i Nyborg, hvorefter han blev
ansat ved 16. Bataillon i Kjøbenhavn. Da Krigen udbrød
1864, var han endnu Premierlieutenant, men erholdt
et Kompagni ved 17. Regiment, hvormed han deltog
i Dybbøls Forsvar indtil Slutningen af Marts. Da
besluttede Overkommandoen at virkeliggjøre et af ham
i 1863 indsendt Forslag om under en eventuel Krig at
oprette et Strejfkorps<footnote>Angaaende Korpsets Tilblivelseshistorie se en
Artikel af A. i Dagbladet for 10. April 1885.
</footnote>, der ved Landgange paa den
af Fjenden besatte Kyststrækning kunde tilføje denne
saa stor Skade som muligt. Korpset, som i Begyndelsen
havde en Styrke paa 180 Mand Fodfolk og 22 Ryttere,
udførte flere Expeditioner, der bragte A.s Navn paa
alles Læber (en Beretning om Korpsets Virksomhed
findes i Militært Tidsskrift 13. Aarg.). Under
Vaabenhvilen voxede Korpsets Styrke til o. 600 Mand
og 3 Landgangs-kanoner, ligesom ogsaa Dampskibet
Jylland blev stillet til dets Raadighed; der næredes
store Forventninger til det, da Krigen udbrød paa ny,
men skjønt det ikke manglede A. paa Foretagelsesaand
og hans underordnede med Tillid saa op til ham,
naaede han kun et ringe Resultat. Krigsbestyrelsen
paaskjønnede dog hans Virksomhed, og Kongen benaadede
ham i Nov. 1864 med Sølvkorset, ligesom han ogsaa
dekoreredes med Sværdordenens Ridderkors.

A. var i April s. A. bleven forfremmet til
Kapitajn, men paa Grund af Fodfolkets daarlige
Forfremmelsesforhold efter Krigen faldt han i 1880
for Aldersgrænsen. Da han saaledes i en endnu kraftig
Alder saa sig uden Virksomhed, søgte han at blive
Politiker og gjenoptog sin Forfattervirksomhed (han
havde saaledes tidligere foruden forskjellige Artikler
i Dagspressen skrevet et Par Piecer om Ordningen af
vort Forsvar og med krigsministeriel Understøttelse
udgivet en «Ledetraad i Felttjeneste») og gjorde
sig navnlig bemærket ved «et Indlæg i Forsvarssagen»
(1881), hvori han hævdede en fra de andre militære
sagkyndige noget forskjellig Opfattelse; 
1883 udarbejdede han et Forslag til en Omordning og
Udvidelse af Bornholms Væbning. Det lykkedes dog ikke
A. at komme ind i Rigsdagen, han trak sig helt tilbage
fra det offentlige Liv og henlevede sine sidste Dage
i Vejle, hvor han døde 13. Marts 1886.

Nationaltid. Nr. 3545. 
Illustr. Tidende 4. April 1886.

<i>P. N. Nieuwenhuis.</i>
</chapter>

<chapter name=">Aasheim, Arent Nicolai, 1749-1800, Fysiker">
<b>Aasheim, Arent Nicolai</b>, 1749-1800, Fysiker, 
blev født 17. Juni 1749 i Bergen, hvor hans Fader Stephen A. var
Politibetjent; hans Moder hed Barbara Arentz. Han
modtog den første Undervisning i sin Fødeby og
dimitteredes 1765 derfra til Kjøbenhavns Universitet,
hvor han 1766 tog Examen philosophicum. Han lagde
sig her efter Medicin og Astronomi og var en Tid
ansat som Observator; han var ogsaa en kort Tid
kongelig Landmaaler. A. tog medicinsk Examen 1776
og blev samtidig Dr. med. 1782 blev han Professor
designatus i Medicin, 1793 ansattes han som Vikar
for Prof. Kratzenstein, efter hvis Død 1795 han blev
udnævnt til Professor i Experimentalfysiken. Foruden
de fysiske holdt han ogsaa medicinske
Forelæsninger. A. har kun udgivet nogle faa og
ubetydelige Disputatser; som Videnskabsmand har han
ingen Betydning, derimod omtales han som en dygtig
Lærer og en stiv Latiner; han var meget yndet af de
studerende for sin Uegennyttighed og Gavmildhed. Da
den største Del af den fysiske Instrumentsamling,
som Kratzenstein havde skjænket Universitetet,
gik til Grunde ved Ildebranden 1795, maatte han
ved egne Midler skaffe nye Instrumenter til Veje;
Døden forhindrede ham imidlertid i at gjøre Brug af
dem. Han døde ugift 10. Juli 1800.

Lahdes Mindesmærker 2. H. 
Rafns Nyt Bibl. f. Phys. III.

<i>C. Christiansen</i>.
</chapter>

<chapter name="Aaskov, Jørgen Lauridsen, 1616-90, Præst">
<b>Aaskov, Jørgen Lauridsen</b>, 1616-90, Præst. 
Han er født 25. Sept. 1616 i Ribe, hvor hans Fader Laurids
Jørgensen (d. 1640) var Borger. Her gik han ogsaa i
Skole, indtil han 1638 sendtes til Universitetet af
Rektoren Anders Pedersen Romdorph, der var gift med
M. Søren Andersen Vedels Datter, Dorthe, hvem Jørgen
Lauridsen nævner som sin «forvante». 1641 vendte han
atter tilbage til Ribe efter Opfordring af Biskop
Hans Borchardsen, som tog ham til Lærer for 5 af
sine Børn. Under denne sin Virksomhed modtog han
tillige rigelig Understøttelse af sin Slægtning,
den ovennævnte Dorthe Sørensdatter, der efter sin
første Mands Død var bleven gift med en bekjendt Læge,
Dr. Ludvig Pouch. 1645

blev han Kapellan hos Præsten Hans Nielsen i Søllerød,
som han efterfulgte i Embedet 1647. 1668 udgav han sin
Rektors, A. P. Romdorphs, «Dechachordum jubilæum», ti
Julesange, med tilføjede Noder, som denne havde digtet
i Aarene 1632-41 til Brug for sine Skolebørn, naar de
i Juletiden skulde synge for Døre. Sjællands Biskop,
H. Vandal, havde paa sine Visitatser i Søllerød
lagt Mærke til A.s fortrinlige kateketiske Gaver og
opfordrede ham derfor til at udgive sine Forklaringer
til Luthers lille Katekismus, for at de kunde komme
andre Præster og Lærere i Stiftet til gode. De
udkom 1679 med Biskop H. Baggers Anbefaling under
Titel: «Catechismi Børns andelig Melck oc Tyggemad»
og opnaaede i forholdsvis kort Tid 3 Oplag. Disse
hans ejendommelige enfoldige Forklaringer, der
særlig egnede sig for Almueundervisningen, have
baaret hans Navn ned igjennem Tiden, medens hans
øvrige asketiske Arbejder vare for ubetydelige til
at komme i Betragtning. Han døde 3. Marts 1690,
men allerede fra 1679 af var Embedet blevet bestyret
af hans Søn, Laurids Jørgensen, der ogsaa blev hans
Eftermand. A.'s Sønnesøns Søn var den ndfr. nævnte
Læge, U. B. Aaskow.

Worm, Lex. ov. lærde Mænd I, 7. 
Indledningerne til A.s to ovennævnte Skrifter.

<i>S. M. Gjellerup.</i>
</chapter>

<chapter name="Aaskow, Urban Bruun, 1742-1806, Læge">
<b>Aaskow, Urban Bruun</b>, 1742-1806, Læge, 
Søn af Sognepræst Hieronymus Larsen A. (d. 1744) og Anne Marie
f. Bruun, fødtes 28. April 1742 i Brønshøj. Efter
at have deponeret fra Herlufsholms Skole i 1758
og derefter paabegyndt sine medicinske Studier i
Kjøbenhavn ledsagede han 1761 Professor Th. Bugge til
Throndhjem paa en astronomisk Exkursion. Efter nogle
Aars Kandidattjeneste paa Frederiks Hospital blev han
1770 Marinelæge paa den til Algier afsendte Eskadre og
beskrev senere i sin 1774 publicerede Doktordisputats
de Sygdomme, der hærgede Flaadens Besætninger. Han
avancerede hurtig til Admiralitetsmedikus, blev 1775
Livmedikus hos Dronning Juliane Marie, 1776 Medlem
af Landhusholdningsselskabet og endnu samme Aar
Medlem af en vigtig Kommission til Ophjælpning af
Kirurgien; 1779 blev han Medlem af Direktionen for
Kvæsthuset og snart efter ogsaa af Direktionen for
Frederiks Hospital. 1782 fik han Etatsraads Rang og
døde 31. Maj 1806. 1774 havde han ægtet Anne Marie
Kall (f. 1741 d. 1801), en Datter af Konferensraad
J. C. K. Af Fødselshjælpens Fremme i Danmark har
A. for saa vidt væsentlig 
Fortjeneste, som det var paa hans og hans Kollega
Guldbrands Tilskyndelse, at Dronning Juliane
Marie i 1785 skjænkede en ved Siden af Frederiks
Hospital beliggende Gaard til Indretning af en
selvstændig Fødselsstiftelse. Sin betydelige
lægevidenskabelige Bogsamling afstod han mod en
aarlig Pension til det kgl. Bibliothek.

Smith og Bladt, Den danske Lægestand, 4. Udg., S. 1 f.
Ingerslev, Danmarks Læger og Lægevæsen II, 530 f.

<i>Jul. Petersen</i>.
</chapter>

<chapter name="Aastrup, Poul Mortensen, 1576-1619, Biskop">
<b>Aastrup, Poul Mortensen</b>, 1576-1619, Biskop, 
var født i Aastrup i Ribe Stift, hvor hans Fader,
Morten Poulsen (Grum), var Præst; Moderen hed
Anne Nielsdatter. Han blev Student fra Ribe Skole
og foretog siden, som Hovmester for unge adelige,
vidtløftige Udenlandsrejser gjennem de fleste Lande
i Evropa. Efter sin Hjemkomst tog han i Dec. 1604
Magistergraden i Kjøbenhavn, hvorpaa han 1605 blev
Rektor ved Ribe Skole, i hvilken Stilling han gjorde
sig bemærket ved sin Iver for at indføre Reformer,
sigtende til at hæve Skoleundervisningen til et
højere Trin, navnlig ved Indførelse af maanedlige
Examiner og Flidsbelønninger. 1610 kaldtes han
til Professor Pædagogicus ved Universitetet; men
allerede i April 1611 beskikkedes han til Biskop i
Lund. Det var en urolig Tid, i hvilken han overtog
dette vidtløftige Embede; thi det var lige som
Kalmarkrigen stod for Døren, af hvilken de Skaanske
Provinser saa stærkt berørtes. Og der var Uro i
Kirken; thi det var den Tid, da den melanchtonske
eller kryptokalvinistiske Retning maatte vige
for den lutherske Orthodoxi. Biskop P. M. maatte
deltage i Mødet i Kolding i Febr. 1614, hvor Præsten
Oluf Kock blev dømt; han maatte ikke længe efter
indstævne M. Niels Mikkelsen Aalborg i Helsingborg
til at møde for Konsistorium i Kjøbenhavn og selv
være med at dømme ham fra Embedet; han maatte i Juli

s. A. deltage i Granskningen af Resens Forsvarsskrift
og i alt Fald i Hovedsagen godkjende det; han maatte
i Aaret 1615 indvie Orthodoxiens Helt, Dr. Hans Resen,
til Sjællands Biskop, og han maatte endelig 1616 være
med at dømme Biskop Hans Knudsen Veile fra Embedet - 
unægtelig haarde, pinagtige Vilkaar for en Mand, der
efter alt at dømme selv stod den kryptokalvinistiske
Retning nær, saa det efter nogles Mening kun var et
Tidsspørgsmaal, naar Resen ogsaa vilde gjøre det af
med ham. -- Som kirkelig Tilsynsmand viste han megen
Nidkjærhed for Tugt og Sædelighed; slette Præster
havde i ham en Stræng Dommer. Med de latinske Skoler
førte han et omhyggeligt Tilsyn, og 
Folkeundervisningen, saa vidt hin Tid kjendte dertil,
tog han sig med Iver af, straffede forsømmelige
Degne, talte Forældrene alvorlig til paa sine
Visitatser og foreholdt dem, hvad de skyldte deres
Børn. Intet Under derfor, at ikke alle syntes om
denne alvorlige og nidkjære Biskop. -- Under en
Pest, som i Efteraaret 1619 rasede her i Landet,
mistede Biskop P. M. først to haabefulde Sønner,
og 4. Nov. s. A. bortkaldtes han selv. Hans Hustru,
Sidsel, en Datter af Historieskriveren M. Anders
Vedel, overlevede ham med flere Børn, hvoriblandt den
senere som Orientalist bekjendte Morten Poulsen Grum.

Rørdam, Kbhvns Universitets Hist. 1537-1621 III, 634 ff.

<i>H. F. Rørdam</i>.
</chapter>

<chapter name="Abbestée, Peter Herman, 1728-94, Gouvernør i Trankebar">
<b>Abbestée, Peter Herman</b>, 1728-94, Gouvernør i Trankebar; 
Søn af Vinhandler Helvig A. og hans
Søsterdatter Maria Barbara Fabritius (Tengnagel),
født i Kjøbenhavn. Efter Faderens Død ægtede Moderen
Agent Peter v. Hurk, Meddirektør for det asiatiske
Kompagni, og rimeligvis ved hans Indflydelse antoges
A. 1752 som «Assistent ved Negotien i Trankebar»,
hvorhen han sendtes Aaret efter. 1755 sendtes
han af Gouvernementet til Kongen af Trevancours
Land (sydligst paa Malabarkysten) for at udvirke
Oprettelsen af et Faktori paa College; da dette
lykkedes for ham, blev han dets «Opperhoved». Aaret
efter sendtes han i samme Egenskab til Faktoriet
i Kalikut. 1760 kaldtes han tilbage til Trankebar
og valgtes her kort efter (29. April 1761) ved
Gouvernør H. J. Forchs Død af det sekrete Raad til
Interims-Gouvernør; Valget stadfæstedes Aaret efter
af Direktionen i Kjøbenhavn. 1775 nedlagde han sit
Embede (hans Efterfølger blev David Brown) og vendte
med sin Familie tilbage til Danmark, hvor han i det
følgende Efteraar af Kompagniets Generalforsamling
valgtes til Meddirektør (der var den Gang i alt 7
Direktører). Som saadan deltog han i Forhandlingerne
om Koloniernes Overtagelse af Staten, der vedtoges
af en Generalforsamling 23. April 1777. Strax efter
udnævntes A. til Brigader og samme Aar til kongelig
Gouvernør i Trankebar. Han afgik til Ostindien i
Dec. s. A., men naaede først sit Bestemmelsessted 13
Maaneder efter. Anden Gang fik han sin Afsked 1783
(han havde imidlertid faaet Generalmajors Titel og
Rang) med Tilkjendegivelse af, at man paa Grund af
den Dygtighed og Konduite, hvormed han havde klaret
Vanskelighederne i den engelsk-franske Kolonialkrig,
ønskede, at han vilde vedblive at 
fungere, indtil fredeligere. Forhold indtraadte. Hans
endelige Afskedigelse fandt Sted i Maj 1786, men
først to Aar efter kunde han aflevere Embedet
til sin Eftermand, den tidligere Generalkonsul
i London Peter Anker. I Jan. 1789 forlod han
Trankebar. Han døde i Kjøbenhavn 29. Dec. 1794. --
1768 havde han i Trankebar ægtet Francoise Lange;
deres Datter Maria Barbara ægtede Grev Blücher-Altona.

<i>A. D. Jørgensen</i>.
</chapter>

<chapter name="Abel, 1219-52, Kong">
<b>Abel</b>, 1219-52, Konge, 
Søn af Kong Valdemar Sejr
og hans anden Hustru Berengaria. Ved sin ældre
Broder Eriks Udvælgelse til Konge blev han 1232 hans
Efterfølger som Hertug af Sønderjylland, hvilket Len
han tiltraadte 1237. Samtidig ægtede han i Henhold
til tidligere Aftale mellem Fædrene Grev Adolf af
Holstens Datter Mechtild. Da Greven kort efter gik i
Kloster, var han i en Del Aar sine umyndige Svogres
Formynder. Ved Faderens Død 1241 blev han Ejer af en
stor Del af Kongeslægtens Arvegods, deriblandt alt,
hvad der laa i Hertugdømmet, samt Stæderne Svendborg,
Faaborg, Skjelskør og Rudkjøbing. De meget blandede
Ejendomsforhold medførte snart mindre Sammenstød
mellem ham og Kongen; men til aaben Fejde kom det
først, da Erik 1246 havde brudt med den mægtige
Hvideslægt og kort efter ogsaa inddrog Svendborg
som formentlig Krongods. I Aarene 1247-48 kæmpedes
der nu med skiftende Held i Nørrejylland, Fyn og
Sønderjylland, indtil det lykkedes Søsteren Sophie
af Brandenborg at mægle Fred mellem Brødrene. Da
derpaa i Sommeren 1250 Kongens Mand Henrik Æmeltorp
i Rensborg blev angreben af de holstenske Grever,
gjæstede Kong Erik paa Vejen til hans Undsætning sin
Broder i Slesvig, men blev her svigagtig tagen til
Fange; A.'s Mænd Tyge Bost og Lage Gudmundsen lode ham
dræbe og sænke i Slien (10. Avg.). Efter at A. ved
Tyltered havde fralagt sig al Del i Drabet, toges
han til Konge og kronedes i Roskilde (1. Nov. 1250).

Som Konge viste A. megen Klogskab og Maadehold,
ligesom han i det hele synes at have været den mest
begavede af Kong Valdemars efterladte Sønner. Han
søgte at ophjælpe Stæderne og fremme Forbindelserne
med Udlandet, og ved kloge Indrømmelser bragte han
den indre Ufred til Hvile. Men inden de nye Forhold
kunde faa Tid til at fæstne sig, bortreves han,
33 Aar gammel, ved en voldsom Død, i Kampen mod de
oprørske Friser, 29. Juni 1252. Hans hæderløse Død
og hans Efterfølgers Interesse af at 
svække Sønnernes Krav paa Tronen stemplede ham som
Brodermorder. -- Hans Hustru Mechtild overlevede ham
i mange Aar; hun gik i Kloster, men forlod det igjen
og ægtede den svenske Jarl Birger, som dog kort
efter døde. Hun døde 1288.

<i>A. D. Jørgensen</i>.
</chapter>

<chapter name=">Abel, 1252-79, Søn af Kong Abel og Dronning Mechtild">
<b>Abel</b>, 1252-79, Søn af Kong Abel og Dronning Mechtild,
født efter Faderens Død. I Skiftet med sin Broder,
Hertug Erik af Sønderjylland, fik han Byerne
Svendborg og Rudkjøbing, muligvis ogsaa Faaborg,
og som kongeligt Len Tranekjær med Langeland. Hans
Hustru synes at have været en Datter af Grev
Gunzelin af Schwerin. A. døde Paaskedag (2. April)
1279 i Svendborg og blev begravet i Graabrødrenes
Klosterkirke. Han efterlod kun en Datter Margrethe,
som gik i Klosteret Zarrentin i Meklenborg og overlod
sine Frænder Greverne Slægtgodset i Danmark; de
solgte det atter til Kong Erik Glipping. Som
Abbedisse indstiftede hun 1317 en Sjælemesse for sin
Fader, «Hertug Abel».

<i>A. D. Jørgensen</i>.
</chapter>

<chapter name="Abel Cathrine, o. 1626-76, Stifterinde af «Abel Cathrines Stiftelse»">
<b>Abel Cathrine</b>, o. 1626-76, Stifterinde af «Abel Cathrines Stiftelse». 
Hun er født 1626 eller 1627
i Holsten (Slesvig?) og siges at have været i
Sophie Amalies Tjeneste, da denne 1643 kom herind i
Landet. I hvert Fald var hun det senere og maa trods
sin underordnede Stilling i høj Grad have erhvervet
sig Dronningens Velvilje, da Sophie Amalie, ogsaa
efter at hun havde fratraadt sin Tjeneste og lige
til hendes Død, paa forskjellige Maader viste hende
sin Tillid og Yndest. I 1655 giftede hun sig med Hans
Hansen (Osten), Proviantskriver paa Kjøbenhavns Slot
og Inspektør ved det kongelige Gods paa Laaland og
Falster. Denne Mand erhvervede sig efterhaanden en
efter Datidens Forhold betydelig Formue, navnlig
i Jordegods, og efter hans Død (1672) anvendte og
legerede A. C. en ikke ringe Del af Formuen til
velgjørende Formaal, blandt hvilke særlig kan nævnes
Opførelsen af en Bygning i Kjøbenhavn med Boliger for
fattige samt Henlæggelsen af en betydelig Kapital til
denne Stiftelse, som fik Navn efter hende. Mærkeligt
er det i øvrigt, at hun, som aldrig selv underskrev
sig med noget Familienavn, og som i det mindste en
Tid lang tjente i underordnede Stillinger, baade i
Indskriften paa hendes Kiste, i det over hende og
Manden rejste Epitafium i Holmens Kirke og i et af
Manden oprettet Testamente af 1665 kaldes A. C. <i>von
der Wisch</i>, paa det første Sted med Tilføjelsen: 
Wolfsdatter. Dette forklares dog vel rettest ved,
at hun var uægte Datter af en Adelsmand af den nævnte
Slægt. Hun døde 1. Jan. 1676.

O. Nielsen, Efterretn. om Abel Katrines Stiftelse, 1875. 
Leonora Christinas Jammers-Minde, 3. Udg., S. 46 f. 
Hofman, Saml. af Fundationer X, 368 ff.

<i>S. Birket Smith.</i>
</chapter>

<chapter name="Abel, Christen Pedersen</b>, --1663--, Præst">
<b>Abel, Christen Pedersen</b>, --1663--, Præst. 
Han skal være født i Nibe og blev Student fra Aalborg 1636. Han
opholdt sig nogle Aar (o. 1657-58) i Norge, hvor han
synes at have modtaget Understøttelse fra Kansleren
Jens Bielke og dennes Søn, Jørgen Bielke. Senere
rejste han til Holland og blev 1663 Præst for den
nyoprettede dansk-norske Menighed i Amsterdam,
for hvilken han udgav flere Opbyggelsesskrifter,
hvoriblandt en dansk Salmebog, der udkom 1667. Dennes
første Afdeling indeholder en rimet Oversættelse af
Davids Salmer. De fleste af dem (95) har han selv
oversat, men dette Arbejde er meget smagløst og
vidner om en ringe poetisk Begavelse. De øvrige ere
optagne fra andre Forfattere, f. Ex. Arrebo. Den
anden Afdeling indeholder et Udvalg af de bedste
danske Salmer fra det 16. og Begyndelsen af det
17. Aarhundrede. Han og hans Menighed sluttede sig
senere til den reformerte Kirke. Han levede endnu
1674.

Personalhist. Tidsskr. V, 228 f. 
Ny kirkehist. Saml. I, 572 f.

<i>S. M. Gjellerup</i>.
</chapter>

<chapter name="Abel, Ivar, 1720-88, Sprogforsker">
<b>Abel, Ivar</b>, 1720-88, Sprogforsker. 
Født i Ejstrup
Mølle (Asfærg Sogn ved Randers), som hans Fader
ejede, fik han sin første videnskabelige Opdragelse
hos Præsten i Asfærg, Laurids Eskildsen Vivild, hvis
Hustru Kirsten Ivarsdatter Abel var en Slægtning af
ham; senere kom han i Viborg Kathedralskole, hvorfra
han dimitteredes til Universitetet 1739. 1761 tog
han latinsk-juridisk Examen og virkede som Prokurator
ved Kjøbenhavns Byting til 1771. Ved Siden heraf og
navnlig efter at have opgivet Prokuratorbestillingen
syslede han ivrig med Sprogstudier («Glottophilus»
kalder han sig selv). 1765 udgav han, nærmest
til praktisk Brug, «Index unisonorum hebraicus»,
et Glossar over enslydende eller hinanden lignende
hebraiske Ord. Dertil sluttede sig senere «Symphona
symphona» (1782), der indeholder sammenlignende
Bemærkninger om en Række Ord af forskjellige indiske
Sprog, og «Gentium Boreo-Orientalium vulgo Tatarorum
harmonia linguarum» (ud. A.), der under temmelig
rigtige Synspunkter for Inddelingen sammenstiller Ord
af forskjellige finsk-ugriske, tatariske og mongolske 
Sprog. I sit «Schediasma etymologico-philologicum»
(1783) meddeler han bl. a. nogle Bemærkninger om
Grønlandsk, men kan for øvrigt ikke frigjøre sig fra
den ældre Theori om Hebraisk som Ursprog. En Del af
sine sidste Aar opholdt han sig i Fredensborg og døde
1788. Han var gift med Maria Frost, en Klokkerdatter
fra Fredericia.

<i>Vilh. Thomsen.</i>
</chapter>

<chapter name="Abel, Søren Georg, 1772-1820, Præst">
<b>Abel, Søren Georg</b>, 1772-1820, Præst. 
Han fødtes 3. Jan. 1772 i Mo (Thelemarken), hvor Faderen, Hans
Mathias A., da var Sognepræst (f. 1738 d. 1803);
Moderen hed Elisabeth Knuth Normann (f. 1737 d.
1817). 1788 blev han Student fra Helsingørs Skole,
1792 theologisk Kandidat, 1794 personel Kapellan hos
Faderen, da Sognepræst i Gjerestad, 1799 Sognepræst
til Finnø, 1803 Faderens Eftermand i Gjerestad, 1813
Ridder af Danebrog for sin Iver og Dygtighed som
Anfører for Kystværnet. Han repræsenterede Nedenæs
Amt paa det overordentlige Storting 1814 og det andet
ordentlige Storting 1818. Paa begge Ting var han
Medlem af Odelstinget. Paa det sidste gjorde han sig
bemærket som Oppositionsmand ved temmelig vidtgaaende
Forslag. Skjønt han talte for Foreningen med Sverige
(20. Okt. 1814), maa han henregnes til de Patrioter,
der havde sin Rod i den gamle Tid, hvorfor han
ogsaa med Skarphed optraadte mod Nicolai Wergelands
berygtede Bog «Danmarks politiske Forbrydelser mod
Norge» (1816). Mest bekjendt er han bleven ved sin
Katekismus-Forklaring: «Religionsspørgsmaal med
Svar» (Kbh. 1806; 6. Opl., Chra. 1816), hvori den
rationalistiske Opfatning af de kristelige Dogmer
utilhyllet fremtræder. Bogen blev ikke avtoriseret,
men alligevel temmelig meget benyttet. A. blev 1800
gift med Anne Marie Simonsen, en Kjøbmandsdatter fra
Risør. Han var Fader til den berømte Mathematiker
Niels Henrik A. (d. 1829). Han døde 5. Maj 1820.

J. Aas, Gjerestad Præstegjæld og Præster, Risør 1869, S. 151 ff. 
Halvorsen, Norsk Forf. Lex.

<i>D. Thrap.</i>
</chapter>

<chapter name="Abercron, Christian Frederik, 1749-1815, Officer">
<b>Abercron, Christian Frederik</b>, 1749-1815, Officer,
er født i Glückstadt 8. Maj 1749 og Søn af
Oberstlieutenant i Dronningens Livregiment David
Vilhelm A. (f. 1719 d. 1791) og Marie Elisabeth, en
Borgerdatter fra Glückstadt. Paa fædrene Side hørte
han til den skotske Slægt Abercromby. A. indtraadte
i sit 14. Aar som Underofficer i Dronningens
Livregiment, udnævntes 1769 til Sekondlieutenant
og avancerede derpaa langsomt gjennem de følgende
militære Grader; først 1808 naaede han, der den Gang
var ansat i 
det oldenborgske Infanteriregiment, at blive Oberstlieutenant, og 
han deltog samme Aar som Kommandør for Regimentets 1. Bataillon 
i Bevægelserne paa Fyn mod de insurgerende spanske Hjælpetropper. 
Det næste Aar fik han Lejlighed til at udmærke sig under
Expeditionen, der af et kombineret dansk-hollandsk
Korps iværksattes mod Friskarehøvdingen Schill, og
han fremhæves i Rapporterne for den Bravour, hvormed
han ved Stormen paa Stralsund førte sin Bataillon frem
til Angreb. Han hædredes i den Anledning saa vel med
Danebrogsordenens Ridderkors som med den hollandske
Reunionsorden. 1812 avancerede han til Oberst og
Kommandør for Regimentet, hvis 4 Musketerbatailloner
vare indlemmede i den «bevægelige Armédivision»,
der under Ewalds Kommando var opstillet i det
sydlige Holsten. Det følgende Aar betroedes ham
Befalingen over 2. Brigade af dette Korps, der nu
under Navn af Auxiliærkorpset kommanderedes af Prins
Frederik af Hessen og var underlagt Marechal Davout,
og i de Bevægelser og Kampe, som Korpset deltog i,
saaledes bl. a. i den for de danske Vaaben glimrende
Arrièregardetræfning ved Sehested, fik han Lejlighed
til ogsaa i de højere Kommandoposter at vise sig
som en erfaren og omsigtsfuld Fører. -- A. var
gift med Sophia Amalie Wilcken og døde i Rensborg
26. Febr. 1815.

En af hans Sønner, <i>Carl Frederik A.</i>, ligeledes en
dygtig Soldat, der allerede som ganske ung Lieutenant
havde udmærket sig i Krigen 1813, men som ogsaa
tidlig havde lagt et udpræget slesvig-holstensk
Sindelag for Dagen, plettede Navnet, der nu i
henved 150 Aar havde været baaret med Ære af talrige
Officerer i den danske Hær, ved i 1848 som Kapitajn i
16. Linjeinfanteribataillon ganske at svigte Fanen og
ved at forlede sine Sønner, der vare danske Kadetter,
til at desertere fra Akademiet. I Oprørsarmeen
betroedes ham vigtige Kommandoposter, og i Slaget
ved Isted var han Chef for 2. Insurgentbrigade, der
dannede Willisens højre Fløj og havde til Opgave
at omgaa og falde den danske Hær i Ryggen. A.'s
fremadgaaende Bevægelse blev imidlertid standset af
Brigaden Krabbe kort foran Passet ved Vedelspang,
og der udspandt sig som bekjendt her mellem de to
Hærafdelinger en skarp, standende Strid, der, hvad
den taktiske Føring paa begge Sider angik, dannede
en af Slagets smukkeste Episoder.

Manthey, Ridderes Levnetsløb 1809-17. 
C. Th. Sørensen, Kampen om Norge.

<i>S. A. Sørensen.</i>
</chapter>
<chapter name="Abildgaard, Christian Ulrich, 1698-1771, Skolemand">
<b>Abildgaard, Christian Ulrich</b>, 1698-1771, Skolemand,
er født i Throndhjem 1. Avg. 1698; Faderen Jens A.,
Premierlieut. ved Artilleriet, Moderen Hilleborg
Bugge. Student 1716, Cand. theol. 1718, 1726 Rektor
i Kalundborg, 1735 Magister, 1739 Konrektor og 1748
Rektor i Helsingør, død 14. Maj 1771. Han skal have
været en fortrinlig Rektor. Gift 1. 1734 med Birgitte
Amundin, d. 1735, 2. med Christine Feilberg.

Hundrup, Lærerstanden ved Helsingørs lærde Skole S. 11.

<i> Chr. Bruun</i>.
</chapter>

<chapter name="Abildgaard, Nicolai Abraham, 1743-1809, Maler">
<b>Abildgaard, Nicolai Abraham</b>, 1743-1809, Maler. 
A. er født i Kjøbenhavn (døbt 11. Sept. 1743); hans Fader
var Arkivtegneren Søren A. (s. d.). Da han som
Dreng ansaas for at have ringe Evner, sattes han
i Lære hos en Malermester; men det maa erindres,
at hans Hjem og Omgivelser samtidig bøde hans,
da den en Gang var vaagnet, ualmindelige Trang til
Dannelse Næring. Som Malersvend arbejdede han paa
Dekorationer under Prof. J. E. Mandelberg og besøgte
nu ogsaa det nye Kunstakademi, hvor han fra 1764
til 1767 vandt Medaillerne. Tre Konkursarbejder
af ham (Malerier over gammeltestamentariske Æmner)
bevares paa Kunstakademiet; de vise tydelig, at det,
som Akademiet paa hin Tid meddelte sine Elever og
atter krævede af dem, kun var en aldeles overfladisk
Praxis i at lave et Billede i en Manér, som for den,
der ikke saa nøjere til, kunde minde om Nic. Poussin,
le Brun og de øvrige franske Malere. Naturen kastede
man kun et flygtigt Blik paa gjennem en tankeløst
overleveret Kunststils Briller. Det blev senere
A. selv, som først indlagde sig Fortjeneste af
at højne Niveauet for Akademiets Malerskole meget
betydelig; dog maa det her strax bemærkes, at hans
Stræben ingensinde gik i Retning af at sætte Kunsten
i noget nærmere, mere direkte Forhold til Naturen og
Virkeligheden. Han var bestandig erklæret Idealist,
endog i den Grad, at han ikke gav sig af med at male
Portrætter; han øste Kunsten i alt væsentligt op af
den ældre, klassiske Kunsts Kilder. Selv hvor han i et
eller andet satirisk Æmne tegner eller maler noget,
som skal forestille den samtidige Virkelighed, er
Stilen i hans Fremstilling alligevel ikke formet over
Virkeligheden, men over den store Kunsts Traditioner.

For en dansk Maler af denne Retning er Udenlandsrejsen
den vigtigste Sag af alle. Den store Guldmedaille,
som han havde vundet, gav ham Adkomst til et
Stipendium; men han maatte vente paa det i 5 Aar
(til 1772). Medens det tidligere havde 
været det almindeligste, at de rejsende Kunstnere
først gik til Paris, begav A. sig lige til Rom
og forblev der, med Udflugter til Neapel osv.,
i 5 Aar, ivrig beflittet paa at udvide og uddybe
sin kunstneriske Dannelse. Efter nedarvet Skik
studerede han Annibale Carraccis Freskomalerier
i Palazzo Farnese, dernæst Rafael, som han, i alt
Fald senere, skattede højere end alle andre Malere,
og Michelangelo, der dog synes at have haft mere
Indflydelse paa ham end Rafael. For Koloritens Skyld
kopierede han Titians store Altertavle med den
nøgne Sebastiansfigur (nu i Vatikanets Galleri):
den pragtfulde, dybe, rødlig gyldne Karnation og
den fede Paasætning af Farven i denne Skikkelse
fik en overordentlig bestemmende Indflydelse paa
hans egen Farvegivning hele hans Liv igjennem. Men
alsidig anlagt, som han var, studerede han alle
Kunstens Grene: Skulptur, Arkitektur, Dekoration
og erhvervede sig meget betydelige Kundskaber i
Mythologi og Antikviteter saa vel som i Anatomi og
Perspektiv. Antikens plastiske Sans beundrede og
studerede han i dens Skulptur og i dens Vaseformer,
Bygningsformer, Møbler; Levningerne af dens
Malerkunst, som man den Gang netop begyndte at faa
Øjet op for, interesserede ham; men han synes ikke
at have vurderet dem saa højt, som de fortjene.

Med Rette benyttede han sit Ophold i Italien mere
til Studium end til Produktion. Det betydeligste
Maleri, han frembragte, var «den jamrende Philoktet»
(i den kgl. Malerisamling). Det laa godt for A. hele
hans Liv igjennem at vælge en enkelt, betydningsfuld
Skikkelse til Gjenstand for Maleri eller Tegning: han
komponerede vel meget kunstfærdig; men et dramatisk
Sammenspil mellem flere Figurer blev aldrig hans Sag,
det hæmmes af hans overvejende Interesse for den
enkelte Figurs Stilling og Linjer. Hans Philoktet,
som man ikke kan frakjende virkelig Alvor, men heller
ikke sige fri for Affektation, vidner i Henseende
til Behandlingen af Legemet om et meget dybtgaaende
Studium: enkelte Partier, som højre Arm og Haand,
ere næsten uovertræffelige; andre Ting rigtignok
mindre vel lykkede (den bløde, slappe Ryg); Farven
er glødende, stilfuld og skjøn, men ganske vist ikke
studeret efter Naturen. Senere, da A. mere malede
sine Figurer «ud af Hovedet», henfaldt han til en
Ensformighed, som har været paafaldende for alle:
Skikkelserne blive alle lange og smalle ligesom hans
egen, deres Gang krumknæet og slæbende; Bevægelsen af
Figurens enkelte Dele følges hyppig ikke rigtig ad,
falder ikke sammen til en hel, 
sandt opfattet Bevægelse; heri føler man allermest
Savnet af et skarpt og hurtigt Blik for det virkelige
Livs Fænomener. Dog bliver der bestandig noget vist
storladent ved hans Skikkelser, og det bør stærkt
fremhæves, at man vilde kunne sammensamle et lille
Galleri af tegnede og malede Abildgaardske Figurer,
maaske mest fra hans senere Periode, af en ren og
glimrende Skjønhed, Frembringelser af en virkelig
udmærket Kunst.

I Juni 1777 forlod A. Rom med Haab om at kunne blive
Professor ved Akademiet i Kjøbenhavn, efter at Als
var død Aaret i Forvejen. Han stod nu virkelig som
en af Evropas lærdeste akademiske Malere, i lignende
Betydning som man kan bruge dette Udtryk om hans
samtidige: Mengs, Fussli, Julien de Parme, Reynolds,
Benjamin West; hans Navn var kjendt og anset flere
Steder i Evropa. Inden Hjemkomsten opholdt han sig
nogle Maaneder i Paris. Her fik Poussins Stil, der jo
tidlig havde indvirket paa ham gjennem Overlevering,
vistnok ny Betydning for ham; man synes ogsaa at
spore Indflydelse af Eustache Lesueur. Det manglede
ikke paa Opfordringer til at gjøre Medlemsarbejde for
Optagelse i det franske Akademi; men han undslog sig
af Mangel paa Tid -- ikke af Stolthed, udtalte han
senere, skjønt han med det samme erklærede, at han
ikke satte alt for megen Pris paa denne Ære.

I Dec. s. A. er han atter i sit Fædreland. Han
udvirker extraordinært, at han strax kan blive
agreeret ved Akademiet, tager derefter fat paa
sit Medlemsarbejde («Svend Tveskjæg og de danske
Kvinder»), bliver Medlem af Akademiet næste Foraar,
ansøger strax om at blive Professor og opnaar
det. Samtidig med en flittig Virksomhed i Akademiet
er han i de første 16-17 Aar derefter tillige meget
produktiv som Kunstner. Hans store monumentale Værker
skulle vi strax omtale; men foruden dem udgaar der
fra hans Atelier en Mængde mindre, hvortil Æmnerne
vare tagne fra alle Haande litterære Kilder --
undertiden mindre bekjendte, eftersom A. satte
mere Pris paa Anseelse for Lærdom end paa at blive
let forstaaet. Der var græsk Mythologi og romersk
Historie, Scener fra det gamle Norden efter Saxe
eller efter Ewalds Behandlinger, Ossianske eller
Shakespearske Skikkelser, Illustrationer til Niels
Klim, som udkom i Clemens' smukke Stik. Skulde
noget særlig fremhæves, kunde det vel blive hans smaa
Malerier med enkelte Figurer af de to heroiske Skjalde
Homer og Ossian, eller hans Sokrates i Fængselet
(alle ligeledes stukne af Clemens). Tillige 
syslede han med Modellering, Kobberstikkunst, Læsning
og Forfattervirksomhed osv.

Omtrent 1780 bød den danske Regering ham som
«kongl. Historiemaler» en højst ærefuld Virksomhed:
de største monumentale Opgaver, som kunde falde i en
dansk Malers Lod, og en efter Datidens Priser anselig
Løn derfor (1000 Rdl. d. C. = 3200 Kr. aarlig). Den
overdrog ham nemlig at udføre fædrelandshistoriske
Malerier til Christiansborgs Riddersal, det
betydningsfuldeste Rum af verdslig Karakter i hele
Landet. Paa de større Vægfelter for neden skulde
den nyere Tids Historie fremstilles i et Billede
fra enhver af de oldenborgske Kongers Regeringstid,
i Salens øvre Del Æmner fra de ældre kristelige
Kongers Historie, og i Loftet allegoriske Malerier
med Hentydning til Rigets Tilstand under Oldtidens
hedenske Konger. Til disse Billeder -- Oliemaleri
paa Lærred i fuld Farve -- sluttede sig andre, malede
graat i graat som Relieffer. Nogle af Hovedbillederne
vare rent historiske Malerier, f. Ex. Christian IV i
Slaget ved Femern, havde til Dels endog en temmelig
tør administrativ Karakter, som Christian VI's
Oprettelse af Dokken, Flaadearsenalet og Brandkassen i
Kjøbenhavn. Men paa andre Malerier vare historiske og
allegoriske Figurer blandede mellem hverandre efter
det Exempel, som Rubens havde givet i sit berømte
Galérie Medicis. Frederik V var forherliget som «den
hyperboræiske Apollo», tronende paa Skyer, omgivet
af Minerva medica (Hentydning til Hospitalerne),
Juno Lucina (Fødselsstiftelsen), «Freden»,
«Kunstakademiet», Neptun osv. Dette allegoriske
Element var eneraadende i fire Dørstykker, som
A. malede i «Souveræn-Gemakket» paa Christiansborg,
og som forestillede Hovedepokerne i Evropas Historie.

Den Slags Allegori ansaas af Tidsalderens Æsthetikere
for «Kunstens højeste og vanskeligste Trin, som kun
Malere af første Rang kunde opnaa», og A. erhvervede
sig Navn af en «højst genial Allegorimaler». Man
beundrede f. Ex., at han for at minde om Krudtets
Opfindelse havde fremstillet «Europa» siddende paa en
Kanon, der er omstrøet med Bomber og Kugler. «Europa»
saas her -- med Hensyn til Søfart og Handel -- med et
Kompas i den ene Haand og et Par Vægtskaale i den
anden. «Vægtskaalene staa i Ligevægt, men ere tomme -
hvor sindrig udtrykkende!» udraabes der. (Der skal dog
en ret sindrig Læser eller Beskuer til at fatte, hvori
det sindrige her egentlig bestaar.) Disse dybsindige
Ideer ansaa man for særlig udviklende for den 
unge Kronprins: «Store, og sikkert -- derom kan
ej tvivles uden af dem, som intet kjende til
hans Karakter -- frugtbare, gavnrige Tanker maa
gjennemstrømme hans Sjæl ved ethvert Blik, han kaster
paa dem.»

Det var, som man ser, en Slags kunstnerisk
Hieroglyfskrift. A. vilde selv have vedkjendt sig
dette Udtryk: han beundrede de gamles «vittige
Billedsprog» og paastod, at «der var et sandt
Billedsprog hos Grækerne som Hieroglyferne hos
Ægypterne». Han satte en Stolthed i at kunne
dechiffrere den kunstige Sammenstilling af Symboler
paa sent antike Monumenter; man har fra hans Haand
en virkelig sindrig og lærd Fortolkning af en
antik Marmortavle med Solens Billede (Minerva 1793,
II). Men Hieroglyfer kunne kun læses af indviede, og
et Chiffersprog duer kun for dem, der ere i Besiddelse
af Nøglen til samme. Derfor arbejdede A. kun for
et lærd og yderst faatalligt Publikum, eller maaske
egentlig for slet intet, og havde ogsaa, som han ved
Lejlighed røber, en Følelse af «at fattes Venner,
som forstode ham». For det større Publikum nærede
han en souveræn Foragt. Et satirisk Billede af ham,
«le sort des artistes», stukket af Clemens, viser
Publikum foran et Maleri: det bestaar af Personer
med Æselsører, Svine- og Faarehoveder, af Kalkuner og
Gæs osv. Billedet har følgende Motto af la Fontaine:

<tab><tab> Ceci s'adresse à vous, esprits du dernier ordre,
<tab><tab> Qui n'étant bons à rien, cherchent sur tout à mordre.

Dette er jo meget fornemt; men det er des værre for
en Kunstner en mer end halvt ulykkelig Stilling at
staa i et saa aldeles fjærnt Forhold til dem, der
skulle se hans Billeder.

Han var unægtelig ikke saa ganske kommet paa sin
rette Hylde. Derfor ligger det Spørgsmaal nær, om
han da egentlig var kaldet til at være Kunstner,
et Spørgsmaal, som Høyen, senere tiltraadt af

Weilbach, har besvaret benægtende. Det skal være
<i>«ene ved Arbejde, ved Flid»</i>, at han har naaet sine
Resultater; «det var en begavet og aandrig Mand,
som invita Minerva søgte at blive Kunstner». Men det
er ikke rigtigt. Ingen Kunstner i Verden er blevet
fremragende uden stor Flid; men ingen har frembragt
Arbejder som mange af A.'s alene ved Flid. Han havde
store Naturgaver netop til det egentlig kunstneriske
i Kunsten, et overordentlig sikkert Øje for Form og
et endnu finere for Farve: han staar endnu som en af
de faa danske Malere, der med Rette 
kunne kaldes Kolorister. Ogsaa for den rent mekaniske,
praktiske Del af sin Kunst havde han udmærkede
Evner: han var en Virtuos, en dreven Tekniker. Det,
som det skortede ham paa, var ikke Kaldet og Evnen,
men det rette Kunstner<i>sind</i>, der finder sig rigtig
fyldestgjort ved Udøvelsen af Kunsten. Med sin
overlegne Intelligens og stærke Selvfølelse vilde
han fremfor alt være en af de Mænd, som gik i Spidsen
for Udviklingen. Der har været Tider, da de forreste
Pladser virkelig indtoges af Kunstnerne; men det kunde
ikke blive Tilfældet i en Tid, der var saa mægtig
bevæget af filosofiske og politiske Kampe som A.'s,
tilmed i et Land, hvor Kunsten var ny og en lidet
anerkjendt Magt. Derfor havde han ikke nok i sin
Kunst, selv om han paa de gamle Renaissancemestres
Vis vilde udøve alle Kunster. Han vilde være Leder
og Styrer, Tænker, Forsker, Kritiker, Lærd. Og dette
virkede tilbage paa hans Malerkunst: for at give
den en Stemme med i Diskussionen gjorde han den mere
filosofisk og pædagogisk, end dens Natur tillod; den
led Skade paa sin æsthetiske Uskyldighed, erstattede
den umiddelbare Følelse ved spidsfindig udspekulerede
Hentydninger, saa at til Slutningen Forklaringen i
Katalogen blev mere vigtig end Malerierne selv.

Christiansborgs Brand i Febr. 1794 blev en afgjørende
Begivenhed i A.'s Liv. «Nu brænder mit Navn»,
raabte den ærgjerrige Mand. Han havde den Gang
afleveret 10 af de større Malerier, af hvilke kun
tre frelstes. Ej alene Fortidens Arbejde gik til
Grunde, ogsaa Fremtidens Virksomhed og dens Løn
indskrænkedes med ét. Den kraftige Mands Virkelyst
led et alvorligt Knæk: Arbejdet i Atelieret
smagte ham i lang Tid ikke, som Maler frembragte
han i 6 Aar saa godt som intet. Arkitektur og
Dekoration synes i denne Mellemtid at have været
mere tillokkende for ham. Han ledede Dekorationen
af det Levetzau'ske Palais paa Amalienborg (for
Tiden Udenrigsministerium); i det plastiske Arbejde
deltog hans unge Ven Thorvaldsen. Gjenopførelsen
af store Partier af Kjøbenhavn efter Branden 1795
gav ham ikke alene flere dekorative Opgaver, men
gjorde ham endog til udøvende Arkitekt: Vinhandler
Lorenzens Gaard paa Nytorv opførtes efter hans
smukke Plan (desuden vistnok en stor Gaard paa
Gammeltorv). Han syslede ogsaa med Planer til
Christiansborgs Gjenopførelse. Men i Begyndelsen af
det nye Aarhundrede fik han under forandrede huslige
Forhold ny Lyst til Malerkunsten. Han udførte med
megen Omhu fire Malerier, som fremstille Scener af
Terents' Komedie «Andria» 
(i den kgl. Malerisamling), desuden et Par
fine Smaabilleder af Appulejus' «Gyldne Æsel»
(sammesteds). I de terentsiske Billeder har A.,
som Høyen fremhæver, mindre tænkt paa at fremstille
det antike Theater end Hverdagslivet i en antik By:
det er derfor en Inkonsekvens, at Davus optræder med
den komiske Maske for Ansigtet. Meget i disse Malerier
minder for Resten endnu om Poussin.

A., som i sin Ungdom havde oplevet den Struenseeske
Periode i Danmark, senere i Rom Jesuiterordenens
Ophævelse og i Paris de stærke Brydninger, der gik
forud for Revolutionen, hyldede afgjort frisindede
og fritænkerske Anskuelser. Han var saa temmelig en
Præstehader og vistnok en meget lunken Beundrer af
Kongerne, om han end med sin Pensel forherligede den
oldenborgske Stamme. Hvor Regeringen selv optraadte
i den nye Tids Aand, som ved Bondeemancipationen,
samstemmede han med den: han var en af Indbyderne til
Indsamling for Frihedsstøtten (1792), han gav Tegning
til dette Monument som Helhed og til de to Relieffer
paa Fodstykket. Men for Resten kom hans Anskuelser,
især i den sidste Tid af det 18. Aarh., tit i Strid
med konservative Avtoriteter og Traditioner. I en
(anonym) Artikel i «Minerva» 1798 protesterer han i en
irriteret Tone imod, at en Hædersmedaille for Biskop
Balle havde faaet Mottoet: «Religionens Ven, Statens
Ven» («Vi ville ikke engang betragte disse Ord i deres
videste og mest forhadte Betydning, -- at ingen skulde
være Statens Ven uden tillige at være Religionens»
-- -- men «hvad har Politik med Dogmatik, Stat med
Religion, nogen menneskelig eller borgerlig Myndighed
med min Tro at gjøre?»). Han var den Gang Omgangsven
med den franske Republiks Repræsentanter og med
P. A. Heiberg. Da Heiberg i Følge Hof- og Stadsrettens
Dom af 24. Dec. 1799 skulde gaa i Landflygtighed,
tegnede A. til hans Stambog et Billede af en
kvindelig Skikkelse, som i fortvivlet Sorg og Skam
skjuler Ansigtet i Hænderne, medens Retfærdighedens
Symboler ligge henslængte paa Jorden. Han snærtede
ogsaa Samfundstilstandene i satiriske Billeder i en
Aand, som minder om P. A. Heibergs polemiske Digte
(«Lykkens Tempel», malet paa en Kakkelovnsskjærm, og
Laterna-magica-Billeder, stukne af Clemens m. m.). Det
kan være hvast og sindrigt og i kunstnerisk Henseende
pikant og smukt; men det er, ligesom Billederne til
Niels Klim, ganske blottet for umiddelbart komisk
Lune.

I sit Forhold til Akademiet og sine Kunstfæller
begyndte A. som Opponent og endte som Despot. Allerede
da han ansøgte 
om Rejsestipendium, optraadte han som Reformator,
idet han krævede Stipendierne tildelte ikke som
hidtil efter Anciennitet, men efter Konkurrence. Han
havde Ret i Principet og vandt Sejr, maaske ved
Struensees Indblanding; naturligvis høstede han
selv Fordelen deraf. Næppe er han blevet Professor
(1778), før han nedlægger Indsigelse imod den
Bestemmelse, at Professorerne selv skulle betale
deres Patenter, og erklærer sig utilfreds med sin
Løn som kgl. Historiemaler (til Dronning Juliane
Marie sagde han: «Deres Majestæt, jeg tjener nu
paa det samme som en Hyrekusk»). Ogsaa denne Gang
føjede man ham. Senere, da han ansaa sig for moden
til at blive Akademiets Direktør, 1787, nedlagde han
Indsigelse mod den forrige Direktørs, Wiedewelts,
Gjenvalg; foreløbig uden Held, dog opnaaede han
næste Gang sit Ønske, idet han enstemmig valgtes til
Direktør for Perioden 1789-91. Saa længe hans ældre
Kolleger Wiedewelt og især Harsdorff levede, kunde
hans Indflydelse næppe være eneraadende, om man end
allerede tidligere kunde høre ham kaldt «den almægtige
Abildgaard» ; men da de faldt fra eller svækkedes,
var der ikke længere nogen indenfor Akademiet,
som kunde holde ham Stangen. Han var uafbrudt
dets Direktør fra 1801 til sin Død 1809. Akademiet
kunde paa mange Maader være tjent med en saa dygtig
Mand til Leder; han har bl. a. Fortjeneste af dets
Forsyning med Gibsafstøbninger og andet Apparat. Men
han kunde optræde overmaade egenraadig og havde en
Tilbøjelighed til at samle saa meget af Akademiet
og overhovedet af Landets monumentale Kunstøvelse i
sin Person som muligt. Foruden at være Professor ved
Modelskolen vilde han ogsaa være Professor i Mythologi
og i Anatomi; dog føjede Regeringen ham ikke heri,
saa lidt som i hans Ønske om at lede Christiansborgs
Gjenopførelse. Mødte han Vanskeligheder fra Akademiet,
trak han sig gjærne som den vrede Achilles tilbage
i sit Telt; det skete navnlig 1798-1800.

Som Personlighed er A. blevet meget strængt bedømt
fra forskjellige Sider. En samvittighedsfuld
Historiker som Werlauff (Hist. Tidsskr. 4. Række,
4. Bd.), der endog har overdrevne Forestillinger
om hans kunstneriske Betydning, siger, at «han fra
Karakterens Side var mindre anset; man antog og har
stedse antaget, at han i høj Grad var Egoist og derfor
søgte at fjærne eller nedtrykke alle fremspirende
Talenter, i hvilke han troede at kunne befrygte
nogen Rival». Denne Dom kan, som ogsaa Weilbach har
antydet, ikke anses for retfærdig. A. har en Gang
ved Lejlighed ytret: 
«Hvad de franske kalde Jalousie de métier, tror jeg
ikke, man med Rette skal kunne beskylde mig for, i
det mindste er jeg mig det ikke selv bevidst.» Naar
man til Støtte for Anklagen nævner hans bekjendte
Sammenstød med A. J. Carstens, da denne i sin Ungdom
opholdt sig i Kjøbenhavn, maa det erindres, at
Carstens selv netop meddeler, at A. efter at have set
hans tidligste Forsøg vilde drage ham frem og drage
ham til sig. At det kort efter kom til et skarpt
Brud imellem dem, er ikke saa underligt, eftersom
Carstens fra sin Side medbragte en lignende Lyst til
at «nedlægge Indsigelser», som var ejendommelig for
A., ja endog aabenbart brændte af Lyst til at udmærke
sig som Oprører; han karakteriserer selv sin Færd paa
et lidt senere Standpunkt som «starrsinniger Trotz».

Vistnok krævede A. meget for sig selv: Magt,
Indflydelse, en rundelig og anset Tilværelse; men
han satte Pris paa det virkelige og solide Venskab
og var ikke ligegyldig for andres Interesser, naar
de vare Interesse værd. Dette bevises især af hans
Forhold til Thorvaldsen, som er mindeværdigt i vor
Kunsts Historie. A. synes tidligere end nogen anden
at have haft en bestemt Overbevisning om Thorvaldsens
Betydning, og det uagtet den unge Kunstners naive,
bløde, drømmende Natur, der var saa utilgængelig
for lærde Kundskaber, var meget forskjellig fra
hans egen. Han tog sig med den utrætteligste Iver
af Thorvaldsens Sager og gjorde ham uundværlige
Tjenester. Og hans Venskab for Thorvaldsen gjaldt
ikke alene den lovende <i>Kunstner</i>, men strakte sig til
hans rent menneskelige Forhold. Under Begyndelsen
af Thorvaldsens Ophold i Italien hjalp A. uafladelig
hans fattige Forældre. En Ytring af den gamle Fader
i et Brev til Sønnen i Rom fortjener at anføres til
Modvægt mod hint Ry for Egoisme: «Der er ingen af
dine Venner, der har gjort mig noget godt, undtagen
Hr. Justitsraad Abildgaard.»

Men i Venskab gjælder det ikke alene om positive
Tjenester, men ogsaa om Maaden, hvorpaa de ydes:
af Maaden kjender man Hjærtelaget. Og heri har der
vistnok tit været noget stødende ved A.'s Færd. Han
synes temmelig hensynsløst at have paabyrdet
Thorvaldsen Hverv og Kommissioner, der voldte
Omkostninger, uden at være tilstrækkelig redebon
til at dække disse. Og han taler lidt vel meget om
sin Protektion. «Vær De ganske rolig», skriver han,
«jeg har en Gang været saa heldig at kunne bidrage
noget til Deres Vel, og jeg slipper sjældent halvgjort 
Arbejde. Hvad jeg kan gjøre for Dem, kan De lide paa,
skal ikke blive forsømt.» A. kunde med Sandhed udtale
disse Ord; men man synes dog at mærke igjennem dem
et Sind, der ingenlunde glemmer sig selv for Vennens
Interesser, men tager den Opgave at virke for dem som
et Stykke Arbejde, der tiltaler hans stolte Energi,
hans Lyst til at sætte sin Vilje igjennem. Desuden var
han overdrevent lidt følsom i sin Udtryksmaade, som da
han i et Brev af 17. Jan. 1804, rent i forbigaaende
og midt inde mellem andre Ting, melder Thorvaldsen
-- hans Moders Død! («Om De ikke allerede véd det,
vil jeg herved lade Dem vide, at Deres Moder er død
og begraven for en 14 Dage siden; naar Deres Fader
trænger, kommer han til mig, og jeg giver ham den
Understøttelse, jeg formaar, som jeg for Fremtiden
skal vedblive for Deres Skyld.») Intet Under, at
Thorvaldsen baade ved Indholdet og Formen af denne
Meddelelse følte et Stik i Hjærtet, som i længere Tid
gjorde ham bittert stemt mod A. Og dog var det A., som
i <i>Gjerningen</i> ogsaa havde hjulpet her, i det han havde
lagt de fornødne Penge ud til Moderens Begravelse. Han
brugte senere det Udtryk, at han havde «betalt hendes
Begravelse»; men af et Brev fra Gotskalk Thorvaldsen
ser man dog, at det denne Gang var et Laan.

Vi fremdrage dette Træk exempelvis til
Oplysning om hans Handlemaade i rent menneskelige
Anliggender. Ligesom hans Kunst har hans personlige
Væsen baaret Præg af Viljens og Intelligensens
Overvægt over den umiddelbare Følelse. Han har
desuden vistnok manglet en vis naturlig Ynde, været
haard og kantet af Væsen ligesom af Figur, kold,
arrogant og bydende i sin Tale, selv hvor han mente
det godt. Deraf forstaar man let, at han har stødt
an imod manges Egoisme, hvilket atter tilstrækkelig
forklarer, at han selv er blevet udskreget som en stor
Egoist. Paa hin Tid, da den offentlige Stemme kun
gjorde sig lidet gjældende om Kunstens Anliggender,
maatte Kritiken lige saa vel som Kunsten mest udøves
fra oven, fra Akademiet og dets styrende Mænd. Sikkert
har mangt et lille Kunstneræmnes Indbildskhed
vaandet sig for hans hvasse, spodske Ord og ment sig
berettiget til at jamre over, at han ingen Rival
vilde taale ved Siden af sig, selv om vedkommende
aldeles manglede Evne til at blive hans Rival. Om
han end «fra Karakterens Side var mindre anset»,
saa har han dog sikkert i det mindste været anset
for at have Karakter, hvilket ikke er nogen ringe Ros. 

En samtidig Tegning viser A. i et af hans smukke,
rummelige Værelser paa Charlottenborg: den lange,
magre Skikkelse sidder fordybet i sine Tanker, med
Ryggen støttet mod en Kommode, hvori han har sin
Samling af Mønter, Kobberstik osv.; Fødderne med
Tøfler paa strækker han hen imod Kakkelovnen. En
opslagen Bog har han lagt fra sig; en stor Reol
med Bøger staar umiddelbart ved Siden af ham. Det
har vistnok været en Yndlingssituation for A.,
som en Vennehaand (formodentlig Sergel) her har
skildret. Han lagde megen Vægt paa en skjøn, solid,
kunstnerisk Udstyrelse af sit Hjem, gav selv Tegninger
til sine Møbler efter antike Motiver, i en Stil, som
den Gang var ny i Danmark, og omgav sig med en ret
kostbar Samling af Billedværker, Bøger og alle Haande
Kunstsager. Hjemmet havde ikke altid været lykkeligt
for ham. Hans første Hustru Anna, f. Oxholm, skal have
været «en meget lunefuld Person»; Ægteskabet opløstes
ved Skilsmisse, og en Søn af det døde. Senere, som en
Mand paa 60 Aar, 1803, indgik han et nyt Ægteskab med
en smuk og aandrig ung Kone, som var skilt fra sin
Mand (Juliane Marie f. Ottesen, f. i Ostindien 1770,
d. 1848, forhen gift med Kammerjunker A. Hauch). Det
skal have været et virkeligt Inklinationsparti,
og det gjorde den aldrende Mand lykkelig. Paa et
af sine seneste Malerier, en af Illustrationerne
til Terents' «Andria», har A. malet sig selv i
Mellemgrunden som en antik Borger, staaende i sin
Husdør med sin Hund, medens den unge Hustru sidder
uden for Døren med Barnet paa Skjødet -- en Gruppe af
ualmindelig Skjønhed. Det er et idealiseret Billede
af hans sene huslige Lykke. Ægteskabet skjænkede ham
to Sønner og en Datter. Han forøgede endnu dette
Familielivs Skjønhed ved at kjøbe et yndigt lille
Landsted, Spurveskjul, ved Frederiksdal; der døde
han 4. Juni 1809, efterladende sig rundelige Kaar
for sin Familie.

Hans Portræt er malet af Juel og modelleret i
Medaillon af hans Ven, den berømte Sergel. Senere har
Saabye modelleret en Statue af ham efter samtidige
Portrætter.

Weilbach, Konstnerlex.

<i>Jul. Lange.</i>
</chapter>

<chapter name="Abildgaard, Niels Lauridsen, --1313--, Ridder og Landsdommer">
<b>Abildgaard, Niels Lauridsen,</b> -1313-, var af Kong Erik Menved bleven gjort til Ridder og Landsdommer 
i Nørrejylland og forlenet med 3 Herreder. Ikke desto
mindre var han blandt de Adelsmænd, som paa Kongens
Tog ind i Sverige 1309 forlode ham. Den Gang blev
han dog benaadet; men 1313 hørte han til 
Hovedmændene for den jyske Almues Opstand. Han blev
1314 dømt fra Liv og Gods; men i hvilket Omfang Dommen
blev udført, vides ikke.

Huitfeldts Krønnike. 
Suhm, Hist. af Danmark XI.

<i>J. Kinch.</i>
</chapter>

<chapter name="Abildgaard, Peter, 1695-1778, Præst">
<b>Abildgaard, Peter,</b> 1695-1778, Præst, 
født 30. Marts 1695 i Throndhjem af Forældrene Jens A.,
Premierlieutenant i Artilleriet (Jyde), og Hilleborg
f. Bugge. Han kom i Throndhjems Skole under den
bekjendte Rektor Anders Borch og blev her til
Avg. 1708, da Skolens Bygning brændte. Forældrene,
der vare i trange Kaar, kunde ikke skaffe de 3 Sønner
privat Undervisning, men bleve lykkelig hjulpne
ved daværende Oberstlieutenant Vincents Budde,
der skaffede dem Plads i Christianias rigt doterede
Skole. Her blev A. færdig til Universitetet 1711, men
opsatte sin Rejse paa Grund af Pesten i Kjøbenhavn. Da
han nu 1712 skulde afsted, havde han ingen Penge og
maatte for at tjene lidt tage en Huslærerpost hos en
Præst paa Nøtterø. 1713 kunde han rejse og blev s. A,
Student og fik ved Søren Lintrups Velvilje Kost paa
Klosteret, som han dog maatte give Slip paa 1714 efter
at have faaet Examen phil. og Baccalaureigraden. Da
han ingen Understøttelse havde, maatte han tage hjem
til Norge som Huslærer, først hos Lagmand Stockfleth,
siden hos Præsten Søren Michelsen i Asker. Her var
han, da Carl XII laa i Christiania 1716. Svenskerne
havde Posteringer i Asker. A. kunde herved komme
til Kundskab om et og andet og vovede sig paa
ensomme Skovstier nogle Gange til General Lützows
Hovedkvarter i Lier for at give Underretning. 1718
drog han atter til Kjøbenhavn, tog Exam. theol. og
holdt Dimisprædiken. Da han vilde hjem til Norge saa
snart som muligt, maatte han tage over Fladstrand i
aaben Baad med en Kurer i Jan. 1719. Han kom lykkelig
til Land og drog til Throndhjem som Privatlærer,
indtil han 1720 blev kaldet som Personelkapellan
hos Sognepræst Christoffer Hersleb i Stod, hvor
han led megen Nød, indtil han 1726 blev Sognepræst
til Røraas. Her virkede han i 52 Aar til sin Død
25. Jan. 1778. Han var en dygtig Theolog og derhos
bevandret i Mathematik, Fysik, Botanik m. m., ligesom
han øvede nogen Lægepraxis. Fortjeneste indlagde han
sig af Skole- og Fattigvæsenet bl. a. ved at opsamle
for de fattige en Kapital paa 2000 Rdl., hvilket var
betydeligt for den Tid. Som Prædikant tilhørte han
den gamle orthodoxe Skole, og i Samtaler optraadte
han ivrig mod de engelske Deister. Han 
blev gift 1. 1722 med Anna Sophia Hersleb, sin
Sognepræsts Datter og Biskop P. Herslebs Søster
(f. 1704 d. 11. Marts 1745), 2. 1752 med Anna Hjort,
Bergskriver Peder H.'s Datter (f. 1695 d. Juli 1778). I
sit første Ægteskab havde han 8 Sønner og 3 Døtre.

Giessing, Jubellærere II, 2, 261 ff. 
Erlandsen, Geistligheden i Throndhjems Stift S. 180. 

<i>D. Thrap.</i>
</chapter>

<chapter name="Abildgaard, Peter Christian, 1740-1801, Veterinær">
<b>Abildgaard, Peter Christian,</b> 1740-1801, Veterinær. 
Han blev født i Kjøbenhavn 22. Dec. 1740. Hans Fader var
ndfr. nævnte Søren A. Han meddelte Sønnen den første
Undervisning og lærte ham ikke blot de gamle Sprog og
Tegnekunsten, men lod ham allerede meget tidlig læse
kemiske og mineralogiske Bøger. Fra sit 12. til sit
16. Aar gik A. dernæst i Kathedralskolen, men blev
saa taget ud af 5. Klasse og sat i Lære i et Apothek,
fordi Faderen ikke mente at kunne faa Raad til at
holde ham frem ad den studerende Vej.

Heldigvis kom han til den bekjendte Apotheker
J. F. Cappel, som var en dygtig Kemiker, og hos
ham kom han tillige i Berøring med en ung Mand,
F. H. Müller, der senere vandt et stort Navn som
teknisk Kemiker. Her var altsaa Lejlighed til at
lære Kemien grundig, og A.s Biograf, E. Viborg,
fortæller ogsaa, «at han, der om Dagen maatte passe
sin Dont som Lærling i Apotheket, ofte brugte Natten
til kemiske Forsøg, medens han sædvanlig anvendte
Morgenstunden til at udvide sine Skolekundskaber». Hos
Cappel blev han i 4 Aar og vandt i høj Grad hans
Yndest, men da det 5te Aar kom, meldte han ganske
uventet sin Principal og sin Fader, at han vilde
være Student. Uagtet deres Modstand satte han sin
Plan igjennem og blev akademisk Borger i sit 20. Aar
(1760). Efter at have underkastet sig den filosofiske
Examen og taget Baccalaureigraden ved en Afhandling
«de utilitate chemiæ in oeconomia reipublicæ» 1762
studerede han Medicin. Han blev snart yndet af
Universitetets Lærere, tegnede for E. Pontoppidan
til «Danske Atlas» og blev Amanuensis hos Prof. de
Buchwald.

Imidlertid begyndte i 1762 Kvægpesten, der i
Aarene 1745-51 havde hærget Danmark umaadelig,
igjen at vise sig, og Frederik V besluttede nu
efter Bernstorffs Raad at sende 3 unge Medicinere
til Lyon, hvor Bourgelat i 1760 havde grundet den
første Veterinærskole, for at de der kunde lære at
behandle Kvægsygen. Valget faldt blandt andre paa A.,
og herved blev han ført ind paa den Vej, som senere
fortrinsvis skulde gjøre ham berømt. Han kom 
til Lyon i 1763. Forholdene her tiltalte i Begyndelsen
hverken ham eller hans Rejsefæller. Uagtet det foruden
deres særlige Opgave med Hensyn til Kvægpesten tillige
i al Almindelighed var paalagt dem at lægge sig efter
Veterinærkunsten, havde de egentlig ingen Forestilling
om, at de skulde tage fat paa en hel ny og stor
Videnskab. A. fortæller selv, at de nærmest tænkte paa
at dyrke de Studier, de allerede havde paabegyndt,
og kun ved Siden af søge at indhente Erfaring om
Behandlingen af Kvægpesten. Men nu fandt de i Lyon
en Anstalt, der med de menneskelige Lægeskoler som
Forbillede lagde Vind paa det theoretiske Studium især
af Hesten og dens Sygdomme. Særlig Hestens Anatomi
dyrkedes, «maaske mere end ret var». Pathologien
og Therapien stode derimod paa svage Fødder. «Den
Videnskab, som Skolen højtidelig lovede, skulde
først grundlægges», siger A. De saa snart, at
Helbredelseskurene kun kunde kaldes Forsøg, og at
disse «experimenta», der vare overladte til ukyndige
Elever, sjælden anstilledes saaledes, at man deraf
kunde høste grundig Kundskab om Sygdommens Natur og
Lægemidlernes Virkning. Undervisningen led ogsaa af
store Mangler, idet Bourgelat selv blot skrev sine
Forelæsninger og lod dem holde af ukyndige Kirurger,
fordi det ikke passede for en Mand af hans Stand at
holde Forelæsninger.

Medens en af A.s Rejsefæller aabent udtalte sig om
disse Mangler og derved fornærmede Bourgelat saa
meget, at han maatte drage bort, kastede A. sig
derimod med sin vanlige Energi ind i Studiet og
underkastede sig til sine Rejsefællers Forundring
ganske den Disciplin, som var indført for Skolens
Lærlinge, der gjennemgaaende vare af langt ringere
Opdragelse. Han lærte alt, hvad der kunde læres, og
vandt Bourgelats Yndest, saa at han endog nogenlunde
fandt sig i, at A. ogsaa søgte Undervisning hos
Bourgelats Modstander Dr. Vitet. Man gjorde ham
smigrende Tilbud om at faa Ansættelse ved Skolen i
Lyon, men han afslog dem og vendte efter 2 1/2 Aars
Ophold der tilbage til Kjøbenhavn i 1766.

Her var imidlertid Frederik V død, og Interessen for
Veterinærvæsenet var kølnet. Det lykkedes dog A.s
Velynder, Livmedikus Berger, at sætte igjennem, at
han beholdt sit Stipendium (250 Rdl.) i 2 Aar og blev
udsendt for at søge at bekæmpe den endnu herskende
Kvægpest. Hermed havde han imidlertid intet Held,
og da han nu troede at maatte opgive ethvert Haab om
at komme til at virke for Veterinærvæsenet, kastede
han sig paa ny over Lægevidenskaben, som han i øvrigt
ogsaa i Lyon havde dyrket 
ved Siden af Veterinærfagene, og i 1768 fik
han den medicinske Doktorgrad ved en Afhandling
«de venæsectione in suppressis menstruis». Derpaa
praktiserede han som Læge i Kjøbenhavn, og uagtet han
maatte kæmpe imod en hel Del Fordom og Ringeagt paa
Grund af hans tidligere Syslen med Dyrlægekunsten,
lykkedes det ham dog at samle sig en god og anset
Praxis, støttet som han var af en Del af de mere
fremragende Lægers Yndest. Theoretisk syslede han
dog endnu noget med Veterinærvæsenet og udgav
saaledes i 1770 sin fortrinlige lille Bog: «En
Dansk Heste- og Qvæg-Læge. Efter Kgl. allernaadigst
Befaling forfærdiget til Bøndernes Brug og Nytte»
(82 S.). Denne Bog har haft en overordentlig stor
Udbredelse, er udkommen i 5 Oplag paa Tysk og 8 paa
Svensk og blev endnu i 1883 udgivet i 13. (ganske
vist stærkt omarbejdede) Oplag paa Dansk. I 1771
udgav han, ligeledes med kgl. Understøttelse, 1ste
Bind af «Unterricht von Pferden, Kühen, Schaafen
und Schweinen» (256 S.), indeholdende disse Husdyrs,
navnlig Hestens, Bedømmelseslære og Læren om deres
Avl og Pleje. Bogen havde allerede i 4 Aar ligget
færdig i Manuskript paa Dansk. 2det Bind, som skulde
indeholde Sygdomslæren, udkom des værre aldrig.

Denne Bog gav Anledning til, at Struensee efter Oeders
Tilskyndelse opfordrede A. til at indgive Forslag
om Oprettelsen af en dansk Veterinærskole. A. havde
paa dette Tidspunkt egentlig slet ingen Lyst til at
afbryde sin gode Livsstilling som Læge og begynde paa
et saa stort og vanskeligt Foretagende, men han gav
dog efter for Bergers indtrængende Formaninger om
at gjøre sine veterinære Kundskaber frugtbringende
for sit Fædreland. Kort efter indtraadte imidlertid
Struensees Fald, men paa samme Tid optraadte der
en meget dødelig Lungesyge i de kgl. Stutterier,
og Arveprinsen søgte A.s Raad herom. Da det var
lykkedes ham i kort Tid at standse Sygdommen,
bleve Forhandlingerne om Oprettelsen af en
Veterinærskole gjenoptagne, og 3. Jan. 1773 blev
det efter A. P. Bernstorffs Indstilling resolveret,
at A. med en Gage af 1200 Rdl. skulde paa egen
Bekostning indrette en saadan. Nu kastede han sig
med megen Energi over Sagen, kjøbte en Ejendom med
stor Grund paa Christianshavn, og allerede 13. Juli
samme Aar aabnede han sin Skole, ved hvilken han
i de første Aar var den eneste Lærer. Hans aarlige
Løn kunde naturligvis ikke forslaa til Afholdelsen
af Udgifterne til Skolens Indretning og Drift, men
det varede heller ikke længe, inden Staten ofrede 
noget mere paa den nye Anstalt, som den endelig
overtog helt i 1776. Senere afkjøbte den tillige
A. hans anselige Bibliothek, mineralogiske
og fysikalske Samling, hvorved Skolen i denne
Henseende blev bedre udstyret end nogen af Udlandets
Veterinærskoler. Dens første Elever vare Officerer
og Korporaler af Kavalleriet og Beriderne fra
de kgl. Stalde. Senere kom Lærlingene væsentlig
til at bestaa af Underofficerer og Fanesmede fra
Kavalleri og Artilleri samt af civile Lærlinge, en
fra hvert Stift i Danmark og Norge. Studietiden var
3 Aar. Desuden modtog en Del Smedesvende af Lavet
en kortere Uddannelse for at blive brugbare som
Kursmede. Fra 1776 af blev der holdt 1 eller 2 unge
Medici eller Chirurgi som Pensionærer og Hjælpelærere
ved Skolen. Den første af disse, der kom til at gjøre
Veterinærvæsenet varig Nytte, var Erik Viborg. Han
virkede fra 1783 som anden Lærer ved Skolen, men synes
at have voldet A. mange Bryderier ved sin urolige,
forfængelige og intrigante Karakter. Desuagtet
ophørte A. aldrig at hjælpe og støtte ham og bedømte
hans Færd paa den elskværdigste og mest overbærende
Maade. En anden meget talentfuld og ham altid inderlig
hengiven Elev fik A. senere i J. V. Neergaard. Ogsaa
adskillige fremmede besøgte A.s Skole, og ligesom
denne efterhaanden tilkæmpede sig megen Anseelse her
hjemme, indtog den i det hele en fremragende Stilling
mellem Datidens veterinære Læreanstalter.

Ganske uden Kritik blev A.s Virksomhed dog ikke. Den
bekjendte skarpe og hensynsløse Riegels angreb ham
saaledes i sin Bog «de fatis faustis et infaustis
Chirurgiæ» (1787) meget heftig, navnlig i hans
Egenskab af Lærer i Dyreanatomi, idet han siger, at
der «om Dyrenes Anatomi som Videnskab hersker stor
Tavshed», og at A. «elsker og driver hellere Hofsager
end de Ting, der høre til Dyrlægekunsten». For saa
vidt der til Grund for dette Angreb har ligget andet
end personlig Uvilje, har det sikkert beroet paa
et Fejlsyn paa Skolens Opgave, der ikke væsentlig
var at være en videnskabelig Anstalt til Studiet
af Dyreanatomi, men som i første Linje skulde være
en praktisk Skole for Dyrlæger. «Hellere ulærd end
unyttig», siger A. i Fortalen til sin «Heste- og
Kvæglæge», og i sit Svar til Riegels hævder han, at
saa vist som Bondens Ruin ofte følger af hans Husdyrs
Sygdom og Død, maa Veterinærskolen anses for en af
Statens nyttigste Indretninger, og han tror, at den
Tid og det Arbejde, han har anvendt paa dens Fremme,
ere vel anvendte, ja bedre, end om han havde sørget 
mere for sit Ry ved lærde Værker. Riegels' Angreb
fremkaldte ogsaa de mest anerkjendende Udtalelser om
A.s Virksomhed fra Skolens Direktion.

Ligesom saa mange andre af Datidens bedste Mænd
saa ogsaa A. sin højeste Opgave i at fremme det
<i>nyttige,</i> det, der kunde tjene til Landets Fremgang og
Borgernes Lykke. Til dette Maal arbejdede han hele
sit Liv utrættelig og paa mangfoldige Maader. Som
Medlem af Stutteridirektionen virkede han meget
til Hesteavlens Forbedring, og ikke mindre ivrig
arbejdede han paa Ophjælpningen af Faareavlen, navnlig
ved Indførelsen af det spanske finuldede Faar, over
hvis Levemaade han paa en Rejse i Spanien 1793 gjorde
interessante Iagttagelser. I Forening med E. Viborg
udgav han i 1800 et udførligt og grundigt Arbejde
(128 S.) «Vejledning til en forbedret Faareavl og de
spanske Faars Behandling i Danmark og Norge».

Viborg tillægger ham stor Fortjeneste af Kvægpestens
endelige Udryddelse ved Hjælp af Spærring og
Nedslagning (1781). Om denne Sygdom skrev han
i 1779 en udførlig Afhandling, som indeholder
mange interessante Iagttagelser. Den er oversat
paa Tysk af Viborg og udgiven i hans «Sammlung von
Abhandlungen für Thierärzte und Oekonomen» I, 1795
(88 S.). Praktisk vigtige vare ogsaa de Forbedringer,
han indførte ved Hestebeslaget, i det han afpassede
det nøje efter Fodens Bygning og grundede det paa
fysiologiske Principer, som i det væsentlige vare
rigtige.

I Aarene 1774-78 var han Præsident
i Landhusholdningsselskabet, og det kan næppe
betvivles, at han har haft væsentlig Andel i den
betydelige Virksomhed til Landbrugets Fremme, som
paa den Tid udfoldedes.

I de første Aar, efter at Veterinærskolen var
oprettet, vedblev A. at virke som Læge, og i 1775
blev han endog Stadsfysikus. Som saadan virkede
han, efter Viborgs Vidnesbyrd, «adskilligt godt
for det offentlige og var en ivrig Deltager i
Jordemoder-kommissionens, Karantænekommissionens
og Collegii medici Forretninger». Senere se vi ham
meget virksom i Selskabet for druknedes og skindødes
Redning. To Taler af ham ved dette Selskabs Aarsmøder
ere offentliggjorte i «Bibliothek for Physik, Medicin
og Oekonomie» 1798 og 1800. Sit Lægeembede og sin
Praxis nedlagde han i 1782, da Veterinærskolen lagde
mere og mere Beslag paa hans Tid og Arbejdskraft.

Ved Siden af sin mangesidige Virksomhed i forskjellige 
praktiske Retninger fandt A. Tid til videnskabelige
Arbejder i Naturvidenskabens forskjellige Grene. I
disse var han hjemme som faa, og han har leveret
mangfoldige, om end i Regelen ikke omfangsrige,
Arbejder paa Fysikens, Kemiens, Mineralogiens,
Zoologiens og Fysiologiens Omraade. Han spillede
en meget betydelig Rolle i det videnskabelige Liv
her hjemme og stod i jævnlig Forbindelse med mange
Naturforskere i Udlandet, hvor hans Navn overalt
havde en god Klang. Han var Medlem af en Mængde
lærde Selskaber i Udlandet, og 1791 tilbød man
ham Stillingen som Direktør for Veterinærskolen i
Hannover. Af det danske Videnskabernes Selskab blev
han Medlem 1775, og fra 1795 til sin Død var han dets
Sekretær. Som saadan holdt han i 1797 en Mindetale
over A. P. Bernstorff, der havde været Selskabets
Præsident. Denne meget vel skrevne Tale (57 S.) roser
Molbech (i sin «Vidensk. Selskabs Historie») som «en
af de bedste, værdigste og mest passende Taler, der
ved lignende Anledninger ere hørte i dette Selskabs
Sale».

Af A.s <i>mineralogisk-kemiske</i> Undersøgelser
fortjener især at anføres, at han var den første,
der foretog en kemisk Undersøgelse af Kryolith og
gav den Navn. Han paaviste, at den indeholdt Fluor
og Aluminium, medens den tredje Bestanddel, Natrium,
først fandtes senere. Hans mineralogiske Samlinger
vare betydelige; en stor Del af dem blev kjøbt til
Prins Christian Frederik, men gik des værre til
Grunde ved Slotsbranden 1794. Ved A.s Død blev en
betydelig og værdifuld Mineralsamling kjøbt til det
den Gang paatænkte Nationalmusæum; den findes nu i
Universitetets mineralogiske Musæum.

Hans <i>zoologiske</i> Arbejder ere vel for største Delen
Smaa-artikler, men om hans Virksomhed i denne
Retning saaledes end ikke er særdeles omfangsrig,
er den dog (efter en Kjenders Udtalelser) «egnet
til at indgyde Respekt og bærer Vidnesbyrd om en
fremragende videnskabelig Begavelse». Dette træder
vel tydeligst frem i hans Afhandling om Slimaalen,
Myxine, («Schrift. der Ges. naturforsch. Freunde»)
og i hans Bemærkninger om en hos Hundestejlen
snyltende Bændelorm, Schistocephalus solidus,
(1. Bd. af «Naturhist.-Selskabets Skrifter»). For det
første af disse Dyr paaviste A. gjennem en anatomisk
Undersøgelse, at det ikke som hidtil sædvanlig antaget
hørte til Linnés Vermes, men var et Hvirveldyr. For
Ormens Vedkommende paaviste han ved Fodringsforsøg --
en den Gang ukjendt Methode --, at den i Hundestejlens 
Krophule levende Snylter, naar Hundestejlen fortæres
af Vandfugle, udvikler sig videre i disses Tarme,
som han rigtig formoder, til Kjønsmodenhed. Ogsaa
hans Afhandlinger om Infusionsdyrenes Oprindelse
(3. Bd. af Nat.-Selskabets Skr.) og om Megatheriet
(Vid. Selskabs Skr., Ny Samling 5. D.), som han
maatte snige sig til delvis at aftegne under sit
Besøg af Musæet i Madrid, indeholde gode og træffende
Bemærkninger. Hans øvrige zoologiske Arbejder --
heri indbefattede de temmelig omfattende Bidrag
til O. Fr. Müllers «Zoologia Danica» 3. og 4. Bd. --
ere væsentlig af artsbeskrivende Natur.

Blandt hans <i>fysiologiske</i> Arbejder bør
nævnes Bemærkninger om Grunden, hvorfor Næsen
altid mangler hos enøjede Monstra, Forsøg over
Elektricitetens Indvirkning paa Dyr, over Blodkarrenes
Indsugningsevne, over Hovedets Reproduktion hos
Snegle, over Aandedrættet og over Kulstoffets
Mængde i Blodet. Ogsaa disse Arbejder vidne om hans
videnskabelige Begavelse og sunde kritiske Sans.

At han ogsaa paa <i>Fysikens</i> Omraade hørte til Tidens
kyndigste Mænd her hjemme, kan man skjønne deraf,
at det kort før hans Død blev ham tilbudt at blive
Lærer i dette Fag ved Universitetet, hvilket han
dog afslog. I Forening med E. Viborg udgav han i
1800 en stor Lærebog, «Indledning til almindelig
Naturkyndighed for Dyrlæger» (324 S.), i hvilken
Kapitlerne om Lyset, Elektriciteten, Magneten og
Jordkloden ganske ere hans Arbejde. Denne Bog blev
oversat paa Svensk og paa Tysk.

At A. maatte nære en levende Interesse for alt,
hvad der kunde fremme Studiet af Naturvidenskaberne
og Udbredelsen af Naturkundskab i vide Kredse, er en
Selvfølge. Dette gav sig ogsaa mange Vidnesbyrd, af
hvilke særlig fortjener at fremhæves, at han er den
egentlige Stifter af Naturhistorieselskabet (1789),
som en Tid lang spillede en ikke ringe Rolle i det
videnskabelige Liv her hjemme.

For at fuldstændiggjøre Billedet af A. fortjener
det at omtales, at han i sine yngre Dage var
Medarbejder af flere af Datidens kritiske og
æsthetiske Journaler. I en af dem («Alm. dansk
Bibliothek», 1778) findes der af ham under Mærket
Andreas Naalemager enkelte vittige, satiriske,
smaa Afhandlinger.

Efter et Liv, der trods hans svage Helbred lige til
det sidste var viet til utrætteligt Arbejde til
Gavn for hans Fædreland, døde A. pludselig af et
apoplektisk Tilfælde 21. Jan. 1801. Hans Død 
vakte almindelig Beklagelse, og hans Minde hædredes
i Tale og Skrift af adskillige ansete Mænd. Det kan
heller ikke betvivles, at A. hørte til Fædrelandets
bedste Sønner. Han var et lyst og skarpsindigt Hoved,
havde ualmindelige Kundskaber og besad fortrinlig
Fremstillingsevne. Han havde stor praktisk Dygtighed
og synes at have besiddet lykkelige Gaver til at
arbejde sammen med andre. Hertil bidroge hans fine
Dannelse og vindende Væsen, men først og fremmest
hans ualmindelig elskværdige Karakter.

A. ægtede 1767 Margrethe Christine Jagenreuter, Datter
af Borgerkaptajn J., og fik med hende 2 Døtre. Den
ene af dem blev gift med Kapitajnlieutenant Oxholm,
den anden med Kammersekretær og Kommiteret Stoud.

Nyt Bibliothek f. Læger 2. Bd.
Lahdes Mindesmærker 4. H.
Badens Universitets-Journal 1801.
Tilskueren 1801.
E. Viborg, Efterretning om den kgl. danske Veterinærskoles Indretning, 1792.
J. V. Neergaard, Mit Livs vigtigere Tildragelser, 1844.
Hist. Archiv 1870, I. 
En fuldstændig Fortegnelse over hans Skrifter findes i Viborgs Afhandling i Nyt Bibl. f. Læger og i Nyerups Lit.-Lex.
Jvfr. Gosch, Danmarks zoolog. Lit.

<i>B. Bang.</i>
</chapter>

<chapter name="Abildgaard, Søren, 1718-91, Arkivtegner">
<b>Abildgaard, Søren,</b> 1718-91, Arkivtegner, var Søn
af Tolder Peder A. i Flekkefjord og Hustru Anne
Sørensdatter og fødtes 18. Febr. 1718. Familiens
formodede Nedstammen fra den danske Adelsfamilie
af dette Navn har ikke kunnet bevises. A. gik i
Skole i Christianssand og blev Student 1737. Noget
Examensstudium har han ikke lagt Vind paa, og naar
vi allerede finde ham gift 1739 med Anne Margrethe
Bastholm, skyldes det vistnok et tidligt udviklet
Tegnetalent, at han har fundet et nøjsomt Udkomme. I
1751 malede han et Miniaturportræt af Langebek, det
eneste Billede af denne, der kjendes, og i 1753 og
54 træffe vi ham som Langebeks Ledsager paa Rejse
i Sverige og i Østersøprovinserne med det Hverv at
tage Faksimiler af Haandskrifter og tegne de Segl
og Monumenter, der fandtes at have Betydning for
Fædrelandets Historie. Hans oprindelige Interesser
gik, som maaske allerede hans Valg af Professor
Horrebov til Privatpræceptor antyder, i Retning
af Naturvidenskaberne, og for disses praktiske
Anvendelse, særlig hvad Jordbundslæren angik, har han
haft en udviklet Sans, der i Litteraturen viser sig
ved en Række økonomiske Smaa-afhandlinger saasom: Om
Kalk og Kalkbrænderi, om Mergel, om Tørveproduktion,
om Bliantserts i Norge, om Stutteri og Fiskeri
o. s. fr. Endog medens han fulgte Langebek i Sverige,
fik han Tid til «at paafinde en Komposition af Ler
til Porcellæn», som 
han lod brænde i Stockholm med et saa heldigt
Resultat, at den svenske Regering, som Langebek
vidner, bød ham et Par Hundrede Plåtar for
Opfindelsen, et Tilbud, han dog ikke modtog.

Da A. kom tilbage fra sin 2 Aars Rejse med
Langebek, var «hans forrige Levebrød kommet i andres
Hænder». Han indgav da 1755 en Ansøgning om at maatte
blive Arkivtegnemester ved det kgl. Gehejmearkiv,
indtil han kunde blive befordret til nødtørftigt
Levebrød i Byen. Ansøgningen, der var varmt anbefalet
af Langebek, bevilgedes i Sept. samme Aar, men Embedet
var ulønnet, og allerede i Jan. 1756 indgiver A. en
ny Ansøgning om mod fri Befordring og et lignende
Gratiale af 300 Kr., som han havde haft paa sin
svenske Rejse, at maatte aftegne «Monumenta Patriæ»
saa vel i Hovedstaden som i Provinserne. Ogsaa denne
Ansøgning bilagdes med en indtrængende Anbefaling af
Langebek, til hvis egne Bestræbelser for at indsamle
alt Materiale til Oplysning om Fædrelandets Historie
de paatænkte antikvariske Rejser vilde afgive et
betydningsfuldt Supplement. Og endnu i samme Maaned
bevilgedes Ansøgningen -- én Mand til Ærgrelse,
Samleren Højesteretsassessor Klevenfeldt, der først
havde Fortjenesten af at have ladet Segl og Gravstene
aftegne og derfor betragtede A.s Forehavende som
Indgreb i sit Domæne.

A.s Rejser strakte sig gjennem et Tidsrum af 21 Aar,
1756-76. Hans Tegninger, der ere udførte med Tusch,
enkelte med Farve, bevares nu, 918 i Tallet, i det
med Oldsagmusæet forbundne antikvarisk-topografiske
Arkiv. Den langt overvejende Del er Gravmonumenter,
ligesom det i det hele kun var de Monumenter, der
bare Aarstal, Navne og Inskriptioner og saaledes
fremtraadte som historiske Kilder, for hvilke Datidens
Opmærksomhed var vakt, og som man fandt Interesse i at
afbilde. Tegningerne vise en før ukjendt Bestræbelse
for Proportionernes korrekte Gjengivelse og for
Indgaaen i Detaillen, for saa vidt man da vidste at
erkjende dens Interesse. I Læsning af Indskrifter har
A. vist stort Mesterskab og Taalmodighed; sikkert nok
skylder han Langebek sin første Undervisning heri.

A. havde ikke blot Gravstenene til Maal, naar
han med sit kgl. Kommissoriepas meldte sig hos
Herremænd eller Præster; han spurgte -- som hans i
antikvarisk-topografisk Arkiv bevarede fynske og
jyske Rejsedagbøger udvise -- om gamle Dokumenter og
Portrætter paa Herregaardene, og i Kirkerne gjorde
han Notitser om Inventariegjenstande, der bare Navne
og Vaabenmærker, om 
Klokkeindskrifter og om Epitafier, hvilke Tiden ikke
tillod ham at aftegne. For Døbefonternes Skulpturer
og for Kirkernes Arkitektur og Bygningshistorie
havde man endnu ikke Øje paa hans Tid. Om Dysser og
Høje træffe vi derimod ikke sjælden Notitser med
Beskrivelser og Maal. A. er den første sagkyndige
Antikvar, der gjennemrejser Landet og til Dels Sogn
for Sogn søger Oplysning om Mindesmærkerne. Alle
tidligere Underretninger om disse vare indvundne ved
Beretninger fra Præsterne af højst forskjellig Værdi.

I Firserne i forrige Aarhundrede var der Planer oppe
om Udgivelse af Gravstenstegningerne i Kobberstik
ved G. Haas under A.s Korrektur, men de strandede
paa Omkostningerne. I 1859 er en enkelt Suite, de
antvorskovske Monumenter, bleven bekostet udgiven
af Fuldmægtig Anton Petersen. Af andre lejlighedsvis
udgivne Monumenttegninger af A. maa særlig henvises
til den mesterlige Tegning af den nu tabte Gravplade
over Biskop Niels Jepsen i Værket over Roskilde
Domkirkes Gravstene ved J. B. Løffler.

A. døde 2. Juli 1791. Efter et Vers over ham i
Adresseavisen havde han længe været lidende, men var
sig bevidst til Dødsstunden, i hvilken han sendte sin
Slægt sin sidste Tanke. Hans fremragende Karaktertræk
vare Nøjsomhed og Flid. Efter Tradition i Familien
skal han til Tider have været sær og vanskelig, hvad
der vel kunde stemme med Skildringer i Langebeks
Breve fra Rejsen i Sverige, hvorefter A. ikke hørte
til dem, der toge mødende Rejsegjenvordigheder med
let Sind. Hans Hustru overlevede ham. I en mærkelig
Grad gik A.s Begavelse som Kunstner og hans praktiske
Sans over for Naturens Frembringelser i Arv til
hans to Sønner, Maleren Nicolai A. og Veterinæren
Peter Christian A. -- Der er i Familien bevaret to
forskjellige Miniaturportrætter af A. fra hans ældre
Dage; hans Ansigt viser en skarp Profil og magre
Træk.

Worm, Lex. ov. lærde Mænd.
Langebeks Breve i st. kgl. Bibl.
Personalhist. Tidskrift 2. R. I.
Langebekiana S. 123.
Luxdorphiana S. 329.
Antiqvariske Annaler I.
Nyerup, Suhms Levnet S. 241.

<i>Henry Petersen.</i>
</chapter>

<chapter name="Abildgaard, Terkel, 1498-1564, Præst">
<b>Abildgaard, Terkel,</b> 1498-1564, Præst, formodes
(af Thiset) at være en Søn af Bertel Terkelsen A.,
Foged paa Skjern, der 1471 kun førte et Bomærke i
sit Segl, men senere kaldes «Abildgaard i Skjern,
Væbner». Terkel (ell. Thorkel) A. var en af Dr. Morten
Børups Disciple i Aarhus Skole. I Marts 1515 blev 
han immatrikuleret ved Universitetet i Rostock og
har mulig ogsaa taget Magistergraden sammesteds. 1530
fik han en kirkelig Virksomhed i Aarhus (vistnok som
Vikarius) og blev senere tillige Rektor ved Domskolen,
i hvilken Stilling han erhvervede sig en betydelig
Anseelse som fremragende Skolemand. Han var en af
de Mænd, som i Aarhus arbejdede for Reformationens
Fremme, hvorfor han 1537 indkaldtes til Forhandling
om Kirkeordinansens Affattelse. Blev den første
evangeliske Sognepræst ved St. Clemens' Domkirke i
Aarhus og var tillige Kannik sammesteds. Han døde
5. Avg. 1564 (ikke 1567, som der jævnlig siges) i
sit 66. Aar. Gift med Gertrud Sørensdatter. Han er
Stamfader til den borgerlige Slægt Abildgaard.

A. S. Wellejus, Oratio de vita et obitu Jo. Pet. Grundith, Bl. O 5. 
Rørdam, Hist. Kildeskrifter II, 669. 700.
Poulson, Cat. past. dioec. Aarh.  p. 14 f.
Kirkehist. Saml. II, 587.

<i>H. F. Rørdam.</i>
</chapter>

<chapter name="Abildgaard, Timme Lauridsen, --1314, Ridder">
<b>Abildgaard, Timme Lauridsen,</b> --1314, Ridder,
en Broder til ovenanførte Niels A., var kongelig
Kammermester. Han var med paa Toget til Sverige 1309
og maa i Begyndelsen ingen Ulydighed have vist,
eftersom Kongen modtog hans Kavtion for Broderen;
men senere rømmede han ikke blot hjem, men havde
endog søgt at forlokke Kongens lejede tyske Tropper
til Affald. Derpaa var han en af Hovedmændene for den
nørrejyske Almues Opstand 1312 og blev ligesom hans
Broder 1314 dømt til at miste Liv og Gods. Kongen
vilde lade ham hænge, men lod sig dog bevæge til at
lade ham slippe med at miste Hovedet. Han skrives til
«Markgaard», det nuværende Margaard i Vigerslev Sogn
i Fyn.

Huitfeldts Krønnike. Suhm, Hist. af Danmark XI.

<i>J. Kinch.</i>
</chapter>

<chapter name="Abildgaard, Tyge, --1284--">
<b>Abildgaard, Tyge,</b> --1284--, var den sønderjyske
Hertug Valdemars Drost 1284 og maatte Aaret efter
dele sin Herres Fangenskab, da Erik Glipping lod
ham paagribe og fastholde paa Søborg Slot, hvorfra
de kom ud 1286. Derefter skal T. A. samme Aar af
Hævnlyst have deltaget i Sammensværgelsen mod Erik
Glippings Liv, som vel heller ikke var Hertugen
ganske ubekjendt. Rimeligvis er han død kort efter;
thi saa vidt vides, findes han ikke senere omtalt.

Suhm, Hist. af Danmark X.

<i>J. Kinch.</i>
</chapter>

<chapter name="Aboe, Thøger, 1745-1806, Søofficer">
<b>Aboe, Thøger,</b> 1745-1806, Søofficer, er født
14. Sept. 1745. Efter at have gjennemgaaet
Søkadetakademiet udnævntes han 1766 
til Sekondlieutenant. Som ung Officer,
under Struensees Ministerium, blev
A. Interims-Ekvipagemester paa Holmen, hvilken
Stilling han rimeligvis har naaet gjennem
Struensees Protektion. Da Struensee blev styrtet ved
Hofrevolutionen i Aaret 1772, var A. iblandt dem,
der bleve fængslede paa Grund af deres personlige
Bekjendtskab til den faldne Minister, men den
indledede Undersøgelse førte for hans Vedkommende
kun til det Resultat, at han blev frifunden og atter
løsladt. Admiralitetet fandt dog, efter at denne Sag
var sluttet, Anledning til at beordre Lieutenanten til
at opholde sig i Udlandet for et Tidsrum af 2 Aar,
dog uden noget Tab i Henseende til Stilling eller
Lønning. A. forlod som Følge heraf sit Fædreland,
sagde foreløbig Farvel til sin Stilling i Marinen
og gik i hollandsk Tjeneste. Her skal han under
Søkrigen imellem Holland og England have spillet en
fremtrædende Rolle og i Ostindien udmærket sig saa
meget ved Forsvaret af de hollandske Etablissementer,
at han blev udnævnt til hollandsk Admiral. Efter at
Freden var sluttet imellem de to stridende Magter,
tog A. sin Afsked og vendte igjen tilbage til
Danmark. Her kom han imidlertid ikke til at spille
nogen Rolle i Marinen; vel blev han i 1786 udnævnt til
Kapitajnlieutenant og avancerede i 1789 til Kapitajn,
men videre kom han ikke, og han forlod snart igjen
Tjenesten. En medvirkende Aarsag hertil var den
Omstændighed, at hans betydelige Formue, som han
havde medbragt fra sit Ophold i Holland, ved Uheld og
andres Skjødesløshed var gaaet tabt. For at ingen af
hans Kreditorer skulde lide noget Tab, gik han nu som
ældre Mand til Søs som Koffardikapitajn i det Haab
atter at tjene sig en Formue og døde 27. Nov. 1806
paa Hjemrejsen til Kjøbenhavn fra Batavia efter faa
Dages Sygdom. Han var gift med Maria van der Spuy.

Øst, Materialier t. et dansk biogr.-lit. Lex. Sp. 83 ff.

<i>O. Lütken.</i>
</chapter>

<chapter name="Abrahams, Charles Julius Sophus, 1838-93, Arkitekt">
<b>Abrahams, Charles Julius Sophus,</b> 1838-93,
Arkitekt. Født i Kjøbenhavn 2. Juni 1838, Søn af
nedfr. nævnte Not. publ. N. C. L. A., Student 1857,
gjennemgik han Kunstakademiet, fik Afgangsbevis
1866 og vandt den lille Guldmedaille 1870. Foruden
adskillige Villaer og Etagehuse har han tegnet
Sparekassen i Hillerød, Fyrtaarnet paa Stevns,
Gurrehus 1883 og Mullerup Herregaard 1886. A.'s
kunstneriske Naturel har ikke tilstrækkelig Ballast
til at magte større monumentale Opgaver, medens en
let Haand og en livlig Evne 
til med faa Midler at skabe noget tiltalende ere
hans bedste Egenskaber. Han ægtede 1877 Wilhelmine
Petersen. Han døde 12. April 1893.
 
Weilbach, Konstnerlex.

<i>Erik Schiødte.</i>
</chapter>

<chapter name="Abrahams, Johannes Henrik Severin, 1843-1900, Skuespiller og Theaterdirektør">
<b>Abrahams, Johannes Henrik Severin,</b> 1843-1900,
Skuespiller og Theaterdirektør. A., yngste Søn
af ndfr. nævnte Not. publ. N. C. L. A., fødtes
i Kjøbenhavn 28. Juli 1843 og blev Student
1862. Han begyndte at forberede sig til at tage
statsvidenskabelig Examen, men opgav dette for at vie
Scenen sine Kræfter. 20. Maj 1868 debuterede han paa
det kgl. Theater som Albert Ebbesen i «Elverhøj»,
men blev afskediget allerede ved Udgangen af
Sæsonen 1868-69, debuterede derpaa 15. Nov. 1871 paa
Folketheatret og hørte fra den Tid til denne Scenes
dygtigste Kræfter. Ved Udgangen af Theateraaret
1879-80 modtog han Engagement ved Kasino, hvor han
optraadte i de 3 paafølgende Sæsoner, tog derpaa
Ophold i Paris, men vendte atter tilbage for fra
1. Sept. 1884 at overtage Ledelsen af Folketheatret
som Direktør. Han blev 18. Juli 1868 gift med
Caroline Marie Gammeltoft, Datter af Kammerraad
G. til Herløvgaard ved Hillerød. Han døde 31. Marts 1900.

<i>Edgar Collin.</i>
</chapter>

<chapter name="Abrahams, Nicolai Christian Levin, 1798-1870, Professor i Fransk, Notarius publicus">
<b>Abrahams, Nicolai Christian Levin,</b> 1798-1870,
Professor i Fransk, Notarius publicus. A., Søn af
Handelsbogholder Moses Levin A. og Juliane f. Meyer,
blev født i Kjøbenhavn 6. Sept. 1798. 1815 blev han
dimitteret til Universitetet fra Metropolitanskolen,
blev udmærket ved Examen Artium, ligesom det
følgende Aar ved filosofisk Examen, og underkastede
sig 1818 den juridiske Examen. Han besad en livlig
Begavelse og havde fra sin Barndom, ved Siden af
Musik og Sang, navnlig med Iver dyrket de levende
Sprog. Allerede 1816 blev han antagen til Lærer
i Fransk for Søkadetterne og gav tillige i stort
Omfang Privatinformationer i dette Sprog. Hans
Talenter og hans omgængelige Natur havde snart
banet ham Adgang til mange Selskabskredse og givet
ham en fremragende Plads blandt de yngre Mænd med
akademisk Dannelse. Han var saaledes med i Tylvten,
der til Forsvar for Oehlenschlager traadte op imod
Baggesen. 1819 gjorde han en Rejse til Tyskland og
Frankrig. Efter sin Hjemkomst i Jan. 1820 tog han
igjen fat paa sine gamle Beskjæftigelser og blev
tillige Prokuratorfuldmægtig, da han nu agtede at
vælge Sagførervejen. Imidlertid forekom denne Vej
ham snart for trang, og da hans Forkjærlighed for
Studiet af Fransk stadig voxede, satte han sin Hu til
en Docentplads heri ved Universitetet, en Post, som i 
nogle Aar havde staaet ledig efter Puerari's
Bortrejse. De Skridt, han gjorde til den Ende,
lykkedes dog ikke. Han førte imidlertid et behageligt
Selskabsliv og var med til at stifte og udvikle
Studenterforeningen. 1825 fik han endelig Tilbud om at
blive Prøveprokurator; men, da der paa samme Tid viste
sig en gunstig Lejlighed til en længere Udenlandsrejse
(med den unge Musiker Nic. Gerson), foretrak
han denne. Rejsen, der varede 3 Aar, bragte ham i
Forbindelse med mange interessante Personligheder og
gav ham rig Lejlighed til at studere Musik, Sprog og
Kunst. Den gik gjennem Tyskland, Italien, Schweits
og Holland. Kort efter sin Hjemkomst forsvarede han
(Okt. 1828) for Magistergraden sin Afhandling om
Wace's «Roman de Brut», som han havde studeret og
afskrevet under sit Ophold i Paris. Denne Afhandling,
der vidner om, at Forfatteren var bekjendt med den
romanske Filologi paa det Stadium, hvortil den var
bragt af Raynouard, ledsages af et Aftryk af den
Del af Digtet, der handler om Hengist og Horsa,
med en dansk Oversættelse paa Vers. 1829 blev han
Lektor i Fransk ved Universitetet i Kjøbenhavn,
1832 Professor extraordinarius og overtog 1839
tillige Tysk. 1844 udgav han en Beskrivelse af de
gammelfranske Haandskrifter i det kgl. Bibliothek,
1845 en fransk Grammatik, der har oplevet mange
Udgaver, og 1848 en gammel Oversættelse paa Fransk
af Baldassare Castiglione's «Cortigiano», 3. Bog
(1528). 1852 forlod han Universitetet for at overtage
Posten som Notarius publicus og blev 1853 udnævnt
til Etatsraad. -- I 1835 havde han ægtet Frederikke
Juliane Augusta Philipsen, der døde 1852 efter at have
skjænket ham flere Sønner. Efter sit Giftermaal trak
A. sig tilbage fra det selskabelige Liv, hvor han
havde bidraget saa meget til Underholdningen baade
som dramatisk og musikalsk medvirkende, hvorimod
hans Interesse for Litteratur og Kunst bevirkede,
at hans Tid blev stærkt optagen i forskjellige
Foreninger. Han var saaledes i en Række af Aar Formand
i Kunstforeningen og i Samfundet til den danske
Litteraturs Fremme. Dette var maaske Grunden til,
at han ikke med større Iver deltog i den Bevægelse,
der ved Diez's «romanische Grammatik» (1836-43) var
fremkaldt i Studiet af Oldfransk. Hans Forelæsninger,
der i Almindelighed beskjæftigede sig med fransk
Litteraturhistorie, samlede vel i Regelen ikke nogen
stor Tilhørerkreds, men hans Tilhørere forsikre, at de
med Glæde mindes hans livlige Foredrag og hans smukke
Oplæsning af Litteraturprøver. -- A. døde pludselig
25. Jan. 1870. Han efterlod sig en meget 
betydelig Avtografsamling, hvis danske Afdeling blev
kjøbt af Staten og indlemmedes i det kgl. Bibliothek.

N. C. L. Abrahams, Meddelelser af mit Liv, 1876.
Erslew, Forf. Lex.

<i>Thor Sundby.</i>

</chapter><chapter name="Abrahamson, Boline Margaretha, s. Kragh.">

<b>Abrahamson, Boline Margaretha,</b> s. Kragh.

</chapter><chapter name="Abrahamson, Joseph Nicolai Benjamin, 1789-1847, Officer">

<b>Abrahamson, Joseph Nicolai Benjamin,</b> 1789-1847,
Officer, født i Kjøbenhavn 6. Dec. 1789,
yngste Søn af ndfr. nævnte W. H. F. A. Blev
Artillerikadet i 1801 og Officer 4 Aar efter. Ved
Generalkvartermesterstabens Oprettelse i 1808
traadte han ind i denne som Adjoint og begyndte
s. A. at virke ved Artillerikadetinstituttet indtil
1811, da han overgik til Generaladjudantstaben og
blev Premierlieutenant. I Generaladjudantstaben,
hvis Chef var Bülow, men som i øvrigt sorterede
direkte under Frederik VI som højstkommanderende,
og hvor den egentlige Styrelse af Hærens, for ikke
at sige hele Landets, Anliggender fandt Sted, vandt
han Kongens Yndest og Tillid, som aldrig forlod ham,
og der betroedes ham strax Føringen af den «hemmelige
Protokol», Kongens Gehejmekorrespondance. 1812 blev
han Kapitajn og Divisionsadjudant i Staben og gik
som Souschef i Felten med det Korps, der i 1814
under General Kardorff blev sendt ud for at kæmpe
mod Danmarks tidligere Vaabenfælle, Frankrig, men som
imidlertid kun naaede til Rhinen, da Freden sluttedes,
hvorpaa Korpset vendte tilbage. Det næste Aar blev
A. atter udkommanderet med det 5000 Mand stærke
Troppekorps, der under Befaling af Prins Frederik
af Hessen sammen med Hærafdelinger fra de andre mod
Frankrig forbundne Magter skulde besætte en Del af
dette Land som Garanti for nye Uroligheder og i den
Anledning indtog Kantonnement i Nordfrankrig. Korpsets
Stab navnlig var rigt udstyret med talrige, flinke
Officerer, og A. stod efter sin Aldersorden langt nede
i Rækken blandt disse; men Kongen havde anbefalet
ham til Prinsen af Hessen, og han ses efter en stor
Maalestok at være bleven benyttet ved de fleste
Lejligheder, hvor der særlig krævedes taktfuld og
behændig Optræden. Han blev saaledes strax sendt
forud for at forhandle med den hollandske Regering om
Korpsets Marche gjennem Holland, anvendtes hyppig som
Mellemmand ved Ordningen af Korpsets Aifærer med de
forskjellige Myndigheder, som Korpset under Opholdet
i Frankrig kom i Berøring med, og da Wellington, de
allierede Hæres Generalissimus, der førte Hof som en
Fyrste, ønskede at have Repræsentanter fra 
de ham underlagte Hærkorps om sig, tog Prinsen af
Hessen ikke i Betænkning dertil for sit Vedkommende
at lade Valget falde paa den unge Kapitajn, uagtet
de øvrige Magters Repræsentanter næsten uden
Undtagelse hørte til de højeste Rangklasser. Det
er sandsynligvis for at sætte A. i Stand til des
bedre at hævde sin Stilling under disse Forhold,
at Frederik VI haster med fra Hjemmet 1821 at
sende ham Udnævnelse til Kammerjunker. 1817 blev han 
Ridder af Danebrog. A. befandt
sig øjensynlig vel i disse fornemme Omgivelser
og var selv Gjenstand for megen Opmærksomhed. I
Wellingtons Hovedkvarter i Aachen delte han Bolig
med Fyrstbiskoppen af Thurn-Taxis, og da Wellington
kort før Okkupationens Ophør i Eftersommeren 1818
foretog sin sidste Inspektionsrejse, ses A. at have
været ham en stadig Ledsager paa denne.

Med Troppernes Hjemkomst 1818 var den sidste Bevægelse
af det krigerske Røre, der havde karakteriseret
Aarhundredets Begyndelse, forsvunden, og A. var for
Resten af sit Liv udelukkende henvist til Fredens
Gjerning, om det end derfor ikke blev fredelige
Dage for ham. Som Faderen før ham var det navnlig
Undervisningsfaget, han kom til at hellige sine rige
Evner, og i hvilket han ogsaa i flere Retninger blev
banebrydende. Den «indbyrdes Undervisning» stod da paa
Dagsordenen. Frederik VI interesserede sig levende
for Indførelsen af dette ejendommelige, oprindelig
af Englænderne A. Bell og J. Lancaster i større Stil
udviklede Læresystem -- der som bekjendt gik ud paa
ved Hjælp af et meget detailleret Apparat af Tabeller,
der hængtes op paa Væggene i Skolestuen, at anvende de
viderekomne Skolebørn som Lærere for de mindre langt
fremskredne --, idet Kongen deri saa et Middel til at
afhjælpe det lavere Skolevæsens Brøst og til at skaffe
Almuen Undervisning uden at gjøre for store Fordringer
til Lærernes Dygtighed og Antal; men han stødte paa
Modstand hos Skoledirektionen og savnede Manden til
at sætte det i Scene. Denne fandt han i den hjemvendte
A., der i Frankrig havde sat sig ind i Systemet og nu
med Energi kastede sig over den foreliggende Opgave
og blev en ivrig Forkæmper for Sagen. Der blev strax
i en af Kaserneskolerne i Kjøbenhavn anstillet Forsøg
med Methoden, denne Prøveskole blev i Foraaret 1819
udvidet til en «Normalskole» med A. som Forstander,
og senere paa Aaret bleve samtlige Hærens og Flaadens
Skoler unddragne den almindelige Skoledirektions
Tilsyn og stillede under en særlig militær Direktion,
i hvilken A. var Sjælen, med det specielle Formaal
at fremme den 
indbyrdes Undervisning. A. indtraadte s. A. i en
Kommission, der skulde undersøge Undervisningsmethoden
nærmere, udarbejdede i den følgende Tid dels alene,
dels i Forening med andre Tabeller og Vejledninger til
Brug ved Undervisningen og udgav sammen med daværende
Amtsprovst P. H. Mønster i Ringsted, senere Biskop i
Aarhus, et større Værk om den indbyrdes Undervisnings
Væsen og Værd (3 Dele, 1821-28). Ved sin personlige
Indflydelse hos Kongen udvirkede han tillige,
at den indbyrdes Undervisning blev optagen som et
Hovedfag paa Seminarierne, og at disses Forstandere
og første Lærere indkaldtes til Normalskolen for der
at lære den rette Anvendelse af Methoden, ligesom
han blev bemyndiget til at kontrollere den Fremgang,
Systemet gjorde paa Seminarierne, og give Rapport
derover til Kongen. Lærere, Præster og Provster fik
derhos det strængeste Tilhold om nøje at paase,
at de fra Normalskolen givne Forskrifter i alle
Detailler fulgtes og overholdtes. Ved denne rastløse
og ihærdige Virksomhed lykkedes det A. efterhaanden
at faa Methoden indført i over 2000 af Landets
Almue- og Borgerskoler, men i det han ogsaa vilde bringe den
højere Undervisning ind under sit Omraade, skød han
over Maalet; fremragende Mænd som Grundtvig, Ørsted,
Clausen, Fader og Søn, bekæmpede i Tale og Skrift
Systemet som sløvende og aandløst, og Avtoriteterne
paa Skolevæsenets Omraade fandt sig kun med den
største Uvilje i dette nye Udslag af Adjudantvælden og
i den næsten ubegrænsede Magt og Myndighed, «den røde
Bisp», som A. kaldtes, paa deres Bekostning sad inde
med, og som han ikke altid haandhævede lempelig eller
hensynsfuldt. Det er næppe troligt, at A., hvor stærk
han end var med Kongen som Rygstød, i Længden vilde
have kunnet besejre denne Modstand; nogen egentlig
Styrkeprøve kom det dog ikke til, thi forinden havde
Kongen kaldet ham til et nyt Hverv, men betegnende er
det, at da A. fratraadte sin Stilling ved Normalskolen
og i Skolekommissionen, var det, som Livskraften
af den indbyrdes Undervisning svandt med det samme,
indtil Systemet ved Slutningen af Trediverne ganske
stedtes til Hvile sammen med den gamle Konge.

Et andet Undervisningsomraade, hvortil A. knyttede
sit Navn, nemlig Oprettelsen af den militære Højskole
1830, blev af langt mere indgribende Betydning. Ideen
hertil er sandsynligvis udgaaet fra ham, og han tog
i hvert Fald en fremragende Del i den hele Ordning,
der paa en glimrende Maade bestod sin Prøve. Skolens 
Formaal var efter Planens Ord «at give en passende
Udvidelse af den Dannelse, som Officerer i Armeen
modtage i Almindelighed, til de Personer, som maatte
have vist en særegen Modtagelighed for Dannelse, saa
at med dem de Pladser i Armeen senere kunne besættes,
hvortil mer end almindelig Dannelse behøves». Skolen
skulde da navnlig uddanne Officerer til de saakaldte
specielle Korps -- Ingeniør- og Artillerikorpset --,
Generalstabsofficerer, militære Lærere m. fl. Som
rimeligt var, blev A., der i 1824 var avanceret til
Major, i 1829 til Oberstlieutenant, Skolens første
Undervisningsdirektør, og han beklædte denne Post med
den ham egne Energi og Utrættelighed; men ogsaa her
synes hans undertiden for vidt drevne Iver og hans
myndige, selvbevidste Optræden at have skabt ham
en Opposition, som han ikke kunde magte, og efter 5
Aars Virken fratraadte han Stillingen som Direktør,
blev Overkvartermester i Generalkvartermesterstaben
og ansattes kort efter i den ansete Post som
Generalkrigskommissær for Kongeriget, d. e. Chef
for hele Udskrivningsvæsenet. 1840 udnævntes han til
Oberst.

I Forbindelse med sin Embedsvirksomhed saa A. sig ved
sin ualmindelige Arbejdsdygtighed og Kundskabsfylde
i Stand til at udfylde en Mængde Tillidshverv, der
overdroges ham dels af Staten, dels af Medborgere. Han
var saaledes, foruden hvad der alt er anført om
Skolevæsenet, Direktør for Døvstummeinstituttet,
Deputeret for Odense i Stænderforsamlingen, Medlem
af den store Kommission 1840-41, der omorganiserede
Armeen, Medstifter af og Vicepræsident for det
kongelige nordiske Oldskriftselskab og senere
Selskabets Præsident. Frederik VI benyttede ham
i talrige militære og diplomatiske Sendelser til
Udlandet, og en Mængde videnskabelige Samfund i
Udlandet talte ham som Medlem. Hans fortjenstfulde
Virken fandt ogsaa levende Paaskjønnelse. Han var
dekoreret med Danebrogsordenens Kommandørkors og
talrige udenlandske Ordener; 1827 blev han optagen
i den danske Adelsstand, 1842 Kammerherre, og
Universitetet i Kønigsberg, hans Farmoders Fødeby,
kreerede ham 1830 til Dr. philos.

A. ægtede 1821 Sophie Frederikke Frisch, en Datter
af Etatsraad Hartvig Marcus F., Direktør for den
grønlandske Handel, og Dorothea f. Tutein. Han døde
i Odense 6. Jan. 1847.

Erslew, Forf. Lex.
L. Koch, Den danske Landsbyskoles Hist.
Højskolens Program ved Jubilæet 1855.

<i>S. A. Sørensen.</i>
</chapter>
<chapter name="Abrahamson, Werner Hans Frederik, 1744-1812, Officer og Forfatter">
<b>Abrahamson, Werner Hans Frederik,</b> 1744-1812, Officer
og Forfatter, født i Byen Slesvig 10, April 1744
og Søn af Kapitajn i slesvig-holstenske nationale
Infanteriregiment Johan Benjamin A. og Louise Juliane
f. Rhewald. Han viste sig tidlig begavet og lærenem,
men Forældrene havde Uvilje mod offentlig Skolegang,
og han maatte derfor i flere Aar lade sig nøje med en
tarvelig Undervisning i det fattige Hjem. Ved Faderens
Død 1757 kom han dog ind paa Landkadetakademiet
i Kjøbenhavn, og her begyndte først hans egentlige
Uddannelse. Til en Begyndelse saa det imidlertid sort
ud, thi Akademiet var i en yderst slet Forfatning,
baade med Hensyn til Undervisningen, der gaves,
og til hele den Tone, som herskede der. Disciplinen
var daarlig og Raahed det mest fremherskende Træk
hos Eleverne. A. har selv givet en Fremstilling
af Tilstandene paa Akademiet, en Skildring, der er
ligefrem gruopvækkende. Tyskeriet sad i Højsædet,
-- det var forbudt Kadetterne at tale Dansk, de
maatte stjæle sig til at læse danske Bøger, og den
eneste Øvelse, der gaves i Modersmaalet, var den,
at et Hold Kadetter hver Søndag beordredes til at
overvære dansk Gudstjeneste. Heldigvis faldt det i
A.'s Lod at opleve den grundige og ypperlige Reform,
som Akademiet gjennemgik under den højtfortjente
Oberst, senere Generallieutenant, Henrik Gude,
over hvem A. taknemmelig har rejst et smukt
Monument i et Mindeskrift. 1762 blev han Fændrik
i slesvigske gevorbne Infanteriregiment og næste
Aar Sekondlieutenant og overgik derefter 1768
til Artillerikorpset. 1771 blev han ansat som
Lærer i Sprog og Geografi ved den ny oprettede
Artilleriskole, der var den første Begyndelse til
en højere Undervisning for Officerer og navnlig
skyldtes General Huths Bestræbelser. A. underviste
paa Dansk, og det var første Gang i Militæretatens
Historie, at danske Officerer eller Officersæmner
undervistes paa Modersmaalet. 1780 blev han tillige
knyttet til Landkadetakademiet som Lærer i de skjønne
Videnskaber. 1773 var han bleven Premierlieutenant,
1786 Kapitajn, men paa Grund af sin Helbredstilstand
fik han næste Aar Afsked af Militærtjenesten med
Bibehold af sin fulde Gage, og han vedblev at fungere
som Lærer ved begge Undervisningsanstalterne, ved
Artilleriskolen indtil 1806, ved Akademiet, hvis
Inspektør han var bleven 1799, indtil 1810.

Haand i Haand med den nidkjære og frugtbringende
Virksomhed, A. udfoldede som militær Lærer i den
betydningsfulde Periode, hvor Overgangen fra en
fremmed til en virkelig national Landhær under
Kronprins Frederiks Ledelse forberedtes og 
fuldbyrdedes, paa det nøjeste knyttet hertil og med
om muligt endnu større Krav paa at mindes af en
taknemmelig Efterslægt gaar A.'s ivrige Bestræbelser
for Danskhedens Befrielse overhovedet fra det tyske
Element. Dette er saa meget mærkeligere, som hans
Barndomshjem var tysk. Han kunde selv ikke et dansk
Ord, da han kom ind paa Landkadetakademiet, og dog
havde han efter knap to Aars Forløb opnaaet et saa
stort Herredømme over det danske Sprog, at han ved
en Præmieæskning kunde besvare den stillede Opgave
paa Dansk i velbyggede, rimfri Jamber, et i lige
Grad talende Vidnesbyrd om hans Energi, Begavelse og
tidlig vakte Kjærlighed til det danske Sprog. Denne
hans nationale Vækkelse fik en mægtig Impuls og kan
betragtes som fuldført, da han 1773 lærte at kjende
de Skatte, der skjulte sig i de islandske Sagaer,
hvilke han med sit Sprogtalent snart lærte at læse i
Grundsproget, og hvoraf han senere har oversat nogle,
og han gaar nu med den største Iver til Studiet af
vore Oltidsminder, hvis Betydning han har fremhævet i
flere Afhandlinger, samler i Forbindelse med Rahbek
og Nyerup vore middelalderlige Folkeviser, der dog
først udkom efter hans Død under Titel «Udvalgte
danske Viser fra Middelalderen» (5 Bind, 1812-14) og
deltager i Udgivelsen af populære danske Skrifter. Han
var en fortrolig Ven og Beundrer af Digteren
Ewald og en af de første, der forstod at vurdere
dennes nationale Betydning. Tidlig vakt i religiøs
Henseende stod han ogsaa i Venskabsforbindelse med
Biskop Balle og var i Forening med denne og Ove
Malling Sjælen i den Kommission, der foranstaltede
Udgivelsen af «Evangelisk-christelig Psalmebog»
(1793-98). Trykkefriheden havde i ham den ivrigste
Forsvarer, men ligesom han ingensinde selv misbrugte
den, saaledes havde han ogsaa Øje for, at den kunde
være et tveægget Sværd, og han var den første, der
offentlig udtalte, at Struensee ved dens Indførelse
selv havde hvæsset Øxen i sine Fjenders Haand. I en af
sine Fortællinger, «Tronfølgen i Gondar», fører han et
velrettet Slag mod Datidens Smædeskrivere. Talrige ere
i øvrigt de Bidrag, hvormed han ved sin store Flid,
Alsidighed og Belæsthed saa sig i Stand til at berige
den danske Litteratur (se Nyerups «Lit.-Lexikon»),
og bl. a. i «Minerva» (1785-1807) og «Borgervennen»
(1796-1810), af hvilke Tidsskrifter han var en flittig
Medarbejder, vil man saaledes finde Afhandlinger og
Recensioner af ham over de forskjelligste Æmner. Som
Kritiker gjør A. ikke Forsøg paa at glimre eller være
overlegen, Satiren og Ironien 
ligge overhovedet ikke for ham, men han skriver
med Alvor og Grundighed, og man mærker, at det
er den ærlige, sandhedssøgende Mand, man har for
sig. A. elskede Poesien og yndede fra Ungdommen
af at udtrykke sine Tanker i bunden Stil. Om
han end ligeledes i sine Digte behandler de mest
forskjelligartede Ting, saa er dog ogsaa i disse 
Kjærligheden til Sproget og Fædrelandet Grundtonen. Nu
til Dags vil der vel blive tillagt hans Poesier mindre
Værd, men i hin Tid vakte mange af hans Selskabssange
og patriotiske Digte stor Opsigt og levede længe
paa Folkets Læber, og enkelte af dem ere endnu ikke
glemte og ville bevare hans Navn, saaledes Visen:
«Norma morum» («Min Søn, om du vil i Verden frem,
saa buk») og Visen om Slaget paa Reden: «Vi alle dig
elske, livsalige Fred».

A. indtog en høj Stilling blandt Frimurerne og var
en elsket og agtet Personlighed. 28. April 1779 havde
han ægtet Benedicte Rosine Marie Rothe (f. 24. April
1761 i Skjelskør, d. 17. Marts 1830), næstyngste
Datter af Major og Amtsforvalter i Travendal Nicolai
August R. og Hedevig Margrethe f. Bille. Han døde i
Kjøbenhavn 22. Sept. 1812.

Nyerup, Lit. Lex.
Molbech, Hist. biogr. Samlinger S. 385 ff.
E. Collin, Fremragende danske Frimurere I, 47 ff.
Hist. Arkiv 1886, II.

<i>S. A. Sørensen.</i>
</chapter>

<chapter name="Absalon, 1128-1201, Ærkebiskop">
<b>Absalon,</b> 1128-1201, Ærkebiskop. A. tilhørte ved sin
Fødsel Rigets mægtigste og mest ansete Slægter. Hans
Fader Asser Rig var Søn af den mægtige Skjalm Hvide,
der i Svend Estridsens Tid var Høvedsmand over hele
Sjælland og, da Erik Ejegod drog i Pilegrimsfærd,
modtog hans Søn, den senere Knud Lavard, til
Opfostring. Han siges ved denne Lejlighed at være
Drengens mødrene Frænde. Uafhængig heraf var Absalon,
som der lejlighedsvis oplyses, nær beslægtet med de to
bekjendte Høvdinger Knud og Carl, Sønner af Erik Jarl
og Knud den helliges Datter Cæcilia, og derigjennem
med Ærkebiskop Eskil.

Asser Rig og hans Hustru Inge boede paa Slægtens
gamle Sædegaard Fjalenslev (Fjenneslev lille) mellem
Ringsted og Sorø, hvis Stentomter i den nyere Tid
ere fundne umiddelbart nord for Kirkegaardsdiget;
i Kirken fandtes Skjalm Hvides Gravsted. Paa denne
Gaard fødtes A.; han havde en ældre Broder Esbern
(Snare) og en Søster Ingefred, andre Søskende nævnes
ikke. Da han ved sin Død, 21. Marts 1201, gik i sit
73. Aar, var han altsaa født mellem 21. Marts 1128
og samme Dag 1129; muligvis kan der af 
det usædvanlige Navn sluttes, at han døbtes paa
Dagen «Absalon» (30. Okt), altsaa 1128.

A. voxede op i et rigt Hjem -- Faderens Ejendomme
vare spredte over det halve Sjælland -- og under
mægtige Indtryk af Tidsbegivenhederne. Da han var
et Par Aar gammel, indtraf det skæbnesvangre Mord i
Haraldsted Skov, som Asser Rig og hans Brødre følte
sig kaldede til at paatale og hævne, og den myrdede
Knud Lavards efterfødte Søn Valdemar opfostredes som
Barn og Dreng sammen med A. og hans Søskende, til
hvilke han bestandig senere følte sig knyttet med et
broderligt Venskab. Deres Drengeaar faldt i Erik Lams
hæderløse Regeringstid; den Ødelæggelse ved Vendernes
Indfald, som de da vare Vidne til, ikke mindst paa
Sjælland, stod i den stærkeste Modsætning til de
store Overleveringer, som levede i Slægten og samlede
sig om dens nøje Forhold til Valdemars Forfædre. Det
fejler ikke, at jo de dybe Indtryk fra denne Tid havde
deres store Del i, at Absalon senere i saa mange Aar
betragtede Kampen mod Venderne som sin Hovedopgave
ved Siden af Bispeembedets kirkelige Forretninger.

Næppe ret længe efter Kong Eriks Død og Udbruddet
af Tronfejderne (1146) opløstes Barndomshjemmet i
Fjenneslev; Asser Rig gik i Kloster og døde som Munk,
Esbern og Valdemar toge Del i Kampen for Kong Svend
Eriksen, og A. drog til Paris for at studere Theologi
og Kirkeret. Den stærke religiøse Bevægelse, som
fulgte paa det første store Korstog, havde netop den
Gang hos os begyndt at drage en Række storættede Mænd
ind i Kirkens Tjeneste eller i alle Tilfælde bragt
dem til at bringe store Ofre for at oprette kirkelige
Stiftelser, og Skjalm Hvides Sønner vare ogsaa i
den Henseende blandt de fremmeligste i Tiden. De
grundlagde i Forening et Kloster paa Assers Gaard
i Sorø (Sore) og udstyrede det rigelig med Gods. Da
Bygningen af den lille Stenkirke var godt paabegyndt,
blev Asser med sin Hustrus Samtykke Munk; han døde
13. Dagen efter dens Indvielse. Den efterlevende
Broder Ebbe var alt for optagen af Tidens politiske
Begivenheder til at kunne varetage den unge Stiftelses
Tarv, og efter hans Død (1151) forfaldt Klosteret
helt, medens dets Gods blev spredt.

A. har da som yngre Søn rimeligvis fra Barndommen
af været bestemt for den kirkelige Stand, og meget
i hans Karakter og Aandsretning tyder paa, at hans
Tilbøjelighed førte ham samme Vej. I Paris sluttede
han Venskab med Kanniken Vilhelm i St. Genovevas
Kloster, en udmærket kyndig og erfaren Mand, som han 
senere indkaldte til Danmark og gjorde til Abbed paa
Eskilsø, umiddelbart ved Siden af sit eget Bispesæde
Roskilde. A. blev selv en udmærket Klerk, dygtig ikke
blot i den kirkelige Lærdom, men ogsaa i Lovkyndighed
og verdslige Videnskaber. Her uddannede han den
sjældne Veltalenhed, som han senere berømmes for,
ligesom han allerede i denne sin første Ungdomstid
lagde Grunden til den Selvbeherskelse og den ydmyge
Fromhed, som baade Fjender og Venner anerkjendte hos
ham. Som Søn af en Høvding og som opfostret sammen
med vordende Høvdinger havde han tillige uddannet
sit Legeme i alle Tidens Idrætter, ligesom hans
maadeholdne Levemaade gjorde det muligt for ham
at underkaste sig overordentlige og vedholdende
Anstrængelser; men det synes i øvrigt at fremgaa
af flere Træk, at hans Ydre ikke var anseligt, og
at man ikke lagde Mærke til ham, naar han færdedes
blandt sine Standsfæller, før han fik Lejlighed til
at gjøre sig gjældende ved sin Tale.

A. nævnes ikke i Tronfejderne før henimod Slutningen;
han stod da selvfølgelig paa Valdemars Side. Ved den
Forhandling mellem ham og den tilbagevendte Svend i
Albani Kirke, som indledede Forliget mellem Kongerne,
var han det eneste Vidne, og da Svend kort efter
overfaldt sine Medkonger ved Gildet i Roskilde,
aflagde A. de første fremtrædende Prøver paa sit
urokkelige Mod og sin hensynsløse Hengivenhed for
Valdemar. Skjønt han nemlig var udenfor al Fare,
den Gang Overfaldet skete, ilede han ufortøvet sin
Fosterbroder til Hjælp, og da han troede at have
fundet ham haardt saaret, vilde han ikke forlade ham
eller tænke paa sin egen Sikkerhed. Senere undkom han
ved sin Ro og Aandsnærværelse og bragte sin Moder
det første Budskab om, hvad der var sket; men saa
stor var ogsaa hendes Hengivenhed for den unge Konge,
at hendes Sorg over hans formentlige Død var større
end Glæden over Sønnens Frelse.

Ligesom vistnok i den nærmest foregaaende Tid opholdt
A. sig nu atter en Stund hos sin Moder i Fjenneslev;
som præsteviet Klerk deltog han næppe i den blodige
Afgjørelse paa Gradehede. Men i det følgende Foraar
kom han til for første Gang at drage Sværdet i en
Kamp af en helt anden Natur.

Vendernes Hærtog havde under Borgerkrigene overskredet
ethvert Maal; store Strækninger af Landet laa øde,
og de sydlige Øer begyndte at modtage en vendisk
Befolkning og træde i venskabelig Forbindelse med den;
fra det tidlige Foraar af maatte 
man være belavet paa disse Gjæster, overalt hvor
Havet skar sig ind i Landet, eller hvor de kunde
naa hen efter at have ranet Heste. Saaledes kom en
Vikingeskare paa 24 Skibe i Foraaret 1158 til Bæltet
og gik i Land paa Sjælland; Venderne toge Heste og
droge hærgen de ind over Øen. Efterretningen herom
bragte A. til at gribe til Vaaben. Palmelørdag,
12. April, mødte han dem med sine Huskarle ved
Boslunde; han havde kun 18 Mand, men hans Angreb
var saa voldsomt og uimodstaaeligt, at han sprængte
Hestene fra hinanden og hug Mændene ned for Fode;
kun faa undkom til en nærliggende Skov, medens A. kun
mistede en enkelt Mand.

Den følgende Langfredag døde Biskop Asser af Roskilde,
men skjønt A. nu omtrent havde opnaaet den kanoniske
Alder af 30 Aar, synes der dog ikke fra først af at
have været tænkt paa ham som Efterfølger. Imidlertid
opstod der Uenighed om Valget, der jo som oftest
traf et Medlem af Domkapitlet, og det blev foreløbig
udsat.

Ud paa Sommeren samledes efter Opbud Ledingsflaaden i
Masnedsund for at foretage et Hærtog til Vendland. Der
viste sig imidlertid saa megen Vrangvilje og
Raadvildhed blandt de forsamlede Skibshøvdinger, at
det hele endte med en Opsættelse, en Beslutning, som
Kong Valdemar efter den bestaaende Forfatning troede
at burde bøje sig for. A., som havde fulgt Kongen
til denne Samling for at tage Del i Toget, følte sig
bittert skuffet ved hans Vankelmod og haanede den
ynkelige Udflugt, man havde brugt, at det ikke gik an
at sætte Rigets bedste Stridskræfter paa Spil. «Lad
os da en anden Gang samle Udskuddet og Stymperne»,
sagde han, «saa er Fordelen des større, hvis vi sejre,
og Ulykken til at bære, hvis det gaar galt!»

Det er betegnende for Forholdet mellem de to Venner,
at Kongen strax efter, da der var udbrudt en blodig
Fejde imellem Bymændene i Roskilde, hvorved han

blev nødt til at vende sig imod Staden med væbnet
Haand, benyttede Lejligheden til at blande sig i det
uafgjorte Bispevalg og faa sin Barndomsven kaaret til
Biskop i Rigets Hovedstad. Hermed begyndte A.'s rige
Virksomhed i Fædrelandets Tjeneste.

Hvor uklar man endnu var over, hvad det fremfor alt
maatte komme an paa for at bringe Riget paa Fode,
viste deres første Foretagende. Der var rejst Mistanke
mod Falstringerne for deres Forbindelse med Venderne,
medens de selv paastode, at man lod 
dem i Stikken, og at Kongen vanslægtede fra sine
Fædre i Kampen mod disse utrættelige Fjender. Harmen
herover bragte Kongen og A. til at ruste en Hær af
Sjællændere for at hærge Falster. Men en pludselig
og farlig Sygdom, som overfaldt Valdemar i Ringsted,
standsede det overilede Foretagende; A. kaldtes til
hans Sygeleje, og Hæren sendtes hjem. Sygdommen var
saa voldsom, at A. opgav sin Ven og beredte ham til
Døden, medens han selv kæmpede med den samme Sygdom
uden at ville lade Vennen mærke det for ikke at
forværre hans Tilstand. Da de lykkeligvis begge kom
sig, betragtede de Sygdommen som en retfærdig Straf og
en Advarsel for den Blodskyld mod kristne Landsmænd,
som de havde villet paabyrde sig, og de gjorde nu
Løfter om hellere at vende deres Vaaben mod Rigets
rette Avindsmænd.

Allerede i det følgende Aar (1159) udførtes der
to Hærtog til Vendland. Kongen nøjedes nu med at
raadføre sig med sine nærmeste Venner og derefter
at iværksætte sine Planer med den Styrke, han og de
kunde samle. Det blev saaledes især Sjællændere og
Skaaninger, som kom til at bære Byrden ved det første
Tog, først efterhaanden lykkedes det at drage Fynboer
og Jyder med ind i den næsten uafbrudte Kamp. Efter de
første Aars Tog, som især havde deres Betydning ved
at vænne baade danske og Vender til den nye Tingenes
Orden, hvorefter vi bleve de angribende, traadte
Kong Valdemar i Underhandling med Henrik Løve om et
fælles Foretagende mod Vestvenderne. Dette udførtes
1160 og havde til Følge, at det nuværende Meklenborg
blev underkastet det tyske Herredømme og den tyske
Kultur. Samme Aar maatte Rygen atter underkaste sig
det danske Herredømme, fra hvilket det gjentagne
Gange havde løsrevet sig.

Haand i Haand med disse Tog og af endnu større
umiddelbar Betydning for Rigets egen Fred gik
Bestræbelserne for at sikre selve de danske Farvande,
som endnu den Gang og længe efter hjemsøgtes af
Vikingerne; der byggedes Borge (som Vordingborg,
Nyborg, Kalundborg osv.), og der indrettedes Vagthold
saa vel paa Søen som langs Kysterne. Fremfor alle
berømmes A. for sin utrættelige Aarvaagenhed: «han
nedbrød for største Delen sine Bispegaarde for des
bedre at kunne befæste Vagtstederne,» siges der, «og
i det han jævnlig laa ude imod Fjenden, laante han
ofte Hus af Skov og Krat; men denne hans ringe Bolig
gjenrejste Fædrelandets sammensunkne Haller! Ja endog
Vinterens Is traf ham ude paa de skrøbelige Skibe, for
at ingen Aarstid skulde savne det heldbringende 
Vagthold eller hans uforlignelige Kjærlighed til
Fædrelandet faa Skin af at vige tilbage for Savn og
Møje.»

Han nøjedes dog ingenlunde med denne Virksomhed udad
til, imod Rigets Fjender. Borgerkrigene havde sat
dybe Spor i hele Samfundet, og A. var utrættelig i at
arbejde hen imod Fred og Forsoning. Saaledes formaaede
han Kongen til at tilbagekalde de fredløse Deltagere
i den sidste Kamp om Kronen; enkelte af dem bleve fra
den Tid af hans og Kongens mest hengivne Venner. Ved
sin Veltalenhed og sit forstandige Maadehold, siger
Saxe, gjorde han Ende paa de bedrøvelige Tingtrætter,
som den Gang vare blevne saa almindelige paa Sjælland
og jævnlig udartede til Vold og Drab; uanselig og jævn
var han i sin første Optræden, men snart maatte alle
sande, at han forstod at beherske dem med sin Tales
Magt. Og paa samme Maade mæglede han mellem Kongen
og de store og mellem sine Landsmænd og de fremmede;
alle tyede de til ham for at finde Forstaaelse for
deres Sag og en Talsmand for deres Ønsker. Denne
Side var saa fremtrædende hos ham, at Arnold af Lybek
ved Omtalen af hans Død siger: «Hele Danmark sørgede
over hans Død og befalede hans Aand i Jesu Christi,
Fredsfyrstens, Hænder, ligesom han selv i Live havde
ført mange, som laa i Ufred, til Fred og Enighed.»

Der indtraadte efter de første sejrrige Vendertog et
Par Aars Hvile, som Kongen og A. benyttede til ligesom
at give deres Gjerning en højere Indvielse. Det er
ej heller usandsynligt, at de følte særlig Trang til
at ytre deres Taknemmelighed for Helbredelsen af den
svære Sygdom og den Lykke, som senere havde fulgt
deres Foretagender. Vist er det, at i Sommeren 1161
gjenoprettede A. det helt forfaldne Kloster i Sorø, og
omtrent samtidig oprettede Valdemar et Benediktiner
Abbedi ved sin Faders Gravkirke i Ringsted og
et Gjæstehus for St. Hans Brødrene i Antvorskov
ved Slagelse. A. indkaldte sin Ven Vilhelm fra Paris 1165 og gjorde
ham til Abbed paa Eskilsø i Roskilde Fjord; senere
flyttedes han til Æbleholt (Æbelholt) ved Arresø.

Sorø Kloster blev af A. efterhaanden udvidet til et
stort og rigt Cistercienser Abbedi. Han paabegyndte
strax Opførelsen af den prægtige Klosterkirke, i
hvilken hans Frænder og deres Slægt i Aarhundreder
søgte deres Gravsteder ved Siden af den navnkundige
Ærkebiskop og hans Forfædre. I det følgende Aar
(1162) maatte A. følge med Kongen til det store Møde
i St. Jean de Laune ved Saonefloden i Burgund, paa
hvilket Kejser Frederik 
søgte at afgjøre den langvarige Kirkestrid til Fordel
for den af ham støttede Pave Victor, i Modsætning
til den kanonisk valgte Alexander, der havde Tilhold
i Frankrig. Valdemar havde i denne Strid sluttet sig
til Tyskland og i den Anledning brudt med den myndige
og strængt kirkelige Ærkebiskop Eskil, som endog havde
forladt Riget og nu levede i 7 Aars Landflygtighed i
Clairveaux. A. havde forgjæves søgt at forebygge dette
Brud og maatte nu nøjes med at forhindre en yderligere
Spaltning i den danske Kirke; modstræbende var han
fulgt med til Tyskland for ikke helt at forspilde
Kongens Tillid. De Erfaringer, som Valdemar gjorde
ved Kejserhoffet, og det Lensløfte, som her afnødtes
ham, aabnede imidlertid hans Øjne for Farerne ved
en nærmere Forbindelse med Kejserdømmet, og efter
Hjemkomsten var han alvorlig betænkt paa at sikre
Rigets Selvstændighed for Fremtiden. Han paabegyndte
derfor ufortøvet det store Værk med Opførelsen af
en Teglstensmur paa Danevirke, ivrig styrket i dette
Forsæt og støttet i dets Udførelse af A.

Imidlertid vare Vendertogene blevne gjenoptagne
i Aaret 1164 og fortsattes nu næsten uafbrudt
i 20 Aar. I lang Tid spillede Henrik Løve en
fremtrædende Rolle i disse Kampe, snart som vor,
snart som Vendernes Forbundsfælle, snart ene i Kampen
mod danske og Vender. Medens Beretningen om disse
Tildragelser derfor ved første Øjekast gjør Indtryk
af en trættende Ensformighed, viser der sig for en
nærmere Betragtning en Mangfoldighed af Situationer,
der utvivlsomt, om vi vare fyldigere underrettede om
Enkelthederne og om de mangeartede Kræfter, som her
vare i Bevægelse, vilde høre til de interessanteste
Partier i vor Historie. Fortællingen, som den nu
foreligger fra Saxes Haand, er selvfølgelig anlagt
med Ensidighed og gjennemført med Partiskhed for hans
Helt A.; men at det overhovedet var muligt i den Grad
at gjøre denne Mand til Midtpunkt i Beretningen om
en saa langvarig og vidtrækkende Kamp, viser noksom,
at han i en fremragende Grad var Sjælen i de danske
Foretagender. Det samme fremgaar da ogsaa, deraf,
at Kong Valdemars Død (1182) saa langt fra betegner
en Tilbagegang i disse, at de tvært imod maa siges
derefter at tage et fornyet Opsving, ja med en
forbavsende Kraft at føres til en endelig Afslutning
(1185). Og det samme er Tilfældet med Forholdet til
det tyske Kejserrige; Muren i Danevirke var ikke
fuldført ved Valdemars Død, men fortsattes under hans
Søn, og for første Gang mødte Opfordringen om at tage
Danmark til Len af Kejserdømmet 
et bestemt og for bestandig afgjørende Afslag. Da
A. herefter nedlagde Sværdet, havde han fuldtud naaet
sit Maal: at værne om Danmarks og de danske Haves
Fred, ja en stor Del af Vendland var endog for en
Aarrække lagt under den danske Krone. Og han havde i
de mangeaarige Kampe indlagt sig en Berømmelse som
Kriger og som Hærfører, der har faa Sidestykker i
vor Historie.

Samtidig havde han ufortrøden arbejdet paa Folkets
og Landets Udvikling i alle Fredens Idrætter. Ved
Aar 1167 gav Kongen ham Kjøbstaden Havn eller
Kjøbmande-Havn (Kjøbenhavn) ved Øresund med Halvdelen
af det tilliggende Herred, og her opførte han en fast
Borg af Sten paa en Holm i Stranden, dels til Byens
og Handelens Beskyttelse, dels til herfra med sine
Skibe at beherske det vigtige Farvand. Opførelsen
af denne Borg betegner et vigtigt Vendepunkt i
Hovedstadens Historie; fra nu af udviklede den sig
hurtig, rimeligvis samtidig udvidet ved Bosættelsen
af indkaldte Nybyggere, til en af de betydeligste
Handelspladser i Norden. For A. personlig var Borgen
i Havn til det sidste hans kjæreste Besiddelse.

Særlig følte han sig dog selvfølgelig kaldet
til at fremme Kirkens og den højere Aandskultur
Anliggender. Det var her et Hovedpunkt at sikre
de højere Interesser et fyldestgjørende og varigt
materielt Grundlag. Dertil sigtede i Virkeligheden
Grundlæggelsen af de saakaldte Herreklostre, som
oftest opførte i Landets skjønneste og fredeligste
Egne, ensomt beliggende, men rigt udstyrede med
Jordegods og saaledes i Stand til at frede om den
Lærdom og Dannelse, som deres Medlemmer maatte have
hjembragt ude fra, og at forplante den videre til
deres Lærlinge blandt læg og lærde. I endnu højere
Grad var dette dog Tilfældet ved Bispesæderne og
Domkapitlerne, der jo vare hin Tids Præsteskoler. For
at sikre deres Indtægter trængte A. paa med at faa
Tiendeydelsen vedtagen i sit Stift. Modstanden
herimod havde varet i Aarhundreder. Man var villig
til at betale Kirkens Mænd, endog rigelig, men kun
for den enkelte bestemte «Tjeneste». Saaledes fik
Sognepræsten Betaling for Naademidlerne og hvad han
ellers ydede, og Biskoppen tog Penge for Præste- og
Kirkevielser saa vel som for de andre Forretninger,
som vare forbeholdte hans Embede. Ved Siden heraf
var der i Tidernes Løb indført visse regelmæssige
Afgifter som «Redsler» og «Bispegaver», men Kirkens
gamle Fordring, at der skulde gives Tiende af alt,
hvad der høstes og avles, medens alle de hellige
Handlinger skulde udføres uden Vederlag, 
kunde ikke trænge igjennem. Det var derfor en stor
Sejr for A., at det lykkedes for ham at faa Tienden
vedtagen i sit Stift (1171); der fastsattes bestemte
Regler for de Ydelser, som endnu skulde bibeholdes,
især Bøderne for de saakaldte «Helligbrud»,
alle de Forseelser eller Forsyndelser, som kunde
paatales af de kirkelige Myndigheder. «Herimod
lovede Bønderne Biskoppen Tredjedelen af Tienden»,
siges der; de to andre gik som bekjendt til Præsten og
Kirkebygningen. Denne saakaldte «sjællandske Kirkelov»
blev vedtagen paa et Maalstævne i Ringsted Lund og
lyst paa Landstinget (1171). Tre Aar efter gjentoges
det samme i Lund. Ærkebiskop Eskil var efter sin
Hjemkomst bleven forsonet med Kongen og A., og under
et Ophold af denne sidste ved Ærkebispesædet vedtoges
i alt væsentligt samme Lov af Skaaningerne «paa
Maalstævne i Lund». Den optegnedes og udfærdigedes
under Kongens og de to Biskoppers Segl; i den
senere Kirkestrid med Jacob Erlandsen kom den til at
spille en fremtrædende Rolle som et Frihedsbrev for
Menighederne imod Ærkebispens Overgreb.

Ved disse Bestemmelser tiltoge uden al Tvivl
Bispestolenes Indtægter i høj Grad, og herfra har da
vel den Dom om A., at han var havesyg og gjerrig, sin
Oprindelse. I Virkeligheden savner denne Beskyldning
selvfølgelig al Grund. A. ejede ved sin Død kun det,
han havde arvet eller var i Besiddelse af som Prælat
og Stormand i Riget. Naar han havde samlet store
Indtægter paa sin Haand, saa var det for at sikre
Saadanne til de Formaal, som efter hin Tids Vilkaar
kun Kirkens Mænd i Længden kunde ventes at ville ofre
noget paa, medens vi forlængst have vænnet os til at
anse dem for Statens Opgave. Ikke blot den egentlige
Aandskultur, men for en væsentlig Del ogsaa Rigets
Forsvar havde sine bedste, ofte eneste Støtter i
Biskopperne. For sit eget Vedkommende levede A. et
saare afholdende og nøjsomt Liv, ligesom hans sædelige
Renhed og højsindede Gavmildhed fremhæves med den
højeste Ros.

Et Par Aar efter Udstedelsen af den Skaanske Kirkelov
nedlagde Ærkebiskop Eskil med Pavens Samtykke sit
Embede. Det var ikke gaaet saa let i Skaane som i
Sjælland med Tiendens Indførelse; vel var Loven bleven
vedtagen, men da det kom til Stykket, modsatte Almuen
sig at efterkomme den. Samtidig indvikledes hans
nærmeste Slægt i de politiske Stridigheder mellem
Kongen og de forbigaaede Kongefrænder. Han havde
derfor atter opholdt sig et Par Aar i Udlandet og
vendte nu tilbage med Pavens 
Tilladelse til at nedlægge Ærkebispedømmet og selv
at udnævne sin Efterfølger. Dette Valg foretoges i
en højtidelig Forsamling i Lunds Domkirke i Kongens
og talrige Stormænds Overværelse. Eskil nedlagde sit
Embedes Insignier paa Alteret og vilde give Afkald
paa sin Ret for ikke at træde Domkapitlet for nær;
men Kongen og alle de tilstedeværende opfordrede ham
til at nævne sin Efterfølger. Han valgte da A. som
den værdigste, ikke blot i Kirken, men ogsaa i det
danske Folk. A. vilde dog ikke modtage Valget for
ikke at tabe sit naturlige Fodfæste i Kampen for
Kongen og Riget; Sjælland var i den Grad kommet
til at staa i forreste Række i denne, at man maatte
frygte for at gaa glip af Aaringers Anstrængelser,
naar Høvdingen her blev skilt fra sin Hær. Men Eskil
havde en ubetinget Tillid til sin yngre Vens Evner;
han holdt derfor fast ved sit Forsæt, og da Paven
blev Opmand i Striden, afgjorde han den saaledes, at
A. skulde modtage Ærkebispeværdigheden, men samtidig
indtil videre beholde Bispedømmet i Roskilde. Da ogsaa
Kongen støttede denne Afgjørelse, maatte A. bøje sig
for den, og han modtog Indvielsen i Fasten Aar 1178;
13 Aar efter overdrog han Sjællands Stift til sin
Frænde Peder Sunesen.

Det kunde ikke undgaas, at Tiltrædelsen i Lund
maatte føre til blodige Kampe; Skaane var alt i
Forvejen halvt om halvt i Oprør mod Kongen og de
store. A. optog Kampen som en uundgaaelig Tilskikkelse
og slog uden Vanskelighed Bøndernes Modstand ned. Men
han misbrugte ingenlunde sin Sejr til at fremtvinge
Opfyldelsen af det Løfte, som i sin Tid, maaske med
Urette, var givet paa Bøndernes Vegne i Lund. Kun
vægrede han sig ved at gaa tilbage til den tidligere
Tilstand og modtage Betaling for de hellige Handlinger
m. m., og i denne Vægring laa der selvfølgelig en
mægtig Paamindelse for de gjenstridige til at betale
Tienden. Den gjennemførtes da vel ogsaa for det meste
i Løbet af de 20 Aar, som hengik efter Nederlaget
ved Dysjeaa; men Saxe roser dog hans Efterfølger
Anders Sunesen for, at det først var lykkedes ham
fuldstændig at skaffe Kirken sin Ret.

Efter Sejren over Venderne trak A. sig tilbage fra de
politiske Begivenheder; Kampene mod Hedningerne og
deres Omvendelse til Kirkens Lære havde han anset
for en Slags Korstog, som vare fuldt forenelige
med hans kirkelige Kald; men den unge Hertug
Valdemars Foretagender i Tyskland havde han ingen
Del i. Kirkestyrelsen kunde da ogsaa nok lægge Beslag
paa selv en betydelig 
Mands hele Tid og Opmærksomhed. Der var meget
at oparbejde fra de urolige og oprevne Tider, og
meget stod endnu tilbage at organisere for at faa
den danske Kirke fuldt indordnet i det almindelige
Kirkesamfund. Saaledes siger en tysk Forfatter, at
A. fik indført fuld Ensartethed ved Gudstjenesten i de
forskjellige Bispedømmer, men i øvrigt berettes der
intet om Enkelthederne i hans Kirkestyrelse. I den
samtidige voldsomme Strid mellem Kong Sverre og de
norske Biskopper blandede han sig kun for saa vidt,
som disse sidste med Ærkebiskop Erik i Spidsen i en
Aarrække nøde godt af hans storartede Gjæstfrihed og
fandt en Støtte hos ham over for Paven og den øvrige
Kirke. Hans eget kirkelig ydmyge Sind fremlyser noksom
af den Beretning, at han lod anbringe et Krucifix over
sit ærkebiskoppelige Sæde, for at det skulde se ud,
som om de, der fremstillede sig for ham, bevidnede
dette og ikke ham deres Ærbødighed.

Som et enestaaende Mindesmærke om det aandelige Liv,
som blev vakt ved A.s Virksomhed og fik sin Næring af
det store nationale Opsving, staar Saxes uforlignelige
Værk om vor Oldtids Historie. Forfatteren var A.s
Klerk, opdragen af ham til sit Kald, opmuntret og
nødet til det i sit Samliv med ham. Selve den Tanke
at faa en udførlig Beretning om Fædrenes Bedrifter
nedskreven, til Ære for det danske Navn blandt de
fremmede og til et Exempel for Folket i Samtid og
Eftertid, tilhørte, som Saxe siger, Ærkebiskoppen:
«han kunde ikke finde sig i, at vort Fædreland skulde
savne et sligt Mindesmærke, han, der altid brændte
af Begjærlighed efter at give det Glans». Men hvor
skarpt et Blik og hvor lykkelig en Haand han ogsaa her
havde ved at vælge Saxe til Tankens Iværksættelse,
behøver ikke at fremhæves, naar man erindrer, hvad
denne Forfatter betyder for vor Middelalders Historie
og for Kjendskabet til vort Folks ældste Minder.

A. døde Dagen før Skjærtorsdag, 21. Marts 1201 i Sorø
Kloster, hvor han rimeligvis efter Tidens Skik havde
tilbragt Fasten i Stilhed. Han gik i sit 73. Aar
og hans stærke Legemes Kraft var brudt i Aaringers
rastløse Arbejde. Der er bevaret en Optegnelse af
hans sidste Vilje, som viser, at han til det sidste
havde bevaret hele sin Aands Klarhed og retsindige
Betænksomhed. Sin rige Fædrenearv gav han til Sorø
Kloster undtagen Fjenneslev, sit Barndomshjem, som
Esbern Snare skulde have tillige med «den lille Skaal,
hvoraf deres Fader plejede at drikke». Kjøbenhavn
med det tilliggende Jordegods havde han alt forhen
givet til Roskilde Bispestol. Hvad 
han ellers ejede, fordelte han til Venner og Frænder
og til alle dem, som havde staaet ham nær i de
forskjelligste Stillinger.

A. jordfæstedes i Ærkebispeskrud, med Ring og Stav,
foran Alteret i Sorø Klosterkirke; en Blyplade med
Indskrift nedlagdes i Graven med ham. Omkring ham
hvile hans Slægtninge, og i senere Tider har hans
Frænde i den historiske Gjerning, Valdemar Atterdag,
fundet sin Grav i den samme Kirke.

Saxonis Gesta Danorum.
H. F. J. Estrup, Absalon som Helt, Statsmand og Biskop, 1826.

<i>A. D.Jørgensen.</i>
</chapter>

<chapter name="Adelbjørn, -1135, Biskop">
<b>Adelbjørn,</b> -1135, Biskop. Adelbjørn, eller med en tysk
Navneform Adelbert (Alber eller Albert), tiltraadte
som Biskop i Slesvig efter Gunner, som det synes i et
af de nærmeste Aar efter 1121. I Slaget ved Fodvig i
Skaane, i hvilket han deltog tillige med Rigets andre
Biskopper paa Kong Niels' Side, blev han farlig saaret
(4. Juni 1134). Da Kongen kort efter tyede til hans
Bispestad, men her fandt sin Død paa aaben Gade i Kamp
med Bymændene (25. Juni), synes A. at være bleven
beskyldt for Forræderi mod ham. Han døde halvandet
Aar efter som Følge af sine Saar.

A. D. Jørgensen, Den nord. Kirkes Grundlæggelse, Tillæg S. 88.

<i>A. D. Jørgensen.</i>
</chapter>

<chapter name="Adeler, Christian Lente Baron, 1784-1844, Amtmand">
<b>Adeler, Christian Lente</b> Baron, 1784-1844, Amtmand. Han
fødtes 29. Nov. 1784 paa Hovedgaarden Lundbæk ved
Nibe og var en Søn af Kammerherre Conrad Vilhelm
Baron A. til Dragsholm (d. 1785) og Cæcilie Dorothea
f. Mohrsen, Juel-Rysenstens Enke (d. 1789). Han blev
Student 1799, juridisk Kandidat 1801, Kammerjunker
1802, Sekondlieutenant i Dragonerne 1803, Ritmester
1810, Kammerherre 1815, Lensfriherre 1816, Dr. Juris
1817, Amtmand over Flensborg Amt 1820, Amtmand over
Travendal m. fl. Amter 1829, fradømt sit Embede 1843
af Overappellationsretten «paa Grund af Misbrug af
sin Embedsmyndighed, paa Grund af Ulydighed mod
Overrettens Befalinger og formedelst Usandheder,
indeholdte i hans Embedsberetninger, saa vel som
paa Grund af de i hans Defensionsindlæg indeholdte
Invektiver mod den holstenske Overret». Han døde
i Stuttgart 7. Marts 1844. 23. Marts 1823 var han
bleven gift med Charlotte Marie Louise v. Warnstedt
(f. 1787). Han har skrevet et Par smaa Afhandlinger.

Erslew, Forf. Lex.
Lassen, Norske Stamtavler I, 55 f.

<i>G. Kringelbach.</i>
</chapter>
<chapter name="Adeler, Cort Sivertsen, 1622-75, Admiral">
<b>Adeler, Cort Sivertsen,</b> 1622-75, Admiral. Han
blev født 16. Dec. 1622 i Brevig i Norge. Faderen
Søren Jensen havde tidligere været Skriver ved det
kongelige Saltværk i Langesund, Moderens Navn var
Dorthe Nielsdatter; for den opstillede Formodning, at
Forældrene skulde have været af hollandsk Oprindelse,
ligger der intet til Grund. Til sit 15. Aar opdroges
han hjemme og gik da ligesom saa mange andre af hans
unge Landsmænd til Holland for at lære Navigation og
Mathematik. Sin Uddannelse modtog han i Byen Hoorn
i Nordholland, tog derpaa Tjeneste om Bord paa den
hollandske Flaade og deltog 1639 i det bekjendte Slag
ved Dünerne, hvor Admiral Martin Herbertsen Tromp
sejrede over Spanierne. Det følgende Aar tog han Hyre
hos Kapitajn Johan Reiersen fra Hoorn og fór med ham
nogle Aar paa Italien. Da Reiersen gik i Tjeneste
hos den venetianske Republik, fulgte Cort med som
Konstabel paa hans Skib, og da Reiersen døde nogle
Aar efter, overtog Cort efter hans Ønske Posten som
Skibskapitajn, en Stilling, som Republiken bekræftede
ham i. En Afbrydelse i hans Virksomhed indtraadte
dog ved en Rejse, som han 1646 foretog til Norge
for at besøge sin Slægt; fra Norge rejste han til
Holland, hvor han 16. Juni 1646 i Hoorn ægtede en
Hollænderinde ved Navn Engeltje (paa Latin kaldes
hun Angelica Sophronia). Han forblev i Holland
vistnok i det mindste til det følgende Aar, men
rejste derefter paa ny til Venedig for at gjenoptage
sin tidligere Tjeneste. Den Stilling, han her indtog;
var oprindelig kun en beskeden. Hans Skib, St. Jørgen
eller, som det senere kaldtes, den store St. Jørgen,
var hans eget og var kun lejet maanedsvis til den
venetianske Republik; selv havde han som dets Skipper
eller Kapitajn vistnok stadig en venetiansk Adelsmand
om Bord som sin overordnede. Men var Stillingen i og
for sig underordnet, var der dog rigelig Lejlighed
til at gjøre sig bemærket. Venedig var fra Sommeren
1645 af indviklet i en langvarig Krig med Tyrkerne;
Skuepladsen for Kampene var dels Kandia, paa hvilken
Ø Tyrkerne havde sat sig fast, men som Venetianerne
søgte at bevare i deres Besiddelse, dels Arkipelagus
og Dardanellerne, i hvilke Farvande de fjendtlige
Flaader stødte sammen. Republiken trængte til de
fremmede Skibe og de fremmede Kapitajner; allerede af
Nødvendighed var den foranlediget til at paaskjønne
og hædre dem af de fremmede, som gjorde sig fortjente
i Kampen.

Om Corts Deltagelse i Krigen 1648 og 1649 vides intet
sikkert, men at han allerede da har tiltrukket sig
en vis Opmærksomhed, 
synes at fremgaa af, at Eskadrechefen Giacomo da Riva 1650 
valgte hans Skib til sit Kommandoskib. Under Rivas Ledelse
deltog han i det nævnte Aar med Hæder i Kampene
ved Dardanellerne, ud af hvilket Stræde det gjaldt
at forhindre den tyrkiske Flaade fra at komme; samme
Aar var han med ved Rivas heldige Angreb paa Volo
i Thessalien, hvor 5 tyrkiske Skibe, der vare
ladede med Proviant og bestemte til Kandia, bleve
gjorte til Bytte. Ogsaa 1651 deltog han i en større
Fægtning, vistnok det for Venetianerne heldige
Slag ved Paros. 1652 fik han Lejlighed til
paa en særlig Maade at lægge sit Mod for Dagen,
i det han reddede Generalproveditoren Geronimo
Bragadinos Liv. Under en stærk Storm var
nemlig dennes Skib, som var paa Vejen til
Kandia sammen med Rivas og Corts, i Færd med at
forlise i Argentiera Havn; da kastede Cort sig,
skjønt hans eget Skib ogsaa var i Fare, i
Storbaaden med en Del Matroser, naaede Bragadinos Skib
og frelste ham, umiddelbart før hans Skib splintredes.
Han deltog i det nævnte Aar ogsaa i større
Foretagender; saaledes var han med til at
undsætte Garnisonen i Suda paa Kandia, som
var haardt trængt af Tyrkerne. I det følgende
Aar, 1653, havde en anden Eskadrechef, Iseppo
Delfmo, valgt hans Skib til sit Kommandoskib;
Cort retfærdiggjorde den udviste Tillid ved at
gaa ind paa fortsat Tjeneste paa Betingelser,
som andre Kapitajner ikke vilde antage, og
ved at deltage med Hæder i forskjellige Kampe ved
Rhodus. Men først Aaret 1654 skulde paa
en varig Maade grundlægge Corts Berømmelse hos
Venetianerne. 16. Maj fandt et heftigt Slag
Sted ved Dardanellerne. Om Slagets Gang findes
forskjellige, i det enkelte modstridende
Beretninger, men holder man sig til en
af disse, der kort efter nedskreves af et
Øjenvidne, var Corts Andel i Kampen
omtrent følgende: Allerede i Fægtningens
Begyndelse blev hans Skib, der ligesom Aaret
i Forvejen tjente som Admiralskib for Iseppo Delfino,
heftig angrebet af 4 tyrkiske Skibe, hvoriblandt
det fjendtlige Admiralskib; men Angrebet blev
afslaaet, den venetianske Besætning sprang over paa
Fjendens Skib, erobrede alle Standarterne og nødte
Modstanderne til at flygte. Men da Delfino
mærkede, at hans Skib drev ind imod Land,
lod han  kaste Anker; dette bevirkede, at
Tyrkerne paa ny samledes om ham med alle deres Skibe;
en frygtelig Kamp begyndte, under hvilken Masterne
paa det venetianske Skib bleve skudte over, Tovene,
sprang, og Vandet trængte ind igjennem talrige Huller.
Trods Corts Forestillinger besluttede Admiralen under 
disse Forhold paa ny at kappe Ankertovene, Cort
ilede hen til Forstavnen for at udføre Ordren,
men i samme Øjeblik sprang Vinden til alt Held om
og førte Skibet bort fra Land. Fangende Vinden med
Kapper og Lagener banede det sig Vej ud igjennem
Dardanellerne. Imidlertid indhentede snart 14
tyrkiske Skibe det, en ny Kanonade begyndte, men
efter en kort Kamp blev Fjenden dreven tilbage, og
det venetianske Admiralskib forenede sig med den
øvrige Flaade. Der findes talrige Vidnesbyrd saa
vel af de venetianske Admiraler som af Republikens
Historieskrivere om den Tapperhed, som Cort udviste
ved denne Lejlighed. Generalkapitajnen Lunardo Foscolo
overgav ham strax i Statens Navn to Guldkjæder, og
Senatet skjænkede ham i Jan. 1655 dels som Belønning
for hans Bedrifter, dels som Erstatning for den store
Skade, hans Skib havde lidt, en Guldkjæde til Værdi af
300 Dukater og en livsvarig Pension paa 200 Dukater.

For de nærmest følgende Aar tie Kilderne saa godt
som ganske om Corts Virksomhed; kun omtales hans
heltemodige Deltagelse i Slaget ved Dardanellerne
i Juli 1657, hvor hans Skib trængte midt ind i den
fjendtlige Flaade. Han havde ved denne Lejlighed
ingen af Admiralerne, men Senatoren Francesco Quirini
om Bord som venetiansk kommanderende. Imidlertid
var hans Anseelse under Krigen stegen saa stærkt,
at han i Jan. 1659 blev udnævnt til Ridder af
St. Markus Ordenen, og en vistnok endnu ualmindeligere
Æresbevisning blev ham tildelt ikke en Maaned efter,
idet Senatet tilkjendte ham en aarlig Pension paa
1400 Dukater, at nyde ikke alene af ham selv, men
ogsaa af hans Arvinger i tredje Led.

Endnu 1659 deltog Cort med Hæder i de stadig fortsatte
Kampe ved Dardanellerne som Kapitajn paa Skibet
den store St. Jørgen. Ogsaa 1660 nævnes hans Navn
med Berømmelse i forskjellige udstedte Attester;
det var især ved Kandia, at han paa dette Tidspunkt
fik Lejlighed til at udmærke sig, i det han hjalp
til at bringe et Hjælpekorps i Land ved Fæstningen
Suda paa den nævnte Ø. Dog var hans Stilling i dette
Aar en anden end tidligere. Skjønt Skibet den store
St. Jørgen endnu var i venetiansk Tjeneste og han selv
om Bord paa det, fungerede han ikke længere som dets
Kapitajn. Men hvilken Karakter hans nye Virksomhed
har haft, er det ikke muligt bestemt at angive;
i en Attest betegnes han som «simpel frivillig»,
i en anden som Generallieutenant, et Udtryk, der er
vanskeligt at forstaa som anvendt paa en Søofficer. 
I hvert Tilfælde synes hans Stilling i 1660
at have været mere selvstændig, maaske ogsaa mere
overordnet end tidligere.

Med Aaret 1660 afsluttedes Corts Virksomhed
i venetiansk Tjeneste. Dog er der endnu nogle
Omstændigheder ved denne Periode af hans Liv, som
fortjene at omtales. Nogle Kilder vide at berette
om en Træfning, under hvilken Cort, truet paa Livet
af en tyrkisk Høvding ved Navn Ibrahim, fældede
denne med sin Klinge, af huggede hans Hoved og
gjorde hans Standart og Sabel samt flere Gjenstande
til Bytte. Endnu den Dag i Dag opbevares paa det
ethnografiske Musæum i Kjøbenhavn disse Trofæer
sammen med andre erobrede tyrkiske Vaaben. Kilderne
henføre denne Bedrift til 1658, men da man ellers
ikke véd noget om en saadan Træfning i dette Aar,
er det muligt, at den tilhører et andet Tidspunkt;
til at tvivle paa selve Begivenheden, der maaske mere
end nogen anden har prentet sig i den almindelige
Erindring om C. A., synes der ingen afgjørende Grund
at være. Mere paafaldende er Beretningen i Kilder,
som synes at maatte stamme fra C. A. selv, om, at han
er bleven hædret med endnu en venetiansk Ridderorden
foruden, som omtalt, med St. Markus Ordenen; meget
taler imod, at det forholder sig saaledes. Heller ikke
er han bleven ophøjet i den venetianske Adelsstand,
skjønt det antydes i Digte fra Samtiden; derimod
har han i alt Fald siden 1659 ført et Vaabenskjold,
hvis mest ejendommelige Insignier vare en halv Ørn
samt en Arm holdende paa Spidsen af en Kaarde et
kløvet Tyrkerhoved, hvilket sidste synes at hentyde
til den før omtalte Begivenhed med Ibrahim Pascha.

I Maj 1661 vendte Cort over Land tilbage til
Holland. Han gjorde det med et anset Navn, ikke
blot iblandt Venetianerne, men ogsaa iblandt sine
hollandske Standsfæller. Vel havde han næppe, som
det senere sagdes, ført Kommandoen over Flaader, men
han havde været en ualmindelig tapper og uforfærdet
Søofficer og en trofast og omhyggelig Skibschef,
der ikke saa nøje, som Tilfældet ellers ofte var,
havde set paa sin personlige Fordel eller taget
Hensyn til sine Kontrakters Ordlyd, og han havde ved
disse Egenskaber opnaaet en første Rangs Stilling
imellem de andre hollandske Kapitajner i venetiansk
Tjeneste. Sandsynligvis var derfor hans Ry ilet forud
for ham til Holland, og han kunde nu fremvise talrige
Attester foruden sine Guldkjæder og sin Ridderorden
til Vidnesbyrd om den Hæder, han havde vundet. Ved
hans Tilbagekomst besang ogsaa hollandske Digtere,
om end ganske 
vist ingen af de første, hans Berømmelse
og lode tilmed deres Fantasi et temmelig frit
Spillerum.

Da under hans Færden til Søs hans første Hustru
var død, indgik han i Juli 1662 et nyt Ægteskab,
denne Gang med Anna Pelt, en Datter af en afdød
rig Kjøbmand i Amsterdam. Ved Brylluppet vare mange
fornemme Mænd til Stede, hvoriblandt en Del Medlemmer
af de hollandske Herrestater. Det var ved denne
Lejlighed, at Cort, saa vidt vides, for første Gang
betegnede sig med Navnet Adeler (Adelaer). Hidtil
var han i Regelen blot bleven kaldt Cort Sivertsen,
med en hollandsk Omskrivning af hans Faders Navn;
til sine Tider havde han desuden baaret Tilnavnet
Adelborst, hvilket maaske angav den Stilling, han i
sin Tid havde haft i hollandsk Marine tjeneste. Om
Grunden til, at han nu antog sit nye Navn, hvilket
for øvrigt var et Slægtnavn i Holland, vides intet
bestemt, men man kan opstille den Formodning, at Ørnen
i hans før omtalte Vaaben har givet Anledning dertil.

I Løbet af 1662 paatænkte C. A. at rejse til Danmark;
dog blev denne Tanke foreløbig ikke iværksat. Den
venetianske Republik havde nemlig efter hans egen
Beretning ikke afbrudt sin Forbindelse med ham; den
overdrog ham forskjellige Hverv i Holland og tilbød
ham desuden paa ny at træde i dens Tjeneste, denne
Gang endog som Admiral med en særdeles høj Gage og
paa andre gunstige Vilkaar. Han kom imidlertid ikke
til at modtage dette Tilbud, thi forinden erholdt han
en Opfordring til at forestille sig for Kong Frederik
III.

Denne Opfordring, som blev afgjørende for hans
senere Liv, kom i Jan. 1663 skriftlig til ham
fra Generallieutenanten over den norske Hær Claus
Ahlefeldt, der paa denne Tid opholdt sig med Orlov i
Holsten. Hvad der har givet den umiddelbare Anledning
dertil, er hidtil ikke bekjendt. Sikkert maa dog
Rygtet om hans Anseelse mellem Venetianerne og
Hollænderne være naaet til Danmark, og det er ikke
usandsynligt, at Frederik III har været ivrig efter
at tilføre det nye Regeringssystem, som var skabt
ved Enevældens Indførelse, friske Kræfter. A. viste
sig paa sin Side heller ikke uvillig; dog undlod
han ikke at fremhæve de glimrende Tilbud, han nys
havde modtaget fra den Stat, i hvis Tjeneste han
havde vundet sine Lavrbær. Det varede ogsaa til
Avg. Maaned, førend han ankom til Kjøbenhavn. Her
førtes nu Forhandlinger med ham om de Betingelser,
paa hvilke han skulde træde i dansk Tjeneste, og
15. Sept. 1663 udnævntes han til Admiralitetsraad og 
Admiral. Som Admiralitetsraad skulde han deltage i
Kollegiets Raadslagninger om Søstaten og Flaaden og
sørge for Udførelsen af de kongelige Forordninger
og Instruxer, som Admiral skulde han efter Kongens
Ordre føre de Flaader og Eskadrer, som maatte
blive ham overdragne. Hans Lønning fastsattes efter
forskjellige Underhandlinger og hans eget Ønske paa
den ejendommelige Maade, at han skulde have Ret til
toldfrit at indføre to Skibsladninger spansk Salt om
Aaret til Bergen og holde en Fuldmægtig i denne By til
deres Forhandling; tillige skulde han som Kapitajn
over et Kompagni Nordmænd, der skulde oprettes paa
Holmen, have Gage som andre Søkapitajner. I Juli 1664
forandredes imidlertid disse Lønningsvilkaar dertil,
at han skulde have en aarlig Gage af 7200 Rdl., og
senere foretoges der ogsaa Forandringer med denne
Sums Størrelse.

Den Lønning, som A. saaledes opnaaede, var meget høj
saa vel i Forhold til de andre Statsembedsmænds som
især til de andre Admiralers. Den viser paa én Gang,
hvor megen Pris Regeringen maa have sat paa at faa
ham i sin Tjeneste, og hvor store Fordringer han selv
har stillet. Tilmed erholdt han Sæde i Admiralitetet
som den næste i Rangen efter Rigsadmiralen Henrik
Bielke og blev saaledes Vicepræsident i det nævnte
Kollegium, en Rang, som kun forrykkedes, da Ulrik
Frederik Gyldenløve 1670 en kort Tid fik Sæde mellem
ham og Henrik Bielke. Hvad der skete, var saaledes
en Tilsidesættelse af de andre Admiraler, særlig af
Niels Juel, der havde været Medlem af Admiralitetet
og Tilsynsmand paa Holmen siden 1657, og af Nicolai
Helt. Om den sidstnævnte berettes det ogsaa, at han
misfornøjet skal have søgt sin Afsked, hvilken dog
i alt Fald ikke kan være bleven bevilget.

Det varede ikke længe, inden A. opnaaede den ene
Hædersbevisning efter den anden. Senest i Begyndelsen
af 1665 har han erholdt Titel af Generaladmiral;
samme Aar nævnede Rygtet, at han skulde afløse Henrik
Bielke som Rigsadmiral, medens Bielke skulde være
Premierminister; en saadan Forandring indtraadte
dog ikke. I Febr. 1666 blev han optagen i den
danske Adelsstand med et Vaaben, der kun var en
delvis Forandring af det, han allerede havde ført
i Venedig. Ved Danebrogsordenens Indstiftelse 1671
blev han udnævnt til Ridder af denne Orden. Baade
Frederik III og Christian V viste ham stadig personlig
Interesse, og i ikke ringere Grad gjaldt dette om
Dronning Sophie Amalie. Maaske har det ogsaa bidraget
til at styrke hans Stilling, at der 1665 fra 
Staterne i Holland rettedes et Tilbud til ham om at
overtage en Plads som Viceadmiral, hvilket han dog
afslog. Tanken dukkede senere op igjen, men ligeledes
uden Følger.

I 12 Aar var A. knyttet til den danske
Marines Bestyrelse. Men i disse Aar fandt
intet Sammenstød Sted mellem  danske og
fjendtlige Flaader, og de væsentligste af
de Egenskaber, som han tidligere havde lagt
for Dagen, fik han saaledes ingen Lejlighed til
at anvende. Søkrigeren kaldtes hovedsagenlig
til en administrativ Virksomhed. Denne blev
imidlertid ingen ringe, thi Perioden var
temmelig indholdsrig for den danske Marine.
I Aarene 1664-67 foretoges et betydeligt Arbejde i
Retning af Nybygning og Udrustning af Krigsskibe,
til Dels foranlediget ved Krigen mellem England
og Nederlandene, med hvilken sidste Magt Danmark
havde sluttet Forbund. Rimeligvis af Pengemangel
sygnede Virksomheden atter hen i de sidste Aar af
Frederik III's Regering, men Arbejdet gjenoptoges
med Kraft og med forøgede Midler under
Christian V. Efter 1670 foretoges ogsaa
betydelige Forandringer i Administrationen,
en Kommission nedsattes til Undersøgelse
af Søstatens Forhold, den kollegiale Ordning
gjordes en Del simplere, og en Række Instruxer
udstedtes for over- og underordnede Embedsmænd. Den
truende politiske Stilling foranledigede ogsaa snart
omfattende Krigstilberedelser.

Hvilken Rolle har nu A. spillet i Administrationen, og
hvorledes har han personlig udført den ham paahvilende
Gjerning? Det ligger saa vel i Kildernes Natur som i
Omstændighederne, at dette Spørgsmaal ikke fuldt ud
kan besvares. Marinens Bestyrelse var kollegial, og
lige saa lidt i Admiralitetet som i de andre Kollegier
er det muligt nøjagtig at udpege, hvilken Part de
enkelte Medlemmer have haft i Forvaltningen og dens
Principer. Ved A.s Side stode tilmed Mænd med en lang
Virksomhedsbane, som Henrik Bielke og især Niels Juel;
der er Spor til, at Samarbejdet ikke altid har været
det ønskeligste mellem Admiralerne, men noget bestemt
kan ikke siges derom, og i det store og væsentlige
kan Ansvaret og Æren ikke fuldt fordeles.

Dog er der visse Punkter, med Hensyn til hvilke
man med nogenlunde Sikkerhed kan tale om A.s
Indflydelse. Allerede strax ved Tiltrædelsen af sit
Embede interesserede han sig for Oprettelsen af et
Korps af unge Nordmænd, som skulde indøves paa Holmen
i Navigation under hans eget Tilsyn, og ogsaa senere
mærkes hans Ønske om at forøge de faste Baadsmænds
Antal. En anden 
karakteristisk Bestræbelse var hans Iver for
at erhverve tilbage for Fædrelandet de indfødte,
særlig Nordmænd, der paa lignende Maade som han selv
havde modtaget Uddannelse i venetiansk og navnlig
i hollandsk Tjeneste. Derimod kan Formodningen om,
at han fyldte Søofficerskorpset med Hollændere,
ikke godkjendes uden med stærk Begrænsning. Ganske
vist bleve adskillige Hollændere indkaldte,
maaske paa hans Initiativ, men dette var i og for
sig ikke noget nyt i den danske Marine, og om en
talrigere Indkaldelse af fremmede var kun Tale
under extraordinære Krigsforhold. Med Hensyn til
Skibsbygningen viste han fra første Færd en ivrig
Interesse for Bygningen af Galejer i Norge i Stedet
for Skjærbaade, og han var selv i Bergen 1664 for at
tage sig af denne Sag. Hans Indflydelse synes ogsaa
at mærkes i forskjellige af de mere principielle
Reformer, som indførtes under Christian V, og den
større Myndighed, der herved tiltænktes Rigsadmiralen,
var i alt Fald i Overensstemmelse med hans Ønske
og skyldtes maaske hans Forslag. I det hele kan der
ingen Tvivl være om, at en Mand med A.s Energi paa
mange Maader maa have gjort sin Medbestemmelsesret
gjældende. Thi ogsaa i private Forhold mærkes hans
store Virkelyst. Han skaffede sig saaledes Ejendomme
baade paa Christianshavn og i Norge og var en ivrig
Kjøbmand. Saa vel ved Salthandel og Handel paa Island
som ved Gjenoplivelsen af den ostindiske Handel søgte
han at erhverve sig Formue. Det var vel i og for
sig ikke noget Særsyn, at fornemme Embedsmænd paa
den Maade skaffede sig Biindtægter, men han gjorde
det vistnok i sjælden stor Maalestok og var næppe
særdeles nøjeregnende; om han derved har forsømt sine
Embedspligter, kan ikke afgjøres.

A. sendtes gjentagne Gange i offentlige Ærender
til Holland. Ved Alliancetraktaten af Febr. 1666
havde Generalstaterne forpligtet sig til under
den daværende Krig mellem dem og England foruden
aarlige Subsidier at stille 8 Krigsskibe til Danmarks
Raadighed. A. sendtes strax til Holland for at modtage
disse Skibe; efter forskjellige Forhandlinger, under
hvilke der var Tale om, at Skibene skulde forenes med
den hollandske Flaade under A.s Befaling, førte han
dem i Maj Maaned til Kjøbenhavn og antog samtidig
mange hollandske Officerer til Brug paa Flaaden
under den ventede Krig med England. Tre Aar senere,
1669, var han paa ny i Holland for at afslutte en
Overenskomst angaaende Skibsmaalingen, et Spørgsmaal,
der havde Betydning for Erlæggelsen af Tolden i Norge. 

Da med Aaret 1672 Udsigterne til et Brud med
Sverige stadig bleve mere og mere truende paa
Grund af den almindelige evropæiske Situation og
trods Griffenfelds Bestræbelser for at bevare en
foreløbig Nevtralitet, var det naturligt, at ogsaa
Flaaden blev Gjenstand for den største Opmærksomhed,
og at omfattende Rustninger fandt Sted. Allerede
1673 var A. udset til Flaadens øverstbefalende,
og ved Krigens Udbrud 1675 tildeltes denne Stilling
ham endelig. 28. Juli udfærdigedes en Instrux for
ham som Chef for den samlede til Østersøen bestemte
Flaade, bestaaende af en Del danske Krigsskibe og
de hollandske Auxiliærskibe. Flaaden var delt i 3
Eskadrer, under Generaladmiralen selv, Niels Juel
og den hollandske Kommandør Bincks; dens Størrelse
angives noget forskjellig; dog bestod den næppe af
mere end 12 Linjeskibe foruden mindre Skibe. A.s
Instrux gik ud paa, at han skulde krydse mellem
Bornholm og Rygen, forurolige denne Ø samt Usedom
og Wollin og for øvrigt optage alle Skibe, som gik
fra og til Sverige, men han maatte paa ingen Maade
risikere Flaaden ved i Utide at indlade sig i Kamp
med den svenske Flaade, hvis denne viste sig at være
for stærk.

13. Avg. stod Flaaden under Sejl til Østersøen,
A. var om Bord paa Admiralskibet St. Georg; det var
første Gang, at han i dansk Tjeneste skulde maale
sig med Fjenden. Men Omstændighederne føjede sig
anderledes. Efter at have krydset i Farvandet ved
Bornholm gik Flaaden i Slutningen af Avg. vest paa
og lagde sig for Anker mellem Møen og Rygen. Sidst
i Sept. nærmede man sig til denne Ø, men en Landgang
viste sig for farlig. Snart begyndte ogsaa Situationen
at blive ugunstig. Der indløb Efterretninger om, at
den svenske Flaade var den danske betydelig overlegen
i Styrke, Forholdet til de hollandske Skibschefer
var ikke synderlig godt, stærke Storme begyndte at
blæse op, og hertil kom som den værste Ulykke en
farlig Epidemi blandt Skibsmandskabet. Det varede
heller ikke længe, inden A. selv følte sig smittet og
syg. Under disse Omstændigheder besluttede han sig til
at søge tilbage under Stevns, hvor Flaaden ankrede op
22. Okt.; en Uges Tid efter gik den længere tilbage,
hen imod Dragør. Herfra anmodede han Rigsadmiralen
Henrik Bielke om at komme om Bord til sig for af ham
at modtage Kongens Befalinger; gik disse ud paa,
at han atter skulde søge Søen, vilde han adlyde,
men paa egen Haand vilde han ikke med sit af Sygdom
medtagne Mandskab vove Flaaden, især da de stærke
Storme vedbleve. Men imidlertid 
havde hans egen Helbredstilstand alvorlig forværret
sig; han saa sig nødsaget til at forlade sit Skib uden
at have truffet Fjenden, overdrog 2. Nov. Kommandoen
til Niels Juel, tog Afsked med Officerer og Mandskab
og lod sig bringe i Land. 3 Dage efter, 5. Nov., døde
han i sit Hjem i Kjøbenhavn, kun 52 Aar gammel. I
Febr. 1676 blev hans Lig bisat i Holmens Kirke,
men flyttedes en Del Aar senere til Frue Kirke.

Nyere Undersøgelser have godtgjort, at den store
Nimbus, der har omgivet A.s Navn i mange Slægtled
som evropæisk berømt Søkriger og som Gjenskaber
af den danske Orlogsflaade, ikke har været fuldt
fortjent. For saa vidt som adskilligt kunde tale for,
at han selv ikke har været uden Skyld i de fremkomne
Overdrivelser, maa det dog som et Vidnesbyrd derimod
fremhæves, at det saakaldte Testamente, som oplæstes
ved hans Bisættelse, og som sikkert skylder hans
nærmeste Omgivelser og hans egne Beretninger
sin Oprindelse, er affattet baade paalidelig og
fordringsløst. A. vil ogsaa uden Tvivl vedblivende
henregnes til den danske Marines ejendommeligste
Skikkelser; hans æventyrlig bevægede og paa tapre
Bedrifter rige Ungdom i det fjærne Udland vil med
dens Modsætning, den rolige administrative Virksomhed
i Hjemmet, stadig blive erindret.

Mylius, Cort Sivertsøn Adelers Liv og Levnets Beskrivelse, 1740.
Bruun, Curt Sivertsen Adelaer, 1871.
Danske Samlinger 2. R. V, 1 ff.

<i>J. A. Fridericia.</i>
</chapter>

<chapter name="Adeler, Frederik, 1700-66, Stiftamtmand">
<b>Adeler, Frederik,</b> 1700-66, Stiftamtmand. Han er
født 3. Maj 1700 i Kjøbenhavn (Christianshavn)
og var Søn af ndfr. nævnte Gehejmeraad Frederik
Christian A. (d. 1726). Han rejste 1722 udenlands
med to af sine Brødre, besøgte i Løbet af 4 Aar
Tyskland og Nederlandene, England, Frankrig og
Italien og blev kort efter sin Hjemkomst 1726
Kammerjunker hos Dronning Anna Sophie. Samtidig
med sit Giftermaal blev han 1727 Etatsraad og
Amtmand over Kalundborg, Sæbygaard, Dragsholm
og Holbæk Amter, 1740 Konferensraad, 1749 ved
Jubelfesten Ridder af Danebrog og 1751 ved Bytte
med sin Svoger Joach. Hartv. Joh. v. Barner
Stiftamtmand i Christianssand og Amtmand over
Nedenæs og Raabyggelaget. 1760 ved Jubelfesten
blev han Gehejmeraad og fik 1763 Ordenen de
l'union parfaite. Han døde i Christianssand
28. Dec. 1766 og blev bisat med stor Højtidelighed i
Christianssands Domkirke 20. Jan. 1767 med Parentation
af Stiftsprovsten Professor S. Friedlieb, men 30. Maj
s. A. ført til Familiebegravelsen i Frue 
Kirke i Kjøbenhavn. Han ejede i Norge Herregaarden
Gimsø Kloster med Bratsberg etc. ved Skien og i
Sjælland (1727-54) Gundetved (nu Selchausdal) samt
Egemark og Alkestrup, 25. April 1727 blev han gift
paa Frederiksberg Slot med Anne Beate Rosenkrantz,
f. 28. Sept. 1707, d. 15. Febr. 1777 under et Besøg
i Christiania. Hun var en Datter af Justitsraad
Jørgen R. til Qvitzovsholm, havde fra sit 13. Aar
været Hofdame hos Dronning Anna Sophie og fik 1757
Ordenen de l'union parfaite. Hun beboede som Enke
Gimsø Kloster og roses som en klog og fortræffelig
Dame, medens det om Ægtefællen, uagtet flere gode
Egenskaber, hedder, at han var «bekjendt for sin
indskrænkede Forstand».

Lassen, Norske Stamtavler.
J. B. Hass' «Ære- og Efterminde», Mskr. Nr. 338 in fol. i Univ. Bibi. i Chra. ved Aar 1766.
Parent, ov. ham af S. Friedlieb, Mskr. Nr. 470 in 4to smstds.
Ligpræd. over hende af J. v. d. Lippe, Chra. 1777.

<i>H. J. Huitfeldt-Kaas.</i>
</chapter>

<chapter name="Adeler, Frederik Baron, 1764-1816, Overpræsident">
<b>Adeler, Frederik</b> Baron, 1764-1816, Overpræsident,
blev født paa Adelersborg 25. Juli 1764 og var
en Søn af Kammerherre Conrad Vilhelm Baron A. og
Ulrika Helene Cicignon. I en Alder af kun 14
Aar blev han Hofjunker, 1781 Kammerjunker, 1790
supernum. Kommitteret i Generaltoldkammeret og 1792
Kammerherre. 1802 udnævntes han til Stiftamtmand
i Throndhjem og Amtmand over nordre og søndre
Throndhjems Amt, men forflyttedes allerede 1804
som Amtmand til Holbæk. 1808 blev han Stiftamtmand
i Fyn og Amtmand over Odense Amt og Aaret efter
Gehejme-konferensraad og Overpræsident i Kjøbenhavn;
1804 havde han erholdt Storkorset af Danebrog. Han
døde pludselig i Kjøbenhavn 23. Marts 1816. 1. Juli
1786 havde han ægtet Berta Komtesse Moltke, der
var født 16. Nov. 1767 og døde 1. Maj 1846 paa
Adelersborg. Dette Baroni, som A. 1785 havde overtaget
tillige med Gimsø i Norge, substituerede han 1810
med en Fideikommiskapital, men Gaard og Gods, hvis
Bestyrelse han med megen Duelighed varetog, forblev
dog som et Allodialgods hos Efterkommerne af hans
eneste Datter Sophie Hedevig Baronesse A.

Manthey, Ridderes Levnetsløb 1809-17.
Lassen, Norske Stamtavler I, 53 f.

<i>Thiset.</i>
</chapter>

<chapter name="Adeler, Frederik Christian, 1668-1726, Gehejmeraad">
<b>Adeler, Frederik Christian,</b> 1668-1726, Gehejmeraad,
var Søn af foranstaaende Generaladmiral Cort A. og
Anna Pelt og født i Kjøbenhavn 13. Okt. 1668. Han
blev holdt over Daaben af Kronprinsen, den senere
Christian V, nød som ung en omhyggelig Uddannelse og
rejste derpaa udenlands (1687-90). Paa sin Rejse

gjæstede han ogsaa Venedig, hvor man endnu havde
hans Faders Bedrifter i frisk Minde, og hvor
man modtog ham vel. Der blev endog offereret ham
smigrende Ærevers. Strax efter sin Hjemkomst blev
han Kammerjunker og ægtede i Sept. 1694 Henriette
Marie Lente, Datter af Gehejmeraad Joh. Hugo Lente,
Regeringsraad i Slesvig og Gesandt ved det køllnske
Hof, og Margrethe Barnefeldt. Dels efter sin Fader,
dels med sin Hustru kom A. i Besiddelse af betydelige
Jordegodser: Bratsberg, Gimsø, Sæbygaard og Egemark,
foruden det store Adelerske Hus paa Christianshavn
m. m.; Dragsholm kjøbte han 1694 for Spotpris
af en portugisisk Jøde. I Statstjenesten gjorde
A. hurtig Karriere: 1694 blev han Justitsraad og
Assessor i Højesteret, 1699 Deputeret i Sø- og
Landkommissariatet, og kun 31 Aar gammel Etatsraad
(1700). I 1704 ledsagede han Frederik IV paa dennes
norske Rejse. I Rensborg fik han 1712 Danebrogsordenen
og blev næste Aar første Deputeret i Rentekammeret
og Gehejmeraad. Desuden var han Amtmand i Roskilde
og Tryggevælde Amter og blev i 1717 efter Otto
Krabbe Stiftamtmand i Sjælland. Under den
nordiske Krig havde han som Finansdeputeret efter
bedste Evne gjort sit til at raade Bod paa de store
Vanskeligheder, Regeringen havde at kæmpe med, men
snart efter Fredslutningen 1720 og Dronning Louises
Død følte han, som var af en svagelig Helbred, Trang
til Rolighed og Længsel efter at vende Hoflivet og
dets Rænker Ryggen og indgav Begjæring om Afskedigelse
fra sine Embeder, hvad der bevilgedes ham (Avg. 1721)
faa Maaneder efter Kongens Ægteskab med Anna Sophie
Reventlow. Han døde af Brystsyge i den Adelerske
Gaard paa Christianshavn Langfredag Morgen, 19. April
1726. Med sin i 1703 afdøde Hustru havde han 7 Børn.

Hofman, Dsk. Adelsmænd III, 189 f.
A. Hojer, Friderich IV, passim.
Lassen, Norske Stamtavler I, 42 f.

<i>F. J. Meier.</i>
</chapter>

<chapter name="Adeler, Frederik Georg, 1736-1810, Stiftamtmand">
<b>Adeler, Frederik Georg,</b> 1736-1810, Stiftamtmand. Han
er født 25. Avg. 1736, formentlig paa Forældrenes
Ejendom Gundetved i Sjælland, og var Søn af
ovennævnte Stiftamtmand Fred. A. (d. 1766). Han
skal allerede være bleven Lieutenant som Barn,
blev i sit 19. Aar (1755) Kapitajn og 1756 ansat
i denne Egenskab ved 2. Vesterlenske Regiment,
hvor han 1761 opnaaede Sekondmajors Karakter;
o. 1757 blev han Kammerjunker. Efter at have
faaet Afsked fra Militæretaten i April 1764 blev
han i Juli s. A. Amtmand i Bratsbergs Amt og 1769
Kammerherre. 1771 blev han mod sin 
Vilje forflyttet til Lister og Mandals Amt, da
det ansaas mindre heldigt, at han var Amtmand i det
Distrikt, hvor hans Ejendomme vare beliggende. Han kom
imidlertid efter Ansøgning (og med en Restriktion med
Hensyn til Tømmerhandelen) allerede 1773 tilbage til
Bratsbergs Amt, hvor han efter den store Ildebrand
i Skien i Nov. 1777 vandt megen Popularitet ved sin
store Godgjørenhed mod de brandlidte. Tidligere i
samme Aar var han udnævnt til Ridder af Danebrog. 1781
blev han Stiftamtmand i Christianssand og fik
Afsked i Aaret 1788 i Anledning af de af Christian
Lofthus vakte Uroligheder. Han var to Gange gift,
første Gang 1762 med Juliane Ernestine v. Cicignon
(f. 1744 d. 1799), fra hvem han blev separeret 1785;
anden Gang 1796 med Caroline Rudolphine v. Schubarth
(f. 1760 d. 1798), Enke efter Kammerjunker Jacob
Løvenskiold til Borrestad. A. var Ejer af Gimsø
Kloster med Bratsberg, hvor hans Jordbrug indbragte
ham en Præmie i Aaret 1776. Da hans eneste Søn,
Anton Beatus A., f. 1767 d. 1843 som Kammerjunker
og sidste Mand af Slægten i Norge, var svag paa Sjæl
og Legeme, bestemte Faderen, at Godserne efter hans
Død skulde tilfalde hans Brodersøns Linje i Danmark
mod Udbetaling af en Livrente til Sønnen.

Lassen, Norske Stamtavler.

<i>H. J. Huitfeldt-Kaas.</i>
</chapter>

<chapter name="Adeler, Henrik, o. 1660-1718, Stiftamtmand">
<b>Adeler, Henrik,</b> o. 1660-1718, Stiftamtmand. Han er
maaske født i Kragerø, hvor Faderen, Niels Sørensen
A. til Jomfruland, der døde 1694 som Kancelli- og
Assistensraad samt Amtmand i Bratsbergs Amt, den
Gang formentlig boede. Han forekommer som Sekretær i
Kancelliet mellem 1686 og 1691 og kaldes i sidstnævnte
Aar tillige Assessor i Hofretten, da han ved Faderens
Afstaaelse blev Amtmand i Bratsbergs Amt. Senere
fik han Titel af Assistens- og Justitsraad. Ved det
norske Regeringskollegium Slotslovens Oprettelse
i 1704 blev han det ene af sammes 5 Medlemmer
og fungerede i denne Egenskab til 1711, da han
blev Stiftamtmand i Christianssand. 1709 fik han
Titel af Etatsraad og døde 8. Febr. 1718 i Skien,
hvorhen han nylig var kommen for at tilendebringe en
Kommissionsforretning. Han blev 1686 gift med Drude
Hansdatter Bladt, uden Tvivl en Datter af Borgmester
Hans Pederssøn B. i Kjøbenhavn.

Norske Saml. 8vo I, 150.
Lassen, Norske Stamtavler I, 65 f.

<i>H. J. Huitfeldt-Kaas.</i>
</chapter>
<chapter name=""><b>Adeler, Sivert,</b> 1647-83, Søofficer, ovfr. nævnte
Generaladmiral Cort A.s ældste Søn af første
Ægteskab, er født i Hoorn i Holland. Han har maaske
først været i hollandsk Tjeneste til Søs og kom
1663 med Faderen til Danmark, hvor han allerede
1666 udnævntes til Kapitajn og 1668 blev anvendt som
Befalingsmand paa Skibet Færø, der blev udsendt for at
gjenoplive de i nogen Tid ophørte Handelsforbindelser
med Ostindien. Skibet afgik fra Kjøbenhavn i Okt. 1668
og kom til Trankebar i Maj det følgende Aar; i 1669
og 1670 var han i Bantam paa Java, med hvis Fyrste
der blev sluttet en Traktat, efter at Christian
Bielke med Skibet Mageløs ogsaa var bleven sendt der
hen. I Sept. 1670 vendte A. tilbage til Kjøbenhavn,
hvor han nød megen Anerkjendelse for Udfaldet af
sin Sendelse, og hvor han samme Aar blev udnævnt
til Schoutbynacht. I det følgende Aar blev han af
Kongen sendt til Holland for paa Admiral Ruyters Skib
videre at uddanne sig i Søtjenesten. 1672 udnævntes
han til Kommandant i Dansborg, fik Titel af Indisk
Raad og drog s. A. til Ostindien. Da han i Aaret 1683
befandt sig paa Hjemrejse til Danmark, døde han paa
Skibet den flyvende Ulv ved det gode Haabs Forbjærg
24. Jan. samme Aar og blev begraven i Kapstaden. Han
var ugift.

Lützow, Hist. Efterretn. om danske Søe-Officierer I, 9 f. 
Bruun, Curt Sivertsen Adelaer.

<i>H. J. Huitfeldt-Kaas.</i>
</chapter>

<chapter name="Adeler, Theodor, 1747-1826, Godsejer">
<b>Adeler, Theodor,</b> 1747-1826, Godsejer. Han var
Søn af ovfr. nævnte Stiftamtmand Frederik A. (d. 1766)
og fødtes 15. Marts 1747. Han var først
Søofficer, idet han 1764 blev Sekondlieutenant og
1772 Premierlieutenant i Søetaten, men paa Grund af
svagelig Helbred indgav han 1774 Ansøgning om Afsked,
hvilken han fik med Kapitajns Karakter. Senere blev
han Kammerherre og virkede som Godsejer meget til
Bondestandens bedste ved Ophævelsen af Fællesskabet,
Udflytningen af Gaardene osv. Han ejede Ullerup
paa Mors og senere Sohngaardsholm (ved Aalborg),
hvorfra han 1775 hentede sin Hustru Frederikke
Ferdinandine Benzon (f. 1754 d. 1828 i Marseille),
Datter af Konferensraad Johs. B. I Aaret 1789 fik
han den store Guldmedaille for Fortjenester. Paa
Grund af sin svagelige Helbred og i Haab om at
finde Lindring i et mildere Klima bosatte han sig
senere i Frankrig, hvor han kjøbte Godset Gromelle i
Nærheden af Avignon. Han fortsatte her i 25 Aar sine
Bestræbelser til Landbrugets Fremme og var meget
yndet af Befolkningen paa Grund af sin Godgjørenhed
og Hjælpsomhed; ogsaa 
enhver dansk, der kom til hans Gods, le petit
Danemark, som det kaldtes, blev modtagen med
Velvilje. Hans kjærlighedsfulde Natur viste sig
ligeledes over for Dyrene, i det han paa sit Gods
oprettede et Hospital for syge Heste og Hornkvæg
og et Asyl for dem, naar de paa Grund af Alder vare
blevne uskikkede til at arbejde. A., der var en meget
kundskabsrig Mand, ejede en udmærket Bogsamling. Ved
en meget nøjsom Levemaade opnaaede han, uagtet sin
svagelige Helbred, dog den høje Alder af næsten 80
Aar. Han døde 28. Sept. 1826 paa sit franske Gods.

Thaarup, Fædrenelandsk Nekrolog S. 408 ff.
Lassen,  Norske Stamtavler I, 57.

<i>P. Brock.</i>
</chapter>

<chapter name="Lente-Adeler, Christian, 1699-1757, Godsejer">
<b>Lente-Adeler, Christian,</b> 1699-1757, Godsejer, Søn
af ovfr. nævnte Fred. Christ. A., var efter sin
Udenlandsrejse Volontør ved Garden til Fods fra 1718
til 1722, blev derefter Kammerjunker hos Markgrevinden
og senere hos Kong Frederik IV til dennes Død, 1735
Etatsraad, 1747 Konferensraad. Han kjøbte 1727 af
sine Medarvinger Dragsholm Slot med Tilliggende og
fik samme Aar Tilladelse til i Anledning af et ham af
hans Morfaders Broder, Gehejmeraad Christian Lente,
testamenteret Fideikommis at føje Lenternes Navn og
Vaaben til sit eget Navn og Vaaben; da han imidlertid
forblev ugift, indsatte han ved Testamente af 1755
sin Broder Theodor til Arving af det Lenteske Navn og
Fideikommis og oprettede Dragsholm til et Stamhus,
der skulde tilfalde en Brodersøn af ham. Han døde
8. Oktbr. 1757.

Personalhist. Tidsskr. IV, 175.
Lassen, Norske Stamtavler I, 43.

<i>P. Brock.</i>
</chapter>

<chapter name="Lente-Adeler, Conrad, 1732-1804, Officer">
<b>Lente-Adeler, Conrad,</b> 1732-1804, Officer, Søn
af ndfr. nævnte Gehejmeraad Theodor Lente-A.,
er født i Fyn 14. Dec. 1732. Han var oprindelig
ikke bestemt til at skulle gaa Officersvejen og
indtraadte først med sit 23. Aar i Hæren, men han
havde Anlæg for Tjenesten, og hans formaaende Slægt
skaffede ham hurtigt Avancement, saa han allerede
3 Aar efter, 1758, var Ritmester og 1762 Major i
det holstenske Kyrasserregiment. 1774 blev han som
Oberstlieutenant forsat til fynske Regiment Ryttere,
senere fynske Dragonregiment; 1783 blev han Oberst
og 1789 Generalmajor og Chef for Regimentet. Denne
Stilling beklædte han dog kun til Udgangen af Aaret,
da han kaldtes til Kjøbenhavn for at tage Sæde som
Deputeret i Generalitets- og Kommissariatskollegiet,
hvor han forblev, indtil han 1803 afskedigedes med
Generallieutenants Karakter. 
-- L.-A. nød Anseelse som en praktisk dygtig
Kavalleriofficer, men som Deputeret forstod han
ikke at gjøre sig gjældende, hvilket dog mindre
tilskrives hans Mangel paa administrativ Evne end
hans beskedne og noget ydmyge Væsen. Han fik 1774
Titel af Kammerherre og udnævntes 1792 til Ridder
af Danebrog. Han døde ugift i Odense 25. Febr. 1804.

<i>S. A. Sørensen.</i>
</chapter>

<chapter name="Lente-Adeler, Frederik Christian, 1728-91, Kirkeinspektør">
<b>Lente-Adeler, Frederik Christian,</b> 1728-91,
Kirkeinspektør. Han blev født i. Juli 1728 og var en Søn af
ndfr. nævnte Gehejmeraad Theodor Lente-A. Han blev
Hofjunker 1745, Kammerjunker 1747, Kirkeinspektør
i Sjælland 1764 derved, at hans Fader afstod
Amtmandschargen over Nyborg og Tranekjær Amter til
Kammerherre Adam Christoffer Holsten (VIII, 57) imod at denne
skulde overlade Sønnen Stillingen som Kirkeinspektør,
et Arrangement, der fandt Regeringens Billigelse. 1766
blev han Konferensraad, og han døde 23. Juni 1791,
ugift.

<i>G. Kringelbach.</i>
</chapter>

<chapter name="Lente-Adeler, Theodor, 1702-67, Amtmand">
<b>Lente-Adeler, Theodor,</b> 1702-67, Amtmand, Søn
af ovfr. nævnte Fred. Christ. A. og født 26. Maj
1702, kjøbte 1730 Lykkesholm i Svendborg Amt, blev
senere Gehejmeraad, 1752 Ridder af Danebrog, 1763
af l'union parfaite. Han var Amtmand over Nyborg og
Tranekjær Amter. I Følge sin Broder Christian L.-A.s
Testamente af 1755 fik han 1758 Patent paa at kaldes
Lente-Adeler. Han ægtede 1727 Hofdame Leopoldine
Cathrine Rosenkrantz, dame de l'union parfaite,
f. 1710 d. 1768. Han døde 21. April 1767.

Lassen, Norske Stamtavler I, 60 f.

<i>P. Brock</i>
</chapter>

<chapter name="Adelheid (eller Adele), --1152--, Dronning">
<b>Adelheid</b> (eller Adele), --1152--, Dronning, var
næstyngste Datter af Conrad af Wettin, Markgreve af
Meissen og Lausitz, og hans Hustru Luccardis. Hun
blev 1152 gift med Kong Svend (Grade), med hvem
hun havde en Søn, som døde ganske ung, og en Datter,
Luccardis. Man beskyldte hende for at forlede sin Mand
til at indføre fremmede Sæder, efter Saxes Mening
dog med Urette. Efter Svends Død giftede hun sig
med Grev Albert af Aschersleben eller Ballenstedt,
med hvem hun havde en Datter Gertrudis, som senere
blev gift med Walther af Arnstein.

Suhm, Hist. af Danmark VI.

<i>J. Kinch.</i>
</chapter>

<chapter name="Adler, Adolph Peter, 1812-69, Theolog">
<b>Adler, Adolph Peter,</b> 1812-69, Theolog. Han var Søn
af Grosserer Niels A. og Anna Charlotte Christine
f. Enghel. Han blev født i Kjøbenhavn 29. Avg. 1812
og kom 9 Aar gammel i 
den kjøbenhavnske Borgerdydskole, fra hvilken han 1831
blev dimitteret til Universitetet; men som medskyldig
i disciplinære Uordener under den skriftlige Prøve
blev han afvist fra Examen, og først 1832 blev han
Student. I 1836 underkastede han sig den theologiske
Embedsprøve, og Aaret efter tiltraadte han en Rejse
til Tyskland, Italien, Frankrig og Schweits. Allerede
paa denne Rejse havde den nyere Filosofi vakt
hans Interesse, og efter sin Hjemkomst begyndte
han et planmæssigt Studium af Hegel. En Frugt af
disse Studier var Afhandlingen om «den isolerede
Subjektivitet i dens vigtigste Skikkelser», som han
1840 forsvarede for Magistergraden. I den følgende
Vinter holdt han offentlige filosofiske Forelæsninger
paa Universitetet, men allerede i Begyndelsen af 1841
blev han Præst i Hasle og Rutsker paa Bornholm. Kort
efter (16. Maj 1841) ægtede han Margrethe Charlotte
Amalie Kofod, Datter af Dr. theol. Børge Poscholan K.,
Sognepræst i Kjøbenhavn. I Sommeren 1841 visiterede
Biskop Mynster paa Bornholm, og han giver A. det
Vidnesbyrd, at han «uagtet al sin Hegelskhed har
ret gode Gaver til at prædike og tager sig af sit
Embede» (Nogle Blade af J. P. Mynsters Liv og Tid,
S. 421). Paa Bornholm syslede A. med et Arbejde,
der skulde hedde: «Populære Foredrag over den
subjektive Logik»; men inden det var fuldendt,
udgav han «Nogle Prædikener» (1843), der vakte en
vis Opsigt. I Fortalen til disse skildrer A. nemlig,
hvorledes hans Tanke under Arbejdet paa den subjektive
Logik «havde fordybet sig i sig selv for at forklare
Skabelsen og Kristendommen». Som han da en Aften
udviklede det ondes Oprindelse, saa han «som ved
et Lysglimt», at det ikke var paa Tanken, men paa
Aanden, alt kom an. Samme Nat mente han at høre
«en hæslig Lyd» i sit Værelse, og det forekom ham,
at Frelseren bød ham staa op, opbrænde sit eget og
holde sig til Bibelen. Paa Grund af denne Fortale,
som man almindelig opfattede som Tegn paa Forf.'s
Afsindighed, blev A. suspenderet (1844) og senere
entlediget, skjønt Sognebeboerne ansøgte om at
beholde ham. Biskop Mynster, der frygtede for,
«at den partielle Forvirring skulde blive total»
(anf. Skr. S. 433), hvis man gik for hurtig frem
mod A., lod ham forelægge forskjellige Spørgsmaal:
om han erkjendte, at de omtalte Prædikener delvis vare
skrevne i en exalteret, forvirret Sindstilstand; at de
røbede Sværmeri; at de indeholdt falske Sætninger som
den, at Jorden ikke oprindelig var god, og upassende
Ytringer som, at Hexe maa brændes. Men 
da A.'s Svar paa disse Spørgsmaal fandtes
utilfredsstillende, blev han entlediget i Naade og
med Ventepenge (1845). Siden udfoldede han en ret
omfangsrig filosofisk-theologisk Forfattervirksomhed
(«Forsøg til en systematisk Fremstilling af
Kristendommens Logik», 1846. «Theol. Studier»
I-11,1846-47. «Kristelige Af handlinger», 1852. 
«Momenter med H. t. Forløsningsværket i Jesu, logisk
fremstillede», 1853), der ved Siden af Glimt af
Dybsind indeholder totalt formørkede Partier,
de sælsomste Paradoxier og Meningsløsheder. Han
sammenlignede sig selv med «Dampmaskinens første,
ringe Opfinder», der «paa Grund af sine kuriøse
Ideer» blev sat i et Galehus, og sine første
Skrifter stiller han ved Siden af «Nehemias' smaa
Tempelmure, som man mente, at Rævene om Natten vilde
nedrive». Selv finder han imidlertid, at hans senere
Arbejder have vist, at «de første Grundbegreber have
været i Stand til at bære en Del af det kristelige
Indhold». Denne Opfattelse vil næppe blive delt af
mange. Som Theolog er A. snarere en Repræsentant for
en moderne Gnosticisme end for den kirkelige Theologi,
og som Filosof er han nærmest et Exempel paa, hvilke
Ulykker den hegelske Spekulation kunde volde, hvor
den traf paa skrøbelige Hoveder. S. Kierkegaard var
en af de faa samtidige, der skjænkede A.'s Optræden
en varigere Opmærksomhed; en ikke ringe Del af
Kierkegaards Dagbogsoptegnelser fra 1846 dreje sig
om A.'s formentlige «Aabenbaring». Paa den ene Side
interesserede A. ham «ved det dobbeltsatiriske: at
han som væsentlig Hedning bliver -- kristelig Præst,
og at han, bragt det kristelige adskilligt nærmere,
bliver afskediget» (Af S. Kierkegaards efterladte
Papirer, 1845-46, S. 581); paa den anden Side fandt
Kierkegaard i A.'s Skrifter «en indirekte Satire»
over den hegelske Filosofi, «i det han eklatant bryder
med den, men dog ubevidst konniverer med den og da ved
sit Livs Fortumlethed bringer den hegelske Filosofi i
Situationer, hvor den maa vise sig saa selvmodsigende,
som den er» (anf. Skr. S. 629). Efter sin Entledigelse
blev A. i flere Aar i Hasle, men 1853 flyttede han
til Kjøbenhavn, hvor han døde 5. Okt. 1869. Da han
havde tilbragt et Par Aar af sit ufrivillige Otium
i den lille Provinsby, rejste han atter udenlands og
levede en Vinter (1847-48) i Syden. Sine Oplevelser
paa denne Rejse har han skildret i et eget Skrift,
der ved Siden af en og anden Notits af tidshistorisk
Interesse indeholder en stor Mængde Synderligheder
og Smagløsheder. Han sammenligner saaledes sig selv
med Patriarken Jacob; thi som 
denne har han i disse Rejseskildringer «begydt
de Steder, hvor han har hvilet og haft romantiske
Drømme, med Olie dvs. Aand». 

Avtobiografi i Forhandl. ved Kjøbenhavns Universitets Fest i Anledning af Salvn. og Kron. 1840.
Adler, Skrivelser min Suspension og Entledigelse vedkommende, Kbh. 1845.
Erslew, Forf. Lex. 

<i>Fr. Nielsen</i>
</chapter>

<chapter name="Adler, David Baruch,</b> 1826-78, Handelsmand og Politiker">
<b>Adler, David Baruch,</b> 1826-78, Handelsmand og
Politiker, yngste Søn af Vexelmægler Baruch Isak A. og
Hanne f. Meyer, født 16. Maj 1826 i Kjøbenhavn. Fra
1846-50 var han som Deltager i Kommissionshuset
Martin Levin & Adler bosat i London, hvor han i 1849
ægtede Jenny Raphael, Datter af Bankier John R. Aaret
efter vendte han tilbage til Kjøbenhavn og overtog
under Firmaet D. B. Adler & Co. en Onkels Bankierforretning, 
hvis Virksomhed fra nu af i Samklang
med de Bestræbelser, der i det hele paa den Tid
udfoldedes her i Landet, og hvortil Krigen i 1848 i
saa væsentlig Grad havde givet Stødet, for en stor Del
blev rettet paa at drage jyske Pengeforretninger bort
fra Hamborgs Formynderskab. Det var da ogsaa især fra
hans jyske Forbindelser, at Faren for hans Hus meldte
sig under Handelskrisen i 1857, en Fare, som det dog
dels ved yderste Anspændelse af egne Kræfter, dels
ved kjøbenhavnske Handelsvenners Støtte i Skikkelse
af Garanti lykkedes ham, om end kun med store Tab, at
besværge. Som Tak for den ydede Haandsrækning stiftede
han i 1864 et Legat paa 20000 Kr. for trængende Enker
og Døtre af Handelsstanden. A. var Medstifter af
Kjøbenhavns Privatbank (1857) og Handelsbank (1876)
samt af flere jyske Pengeinstitutioner, deriblandt
Ny jyske Kjøbstad-Kreditforening (1871) og Jysk
Handels- og Landbrugsbank (1876). Efter Krigen i 1864
afsluttede han med Raphael & Son i London et dansk
Statslaan, og i 1868 afsluttede han et svensk-engelsk
Laan. -- I <i>politisk</i> Henseende hørte han hjemme paa
det nationalliberale Partis venstre Fløj og indtog
ogsaa i alle andre Samfundsspørgsmaal et frisindet
Standpunkt, hvilket i Forening med hans stærkt
udprægede Sans for Deltagelse i det offentlige Liv,
hans vindende Personlighed, store Arbejdsdygtighed
og sociale Stilling efterhaanden tilførte ham
en Række offentlige Hverv. Han var saaledes fra
1864-69 Medlem (for Helsingør) af Rigsraadets og
Rigsdagens Folketing, fra 1874, som Afløser for
M. G. Melchior (XI, 245), Medlem af Landstinget og deltog i
disse Stillinger især i Behandlingen af Finans- og
Beskatningsspørgsmaal. Han var end videre Medlem af
Borgerrepræsentationen fra 1858-64 og fra 1869-72, 
af Grosserer-Societetets Komité fra 1875-78, af Sø- og 
Handelsretten fra 1862-78 og af det mosaiske
Trossamfunds Repræsentantskab fra 1870-77. Desuden
havde han Sæde i den skandinaviske Kommission for
Udarbejdelse af en Vexellov (Lov af 7. Maj 1880)
og af den danske (senere skandinaviske) Kommission
for Tilvejebringelse af en Sø- og Handelsretslov. --
Hans Interesse for dansk Kunst og Industri gjorde ham
til et virksomt Medlem af Komiteerne for Udsmykning
af Nationaltheatret (1870), for Industriudstillingen i
1872 og for Danmarks Deltagelse i Verdensudstillingen
i Paris 1878. Sidst, men ikke mindst, kan nævnes
hans omfattende Virksomhed for Omordningen af
Kjøbenhavns private Understøttelsesvæsen. -- Han
døde 4. Dec. 1878.

Illustr. Tid. 15. Dec. 1878.

<i>C. Salmonsen.</i>
</chapter>

<chapter name="Adler, Jacob Georg Christian, 1756-1834, Orientalist, Generalsuperintendent">
<b>Adler, Jacob Georg Christian,</b> 1756-1834, Orientalist,
Generalsuperintendent. Han var født i Arnæs ved Sliens
Bred 8. Dec. 1756. Hans Fader, Brandenborgeren Georg
Christian A., var Præst i denne lille Skipperby,
men blev et Par Aar efter forflyttet til Holsten
og døde 1804 som Provst i Altona. Sønnen nød først
Undervisning af sin Fader, siden af forskjellige
Huslærere, indtil han kom paa Gymnasiet i Altona,
hvorfra han 1776 afgik til Universitetet i Kiel. Hans
Hovedstudium var Theologi, men dermed forbandt han
de østerlandske Sprog, som han fra sin tidlige
Ungdom havde en stor Forkjærlighed for. Efter
at have udviklet sig videre i Orientalia under
Tychsens Vejledning i Biitzow og Rostock kom han
1779 til Kjøbenhavn, hvor det lykkedes ham at vinde
den indflydelsesrige Kabinetssekretær, Gehejmeraad
O. H. Guldbergs Velvilje, vistnok ikke mindst
fordi han ogsaa havde henvendt sine Studier paa den
kritiske Undersøgelse af Bibeltexten, et Æmne, som
den Gang og senere sysselsatte mange Lærde. Ved et
Skrift, udgivet i Hamborg 1779, havde han allerede
lagt sit Kjendskab til den rabbinsk-thalmudiske
Litteratur for Dagen ligesom sin Dygtighed i at
behandle orientalske Haandskrifter. I Kjøbenhavn gav
han sig til at undersøge de i det kgl. Bibliothek
værende kufiske Haandskrifter og udarbejdede en
latinsk Beskrivelse over dem, hvormed han forbandt
interessante Oplysninger om Skrivekunsten hos Araberne
og dens Udvikling samt forskjellige nye Iagttagelser
angaaende den paa hin Tid endnu kun lidet kjendte
kufiske Skrift, hvilke dog ikke alle have staaet
deres Prøve («Descriptio codicum quorundam cuficorum
in Bibi. regia Hafniensi et ex iisdem de scriptura
cufica Arabum observationes novæ», Altonæ 1780,
4to). Ved Guldbergs 
Anbefaling fik han nu et kgl. Rejsestipendium, der
satte ham i Stand til i Aarene 1780-82 i Tyskland,
Holland, Frankrig og Italien at granske græske og
orientalske Haandskrifter, særlig med Bibelkritikken
for Øje. Navnlig blev et 15 Maaneders Ophold i
Rom af megen Betydning for ham, da han her kom i
venskabelig Forbindelse med flere berømte Lærde, der
kunde og vilde fremme hans særlige Studier, deriblandt
Kardinal Stephan Borgia, Augustineren Antonius Georgii
og Bibliothekaren Stephan Evodius Assemani. Ogsaa med
adskillige indfødte Arabere kom han her i Berøring,
hvilket skaffede ham en usædvanlig Indsigt i det
nulevende arabiske Sprog og dets forskjellige
Dialekter (en Række Meddelelser herom af A. ere
f. Ex. optagne i G. Wahl's Neue arab. Anthologie,
Lpz. 1791, S. 12-31). Ved sit behagelige Væsen
og en klog Benyttelse af Forholdene vidste han at
skaffe sig Adgang til mange hidtil lidet kjendte og
sjældne Haandskrifter, og han udgav 1782 i Rom «Museum
Cuficum Borgianum Velitris illustratum», indeholdende
Afbildninger og Forklaring af Borgias gammelarabiske
Møntkabinet og en Fremstilling af Brusernes Historie,
oversat efter et sjældent arabisk Manuskript. Af dette
Værk udgav han 10 Aar senere i Kjøbenhavn et andet
Bind, der ogsaa fører den særlige Titel «Collectio
nova nummorum cuficorum seu arabicorum» (Hafniæ 1792,
4to). Dette nye Bind staar i flere Henseender over det
første og indeholder bl. a. en fortjenstlig Indledning
om Oprindelsen til det arabiske Møntvæsen.

Efter sin Hjemkomst blev A. 1783 beskikket til
Professor i det syriske Sprog ved Kjøbenhavns
Universitet og var nu stærkt sysselsat
med Sammenligning mellem de gamle syriske
Bibeloversættelser og de foreliggende hebraiske
og græske Texter af Bibelen. En Frugt af dette
Studium som af hans i de romerske Bibliotheker
foretagne Haandskriftundersøgelser var hans, ved
nyere Granskninger vel til Dels forældede, men den
Gang betydningsfulde Værk: «Novi Testamenti Versiones
Syriacæ, simplex Philoxeniana et Hierosolymitana,
denuo examinatæ et octo tabulis ære incisis
illustratæ» (Hafn. 1789, 4to). Han ydede heri mange
fra Haandskrifter hentede Bidrag til Oplysning om de
for Textkritikken af det nye Testamente saa vigtige
syriske Oversættelser og henledede navnlig, som
den første efter Joseph Simon Assemani, de lærdes
Opmærksomhed paa det siden af Grev Miniscalchi
Erizzo udgivne «jerusalemske» Evangeliarium,
der indeholder en i palæstinensisk-syrisk Dialekt
affattet Oversættelse. -- End videre maa nævnes hans
Udgave af den 
arabiske Historieskriver Abulfedas Aarbøger, som Suhm
bekostede («Abulfedæ Annales Muslemici, arabice et
latine. Opera et studiis Jo. Jac. Reiskii, sumtibus
P. F. Suhmii, nunc primum edidit J. G. C. Adler»,
Tom. I-V, Hafn. 1789-94, 4to). Den egentlige
Fortjeneste af dette Arbejde tilhører den tyske
Filolog J. J. Reiske, der 1745 i Leiden havde
afskrevet Abulfedas Værk og derefter oversat det paa
Latin. Af forskjellige Grunde fik Reiske imidlertid
ikke selv dette sit Arbejde udgivet med Undtagelse
af en Del af Oversættelsen, der udkom i Leipzig 1754,
men ingen Opmærksomhed vakte. Efter Reiskes Død 1774
blev hans Afskrift af Texten, hans Oversættelse og
hele det dertil hørende Apparat kjøbt af Suhm. Paa
dennes Opfordring paatog A. sig Udgivelsen heraf. Hans
Arbejde derved bestod da væsentlig i Gjennemsyn og
delvis Forbedring af Text og Oversættelse samt i
Redigering af de udførlige Noter, for største Delen
paa Grundlag af de righoldige, men spredte og uordnede
Optegnelser, som Reiske havde efterladt sig.

Med det syriske Professorat forbandt A. fra 1785
Embedet som Præst ved Frederiks tyske Kirke paa
Christianshavn. I denne Stilling efterfulgte
han Josias Lorck, der især er bekjendt ved sin
uhyre Samling af Bibeludgaver, der efter hans
Død solgtes til Hertugen af Württemberg, og over
hvilken A., der 1787 ægtede Dorothea Marie Lorck
(f. 1772 d. 1804), en Datter af hans Forgænger,
s. A. udgav en Fortegnelse i 5 Bind. Som Prædikant
erhvervede A. snart en stor Anseelse. Ved ham kom
Rationalismen først højlydt til Orde i Kjøbenhavn, og
hans blomstrende og følelsesfulde Foredrag vandt snart
Efterlignere. 1788 blev han tillige Professor extr. i
Theologien og Aaret efter desuden tysk Hofpræst;
1790 erhvervede han den theologiske Doktorgrad ved
Afhandlingen «Nonnulla de vaticiniis vet. Test. de
Christo» og blev samme Aar Medlem af Missionskollegiet
og Meddirektør af Waisenhuset. Med en rivende Fart var
han saaledes gaaet fremad paa Hæderens Bane. Da hans
dobbelte Præsteembede og hans Studier ikke tillode
ham at gjøre videre ved det theologiske Professorat,
søgte og fik han til Dels Fritagelse for at holde
Forelæsninger. Men hans Anseelse sank ikke derfor. En
af hans Beundrere (Fallesen) skriver 1794 om ham:
«Han forenede to meget sjældne Egenskaber, nemlig
grundig Erudition og sand Popularitet. Hans Skrifter
vidne om det første, og om det sidste hans offentlige
Foredrag til Folket. Jeg har ej været saa lykkelig
at høre ham ofte; men aldrig hørte jeg ham uden at
blive rørt; og den Rørelse var af Varighed, da 
han aldrig søgte at røre Hjærtet uden igjennem
Forstanden og i det klareste, for den simpleste
Mand forstaaelige Sprog. Hans Udvortes var den ædle
Simplicitet, med faa, men naturlige Gestikulationer;
det var som Sandheden personificeret -- det var
Johannes den anden.»

I Aaret 1792 blev A. beskikket til
Overkonsistorialraad og Generalsuperintendent
i Slesvig. Det var ham svært nok at forlade
Kjøbenhavn, hvor han havde fundet mange Venner,
og hvor en Tysker den Gang kunde befinde sig næsten
ganske som hjemme. «Aber Gott hat's gethan», sagde
han i sin Afskedsprædiken, og med denne beroligende
Bevidsthed gik han da (1793) til Slesvig for ogsaa
at lade Oplysningens Sol beskinne disse Egne. I
over 40 Aar var han Generalsuperintendent i Slesvig
og fra 1806 tillige i Holsten. Hans mærkeligste
Foretagende i denne hans overordnede Stilling var
Udarbejdelsen af den Kirkeagende (Alterbog) for
Slesvig og Holsten, der sædvanlig bærer hans Navn
(skjønt dette ikke findes i selve Bogen), og som
under 2. Dec. 1796 fik kgl. Stadfæstelse som særlig
egnet «zur Beförderung der allgemeinen Erbauung
und zur Einführung einer bessern und zweckmässigern
Ordnung des Gottesdienstes». Agendens første Virkning
var imidlertid mange højst forargelige Optrin, der
mindst af alt befordrede Opbyggelsen. Paa adskillige
Steder maatte der endog anvendes Militærmagt for at
bringe Rolighed til Veje. Menighederne vilde nemlig
ikke finde sig i, at de gamle Texter kasseredes,
at Fadervor, Trosbekjendelsen og Velsignelsen
lavedes om, og at saa mange Forandringer foretoges
i den nedarvede Gudstjeneste, at det næsten saa ud,
som om en ny Religion skulde indføres. Den stærke
Modstand, som næsten alle Vegne ytrede sig imod
disse utidige Forandringer, nødte Regeringen til at
temporisere. Men da den første Storm havde lagt sig,
fik man dog Agenden helt eller delvis listet ind paa
mange Steder. Mindre heldig gik det med den saakaldte
Altonaerbibel, der, udgiven af Præsten Funk, udkom
1815 med A.'s Anbefaling. Da den nemlig var forsynet
med rationalistiske Anmærkninger, tjenende til at
bortforklare en Del af de kristelige Hovedlærdomme,
vakte dette saa megen Modsigelse, at Regeringen,
der tidligere havde sanktioneret Udgivelsen, fandt
sig beføjet til at lade Restoplaget opkjøbe og
bortgjemme. Efter at Claus Harms' Theses i Anledning
af Reformationsfesten 1817 havde bidraget til at ringe
en ny Tid ind, begyndte A.s Anseelse og Indflydelse
at tabe sig noget. Han forblev dog i sin fremragende
Stilling som den 
øverste Tilsynsmand med Kirkevæsenet i Slesvig og
Holsten indtil sin Død. I en høj Alder hensov han
22. Avg. 1834 i Gickau ved Lütjenburg, hvor han var
paa Visitats.

Fallesen, Magaz. for Religionslærere II, 609 ff. VIII, 639 ff.
Allg. deutsche Biographie I.
Helveg, Den danske Kirkes Hist. eft. Reform., 2. Udg., II, 225. 261 ff. 402.
Nyerup, Lit. Lex. S. 9.
Den Slesvig-Holstenske Kirke-Agende, Slesv. 1797.

<i>H. F. Rørdam.</i>
(Med enkelte Tilføjelser om A. som Orientalist
af <i>Vilh. Thomsen.</i>}
</chapter>

<chapter name="Adler, Johan Gunder, 1784-1852, Kabinetssekretær">
<b>Adler, Johan Gunder,</b> 1784-1852, Kabinetssekretær,
blev født 5. Marts 1784 i Kjøbenhavn. Hans Forældre
vare Bødkermester Adolf A. og Ingeborg f. Lund. Han
dimitteredes 1802 fra det Schouboeske Institut
til Universitetet, hvis Adgangsexamen han bestod
med Udmærkelse, og to Aar efter underkastede han
sig anden Examen. Under Kjøbenhavns Belejring og
Bombardement 1807 gjorde han Tjeneste i Kongens
Livjægerkorps. A., der følte Kald til Lærervirksomhed,
privatiserede derefter i Hovedstaden indtil 1812,
da han overtog Bestyrelsen af Skolen «Christian
Augusts Minde» i Frederikshald, i hvilken Stilling
han fik Titelen Lektor. Han henledede i højeste
Grad den offentlige Opmærksomhed paa sig, da han,
før Norges grundlovgivende Rigsforsamling traadte
sammen i Ejdsvold, April 1814, i Forening med
Sorenskriver C. M. Falsen udarbejdede et «Udkast til
en Konstitution for Kongeriget Norge», der tryktes i
N. Wulfsbergs «Journal for Lovgivning, Rigsforfatning
og Politik» og var tilegnet Prinsregenten Christian
Frederik, der med Interesse gjennemlæste det og
forsynede det med kritiske Bemærkninger. Man har
villet henføre Udkastets statsretlige Del til A.,
dets juridiske til Falsen, men denne Sondring lader
sig ikke med Sikkerhed foretage. Udkastet er i øvrigt
stærkt paavirket af den første franske Konstitution
af Sept. 1791. Under det svensk-norske Felttog 1814
aabnede sig en ny Løbebane for A. Da han udmærkede
sig ved sjælden Indsigt og Færdighed i nyere Sprog,
gav Kong Christian Frederik ham det Hverv at gaa de
militære Underhandlere til Haande ved Forhandlingerne
om en Vaabenstilstand, ved hvilke ogsaa det franske
Sprog maatte benyttes for Kronprins Karl Johans
(Bernadottes) Skyld. 26. Juli udnævntes A. til Kongens
Privatsekretær og fulgte med Hovedkvarteret. Denne
Stilling bevarede A., efter at Christian Frederik
havde nedlagt Kronen, og ledsagede i Okt. 1814 Prinsen
til Danmark. Han fulgte med Prinsen paa den store
Udenlandsrejse, som denne foretog i Forening med sin
Hustru, Prinsesse Caroline Amalie, 1818-22. 
A. udnævntes 1839 til Medlem af det kgl. Theaters
Direktion, hvilken Stilling han beklædte
i 10 Aar. Efter at Prins Christian havde
besteget Tronen som Kong Christian VIII, blev
A. Kabinetssekretær og Chef for det af Kongen
1840 oprettede Statssekretariat for Naadessager,
under hvilket alle Anliggender vedkommende
Gratialvæsenet henlagdes. Da dette Departement
ophævedes efter Forfatningsforandringen 1849,
afskedigedes A. 23. Dec. s. A. A. udnævntes 1840 til
Gehejmeetatsraad, 1848 til Gehejmekonferensraad. Han
dekoreredes 1843 med Danebrogsordenens Storkors
og var Aaret før ble ven hædret med Æreslegionens
Kommandørkors. Han døde paa en Baderejse 26. Maj 1852
i Hof i det nordlige Bajern. Han var gift med Anna
Maria Høyer, der var født 1786 i Kjøbenhavn og var
Datter af Provst Chr. Fr. H.

Erslew, Forf. Lex. 
Dansk Maanedsskrift 1861, II. 
Hist. Tidsskr. 3. R. VI. 
Y. Nielsen, Norges Historie i 1814 I.

<i>A. Thorsøe.</i>
</chapter>

<chapter name="Adler, Peter Christian, 1796-1851, Skolemand og historisk Forfatter">
<b>Adler, Peter Christian,</b> 1796-1851, Skolemand og historisk Forfatter,
en Broder til Joh. Gunder
A. (se ovfr.), var født 6. Okt. 1796 i Kjøbenhavn
og blev Student 1816. 1827 ansattes han som Adjunkt
ved Ribe Kathedralskole og forblev i denne Stilling
til sin Død. Hans Hovedfag ved Skolen vare Historie
og Geografi, i hvilke han besad gode Kundskaber. Fra
1834 optraadte han ogsaa som historisk Forfatter
og skrev i Skolens Indbydelsesskrifter en Række af
Afhandlinger vedkommende Ribe Bys Historie. I 1838-39
redigerede han «Histor.-statist. Maanedsskrift for
Ribe Stift», som udkom i 1 1/2 Aar. Han var en Mand, som
havde mange Interesser og deriblandt med Held dyrkede
Skuespilkunsten. Ogsaa for Politiken interesserede
han sig i mere demokratisk Retning. 1849 valgtes han
til Landstingsmand for 11. Landstingskreds, men døde
allerede 10. April 1851. 1830 var han bleven gift
med Anna Ussing, en Datter af Hospitalsforstander
N. U. i Ribe. Hun var adskillige Aar ældre end han,
men overlevede ham i mange Aar og døde i en meget
høj Alder.

Erslew, Forf. Lex.

<i>J. Kinch.</i>
</chapter>

<chapter name="Adolf (I), Hertug af Sønderjylland, 1401-59">
<b>Adolf (I),</b> Hertug af Sønderjylland, 1401-59, var
næstældste Søn af den holstenske Greve Gerhard,
som ved Forleningen i Nyborg 1386 var bleven dansk
Hertug af Sønderjylland, og hans Hustru Elisabeth, en
Datter af Hertug Magnus af Brunsvig. Han var ved sin
Faders Fald i Ditmarsken 1404 kun 3 Aar gammel. Tidlig
sporedes hos ham Slægtens dybe Had til Danmark. Da 
Dronning Margrethe en Gang ved et Besøg hos
Enkehertuginden havde foræret ham et Smykke til at
sætte i Hatten, fortælles der, at han ikke var at
formaa til at tage imod det, og da det fæstedes paa
hans Trøje, rev han det af. Dronningen skal da have
sagt: «Du vil blive en arg Fjende af mit Rige!» Efter
Faderens Død sendtes han til Borggreven af Nürnberg,
Frederik, som i de Aar kaaredes til Kurfyrste af
Brandenborg, Stamfaderen til det nuværende Kejserhus.

Da A. efter dansk Ret var bleven myndig, kaldte
Farbroderen Grev Henrik ham tilbage og gav ham de
to stærkeste Slotte i Holsten, Rensburg og Segeberg
(1419). Han satte sin Lid til denne Brodersøn fremfor
den ældre Henrik, der en Tid lang var bleven opfostret
i Danmark. Efter Grevens Død (1421) fik A. Styrelsen
af det hele Grevskab, medens Henrik førte Kampen om
Sønderjylland og den yngste Broder Gerhard indtil
videre blev holdt uden for Regeringen. Alle tre Brødre
kaldte sig i øvrigt Hertuger af «Slesvig» og Grever af
Holsten, i det deres Paastand som bekjendt gik ud paa,
at baade det danske Hertugdømme og det tyske Grevskab
vare arvelige i deres Slægt.

Først fra Aaret 1427, da den ældste Broder havde
fundet sin Død ved Belejringen af Flensborg, traadte
Adolf -- eller Alef, Alv, som han kaldes af Samtiden --
i Spidsen for den langvarige Kamp mod Kong Erik af
Pommern. Hansestæderne havde nu imidlertid taget
aabent Parti for Holstenerne, medens Kongens
Sag efterhaanden blev Opgiven i Sønderjylland,
og A. opnaaede saaledes ved Vaabenstilstanden i
Vordingborg (1435) den fredelige Besiddelse af
alt, hvad han ved den Tid havde underkastet sig,
nemlig hele Sønderjylland (undtagen Haderslev,
med de nærmest liggende Herreder, og Ribe med
Bispestolens Gods ved Trøjborg og Møgeltønder)
samt Als og Øerne i Vesterhavet paa et Par enkelte
nær. Da kort efter Misfornøjelsen med Kong Erik
blev saa stor, at man tænkte paa at fordrive ham fra
Riget, deltog Grev A. med de danske Stormænd i denne
Sammensværgelse, og ved en Overenskomst i Lybek 1439
enedes man om at indkalde Christoffer af Bajern,
der da skulde forpligtes til at forlene Greven med
Hertugdømmet. Denne Forlening udførtes da ogsaa i
det følgende Aar, og den nye Hertug fik ved denne
Lejlighed udleveret Haderslev og Ærø som hørende til
Hertugdømmet, medens Ribe ligesom tidligere forblev
under Kronen.

A., der efter sin yngste Broder Gerhards Død var
den eneste 
tilbageblevne Mand af Grev Gerts Slægt og saaledes
forenede hele Holsten paa en ubetydelig Strækning
ved Elben (Pinneberg) nær, udmærkede sig i sin
lange fredelige Regering som en kraftig, forstandig
Fyrste. Han var to Gange gift, først med Mathilde
af Anhalt, anden Gang med Margrethe af Hohenstein,
der overlevede ham i 37 Aar. Begge Ægteskaber vare
barnløse. Folkemeningen betragtede dette som en Straf
for den Haardhed, som han skulde have udvist mod sin
Broder Gerhards Børn, af hvilke Sønnen druknede ved
Sønderborg, medens Datteren døde i Kloster. Men denne
Beskyldning synes at savne al Grund.

A. døde 4. Dec. 1459 paa Segeberg Slot og blev
jordfæstet hos sine Forfædre i Itzeho. Med ham uddøde
en Slægt, der mere end nogen anden har bidraget
til at løsrive Sønderjylland fra Moderlandet.

<i>A. D.Jørgensen.</i>
</chapter>

<chapter name="Adolf (II), Hertug af Sønderjylland (Gottorp)">
<b>Adolf (II),</b> Hertug af Sønderjylland (Gottorp),
1526-86, Søn af Kong Frederik I og Dronning Sophie,
født 25. Jan. 1526 i Flensborg. Han sendtes i
sin første Ungdom til Kejser Carl Vs Hof og siges
alt i sit 16. Aar at have ført Tropper i Ilden. I
Aaret 1544, efter hans fyldte 18. Aar, foretog Kong
Christian III paa Landdagen i Rensborg et Skifte med
sine to Brødre Hans og A., efter at han siden Faderens
Død 1533 havde ført Regeringen i Hertugdømmerne i eget
og Brødrenes Navn. 7. Avg. stadfæstede de i Fællesskab
Stændernes Privilegier; to Dage efter foretog Kongen
som den ældste Delingen i 3 Lodder, hvorpaa A. som
den yngste valgte først. Han tog Gottorp Slot, hvortil
var henlagt hele den sydlige Del af Sønderjylland (op
til midt i Angel), for saa vidt som det ikke ejedes
af Adelen eller Bispedømmet og saaledes stod under
Fællesregeringen, dertil det lille Aabenraa Amt i
Nordslesvig, endelig i Holsten Kiel og et Par andre
Smaaamter i Landets østlige Del. Han indrettede nu
sin Hofstat paa den gamle danske Grænseborg ved Slien
og blev her Stamfader til en Slægt, som i 200 Aar
spillede en betydningsfuld Rolle i Danmarks Historie.

I Modsætning til sine to ældre Brødre, Kong
Christian III og Hertug Hans paa Haderslev, der
begge udmærkede sig ved deres fredsommelige Sind
og varme Iver for Kirkens og Oplysningens Sag,
havde A. en fremtrædende Lyst til at færdes i Krig
baade hjemme og ude. Allerede før Ditmarskerkrigen
siges han at have tilbragt 7 Aar ved Kejserhoffet,
vistnok jævnlig i Fejder og brydsomme Foretagender
i alle Mellemevropas Lande. Han deltog 1548 
i den «væbnede Rigsdag» i Augsburg, var 1552 med
ved Belejringen af Metz og udmærkede sig i det hele
som tapper Soldat saa vel som ved de ridderlige
Turneringer.

Efter disse Ungdomsøvelser satte han sig det som
Hovedformaal i Hjemmet at underkaste sig det frie
Ditmarsken. Dette Land, som fra Middelalderen af
havde ligget til Ærkebispedømmet Bremen, havde alt
i Aarhundreder været Formaalet for de holstenske
Grevers Erobringsforsøg, og mere end en af den
tapre Greveslægt havde fundet sin Død i Kampen mod de
selvraadige Bønder, som tidlig havde fjærnet Adelen og
de store Slægter af deres Midte. I Aaret 1474 havde
derpaa den tyske Kejser henlagt Ditmarsken tillige
med Grevskaberne Holsten og Stormarn under det da
oprettede Hertugdømme Holsten og derved givet Kong
Christian I og hans Efterfølgere en Adkomst til det;
hans Sønner Kong Hans og Hertug Frederik havde i Aaret
1500 forgjæves søgt at gjøre den gjældende med væbnet
Haand. Denne Plan blev nu gjenoptagen af Hertug A. og
forfulgt med stor Ihærdighed. Hans Forbindelser med
tyske Lejetropper gjorde det let for ham at skaffe den
nødvendige Styrke, og da det kom til Stykket, vilde
hans to Medregenter, den unge Konge Frederik II, som
var fulgt efter sin Fader Christian III, og Hertug
Hans, lige saa lidt som Hertugdømmernes Adel staa
tilbage for ham ved det dristige Foretagende. Saaledes
udførtes det berømte Tog i Aaret 1559, som endte
med Ditmarskens Underkastelse og Deling; Billedet af
en af de harniskklædte Ryttere, som havde besejret
Bondehæren, sattes i Hertugernes Vaaben som Mærke
for den nye Landsdel.

Hertug A.s Krigslyst var dog ikke udtømt hermed. I
Aaret 1567 drog han ud imod Hertug Johan Frederik af
Sachsen-Gotha, der tillige med Æventyreren Wilhelm
Grumbach var sat i Rigets «Acht»; Byen Gotha blev
belejret og indtagen, Hertugen sat i livsvarigt
Fængsel og hans Hjælpere henrettede. Aaret efter
sluttede han sig til den spanske Hertug af Alba i
Kampen mod de protestantiske Nederlande, og det samme
gjentog han med endnu større Energi 4 Aar efter,
1572. Sin Krigslyst fik han paa denne Maade styret,
men den lovede Sold lykkedes det ham trods alle
Anstrængelser aldrig at faa udbetalt; det sølvrige
Spanien stod i Borg og Gjæld til alle Sider.

Større Udbytte havde han af den Iver, hvormed han
i Hjemmet var om sig for at forøge sin Arv; hans
Dristighed og hans gode Lykke rakte her hinanden
Haanden, saa han efterlod sine Lande, 
forøgede til henimod det dobbelte af, hvad han havde
modtaget ved sin Tiltrædelse. I Holsten erhvervede
han saaledes Tremsbüttel, der i en Række Aar havde
tilhørt Hertugerne af Lauenburg, senere ligeledes
Steinhorst i selve Lauenburg. Af Domkapitlet i
Hamborgs Gods bemægtigede han sig 20 Landsbyer i
Holsten. Ved Ditmarskens Underkastelse kom hertil
Tredjedelen af dette Land.

I Aaret 1556 døde hans yngste Broder Frederik, kun
27 Aar gammel. Han var til sin Tid bleven udelukket
fra Delingen imod at faa Bispedømmerne Slesvig og
Hildesheim samt en Aarpenge af Brødrene. Ved hans
Død satte A. sig i Besiddelse af Slesvig Bispedømme,
som bestod af en stor Mængde Bøndergods, spredt
over hele det sydlige Slesvig, samt den faste Borg
Svavsted ved Ejderen. Han havde i Forvejen indledet
Sagen paa det bedste, Broderen havde anbefalet ham
og Kapitlet erklæret sig villigt til at vælge ham;
dette udførtes nu strax efter Frederiks Død til Trods
for Kongens Forbud, imod at A. indgik en betryggende
Forpligtelse. Han satte sig strax i Besiddelse af
Stiftsgodset, som han siden hævdede trods Kongens
Misfornøjelse. Samtidig bemægtigede han sig Peina Amt
af Bispedømmet Hildesheim. Hertugslægtens Arveadkomst
til Oldenborg og Delmenhorst for det Tilfælde, at
Greveslægten skulde uddø, hævdede han med Styrke
overfor det tyske Rige og fik den anerkjendt ved en
Forlening, som blev Udgangspunktet for den senere
Erhvervelse.

Den største Tilvæxt af Land opnaaede han dog
ved sin Broder Hertug Hans' Død i Aaret 1580. Han
paastod ved denne Lejlighed, at han som den afdødes
Helbroder skulde være Enearving med Udelukkelse af
den afdøde Halvbroders Sønner, Kongen og hans Brødre,
og der siges, at han for sit Vedkommende havde god
Lyst til at lade det komme til en Afgjørelse ved
Sværdet. Men venskabelige Fyrster lagde sig imellem,
og Forhandlingerne i Flensborg endte med en Deling
af Lenet, medens A. fik hele Løsøret. Ved denne
Lejlighed forøgedes det gottorpske Hertugdømme med
Tønder Amt, Løgum Kloster og Øerne Nordstrand og
Femern i Sønderjylland samt Bordesholm og en Sjettedel
af Ditmarsken i Holsten.

Som Regent var A. en dygtig, men Stræng Herre. Han
sørgede for Landets Opkomst, foretog Inddigninger
og andre Forbedringer, lod udarbejde Lovbøger og
tog sig, især i sine senere Aar, ogsaa af Kirken
og Oplysningen, Deltagelsen i de blodige Krige mod
Protestantismen i det tyske Rige hindrede ham ikke
i selv at holde over den «rene Lære» i Hjemmet. Han
knyttede to 
dygtige Mænd til sin Tjeneste, Kansleren Adam
Tratziger (Drahtzieher) og Superintendenten Paul
v. Eitzen, ved hvis Hjælp og Tilskyndelse han
oprettede en lærd Højskole i Slesvig med Forelæsninger
og lærde Øvelser (1567). Men da de andre Landsherrer
betragtede dette Forsøg med Mistillid som rettet mod
deres fulde Ligestilling i kirkelig Henseende, hver
paa sit Omraade, og da det ikke var Hertug A.s Mening

selv at anvende det nødvendige paa dets Udførelse,
sygnede Skolen hen og standsede sin Virksomhed endnu
før hans Død.

I sit Forhold til Danmark viste Hertug A. megen
Loyalitet. Ligesom han talte dansk med de danske
Indbyggere i sit Land, noget som end ikke hans
Broder paa Kongetronen roses for, saaledes viste han
det danske Riges gamle Klenodie, Danebrogsfanen,
som tilfaldt ham ved Byttets Deling i Ditmarsken,
den skyldige Hæder at hænge den i Slesvig Domkirke,
i det danske Land, medens de andre erobrede Faner
sendtes til Kiel. Mod Rigets ydre Fjender optraadte
han i Forstaaelse med Kongen ved gjentagne Rustninger
i Holsten, og skjønt han ikke ønskede at paatage sig
nogen Lenspligt mod det danske Rige, gav han dog
omsider efter i den langvarige Strid med Kongerne
og sluttede Forliget i Odense (1579), ved hvilket
Sønderjylland og Femern højtidelig anerkjendtes som
danske Len i de da forlenede Slægters Mandsstammer.

Efter forgjæves at have bejlet til Dronning Elisabeth
af England og efter at have afbrudt 6 andre vel
indledede Frierier ægtede Hertug A. i Dec. 1564
Christine, Datter af Landgreve Philip den højmodige af
Hessen (f. 1543 d. 1604); med hende havde han 10 Børn,
5 Sønner og 5 Døtre. I Bryllupsnatten brændte Gottorp
Slot, hvorefter det blev gjenopført i sin senere
anselige, til Dels pragtfulde Skikkelse. Ligeledes
opførte Hertugen i sine senere Aar Slotte i Husum og
Tønning. -- Han døde paa Gottorp 1. Okt. 1586 af en
hidsig Sygdom og blev bisat i Slesvig Domkirke.

Schlesw. Holst. Lauenb. Provinzial-Berichte 1832. 
Archiv f. Staats- u. Kirchengesch. II, 375 ff. 
Ny kirkehist. Saml. IV, 652 ff. 

<i>A. D. Jørgensen.</i>
</chapter>

<chapter name="Adolf, Hertug af Holsten-Gottorp, 1600-31">
<b>Adolf,</b> Hertug af Holsten-Gottorp, 1600-31, næstældste
Søn af Hertug Johan Adolf og Christian IV's Søster
Augusta, f. 5. Sept. 1600. Han opdroges sammen med
sin Broder, den senere Hertug Frederik III, og Moderen
vaagede strængt over Børnenes lutherske Opdragelse, i
hvilken hun frygtede, at hendes Ægtefælles reformerte
Tendenser skulde gjøre Skaar. I Aaret 1615 tiltraadte han med

sin Broder en Rejse gjennem Tyskland til Frankrig;
Faderens Død i Marts 1616 kaldte Frederik
tilbage som hans Efterfølger, A. rejste videre
til Italien, men vendte snart efter hjem. Ved det
gottorpske Huses Hjælp blev han 1621 udnævnt til
Koadjutor i Stiftet Lybek, men derimod mislykkedes
Bestræbelserne for ogsaa at skaffe ham Udsigt til
Bremen Stift. Han kom ved denne Lejlighed for første
Gang i Modstrid til Christian IV, som opnaaede at faa
sin Søn Frederik valgt til Koadjutor i det nævnte
Bispedømme. Rimeligvis af Misfornøjelse hermed og
tillige tilskyndet af sin Lyst til krigerske Bedrifter
vendte A. sig til det katholske Parti i Evropa og
tog først Tjeneste med et hvervet Rytterregiment
hos Tilly, under hvem han 1623 deltog i Slaget
ved Stadtlohn. Efter at være aftakket modtog han
1625 Hververbrev af Wallenstein kort efter dennes
Udnævnelse til kejserlig Generalissimus. Hvor han
havde Kvarter, gjorde han sig berygtet ved sine
Udsugeiser, og da han i Efteraaret 1626 efter Ordre
var marcheret til de østrigske Arvelande, rejste
Bønderne sig endog imod ham. I Aaret 1627 blev han
sendt med et Hjælpekorps til Polen; paa Vejen stødte
han i Schlesien sammen med danske Tropper og led
et Nederlag. I selve Polen var man misfornøjet med
hans Optræden; han kaldtes tilbage og fik Kvarter
paa Øen Rygen uden dog ret at kunne tilfredsstille
Wallenstein. Under alt dette var Fjendskabet mellem
ham og Christian IV steget i høj Grad; paa Kongens
Tilskyndelse havde Hertug Frederik unddraget ham hans
aarlige Apanage af det gottorpske Hus. A. søgte nu
at benytte sig af Wallensteins Planer til Christian
IV's Ydmygelse; han anmodede Kejseren om i Kraft
af hans Forlening til den fælles Haand med de
holstenske Len at give ham Exspektance paa disse,
da de vare forbrudte ved Christian IV's Krig mod sin
Overherre; samtidig søgte han om Forlening med den
søndre Del af Ditmarsken og Amtet Steinhorst. Men
hans Bestræbelser mødte ingen Anklang hverken hos
Ferdinand II eller hos Wallenstein, og ikke bedre
gik det med hans Forsøg paa at vinde hans Broder for
disse Planer. Da saa Fredsmødet aabnedes i Lybek 1629,
indfandt A. sig der og sendte paa samme Tid Gesandter
til Kejseren for at erholde ikke alene Forlening med
den kongelige Andel af Hertugdømmerne, men ogsaa en
provisorisk Forlening med Norge. Hans æventyrlige
Tanker om Herredømme passede imidlertid ikke ind
i den kejserlige Politik, og Freden i Lybek gjorde
snart Ende paa hans Illusioner. Først 1631 findes
igjen nøjere Oplysninger om hans Færden; han deltog
i Magdeburgs 
Belejring og blev endelig efter en haard Kamp
dødelig saaret i det berømte Slag ved Breitenfeld
7/17 Sept. 1631. To Dage efter døde han i
Eilenburg. Hans Lig blev paa hans Moders og Broders
Ønske udleveret og bisat i Slesvig Domkirke.

Jahrbb. f. d. Landeskunde d. Herzogth. Schleswig, Holstein u. Lauenb. VIII, 35 ff.

<i>J. A. Fridericia.</i>
</chapter>

<chapter name="Adolf Frederik, Konge af Sverige">
<b>Adolf Frederik,</b> Konge af Sverige, Prins af det
holsten-gottorpske Hus, 1710-71, var Søn af den fra
den store nordiske Krig bekjendte Administrator i
Holsten-Gottorp Christian August og dennes Kusine,
Prinsesse Albertine Frederikke af Baden-Durlach. Han
blev født 14. Maj 1710. Foruden at være Fyrst-Biskop
i Lybek valgtes han 1743 til Tronfølger i Sverige i
Henhold til, hvad der var aftalt i Fredspræliminærerne
i Åbo med Kejserinde Elisabeth af Rusland. Den
Overvægt, denne havde vundet under den for Svenskerne
højst uheldige finske Krig, satte hende i Stand til
at fremtvinge hans Valg, i det hun som Vederlag for
dette gav den største Del tilbage af, hvad hendes
Tropper havde erobret i Finland. Den personlige
Forkjærlighed, hun havde for det gottorpske Hus,
bragte hende til at ønske hans Valg, og dette lettedes
vel ogsaa derved, at han nedstammede fra en Søster
af Carl X Gustav. 8 Aar efter sit Valg besteg han
Tronen. Han var en godmodig, ikke betydelig Mand,
og de Forhold, hvorunder han blev Konge, i høj Grad
ydmygende for ham. Det var paa den Tid, at de svenske
Rigsdagspartier Hattene og Huerne under deres Kamp
om Magten i Landet kappedes om at gjøre Kongemagten
til en blot Skygge. A. F.s Dronning Louise Ulrikke,
en Søster til Frederik II af Preussen, var klog og en
kraftig Karakter, men havde mere Sans for Intriger
end politisk Takt, og de Forsøg, der under hendes
Opmuntring fandt Sted for at skaffe Kongen større
Magt, førte kun til hans endnu dybere Ydmygelse.

A. F.s Valg til svensk Tronfølger var et Nederlag
for den dansk-norske Politik, der understøttet af en
stor Del af den svenske Bondestand gik ud paa at faa
den senere Frederik V udvalgt til denne Stilling. Den
Modsætning, der her var traadt frem imellem dansk og
holsten-gottorpsk, svarede godt til de Stemninger,
A. F. og hans Dronning vedbleve at nære imod det
danske Hof. Ligesom denne deres Holdning blev en
Hovedgrund til, at Danmark-Norges ledende Statsmand
J. H. E. Bernstorff holdt det for at være uforeneligt
med Rigets Sikkerhed, at Kongemagten i Sverige var stærk, 
saaledes fremkaldte den en Tilnærmelse imellem det
dansk-norske Hof og det den Gang herskende Parti i
Sverige, Hattene. I det ogsaa Frankrig kastede sin
Indflydelse med i Vægtskaalen, blev A. F. nødt til
at slutte en Traktat med Frederik V, hvorved han
opgav alle Fordringer paa den tidligere gottorpske
Del af Slesvig og lovede, at saafremt det gottorpske
Holsten, der beherskedes af den russiske Tronfølger
Carl Peter Ulrik, nogen Sinde tilfaldt ham eller hans
Efterfølgere, skulde de bortbytte det til den danske
Kongefamilie imod Oldenborg og Delmenhorst (1750). Med
ikke mindre Harme saa A. F. og hans Dronning sig
nødte til at indrømme den samme Koalition, at deres
Søn, den senere Gustav III, 
blev forlovet med Frederik V's Datter Sophie
Magdalene. Deres Uvilje mod denne Forbindelse
tog ikke af med Aarene, og det var kun den svenske
Rigsdags bestemt udtalte Vilje, der 16 Aar efter, at
Børneforlovelsen havde fundet Sted, nødte dem til at
lade denne gaa over til at blive et Ægteskab. Derimod
vare de heldigere i at lade deres Had imod Danmark gaa
i Arv til Sønnen Gustav. A. F. døde 12. Febr. 1771.

<i>E. Holm.</i>
</chapter>

<chapter name="Adolphus, Iver Pedersen, 1620-65, Præst">
<b>Adolphus, Iver Pedersen,</b> 1620-65, Præst, var en Søn
af Dr. jur. et med. Peder Alfsen og Hustru Anne
Jacobsdatter Wolf. Han var født i Bergen 1620 og
blev Student fra Throndhjems Skole. Siden (1644-46)
studerede han i Leiden, hvor han i sidstnævnte
Aar udgav «Medulla oratoria», en Art Haandbog i
Rhetorikken, der vandt meget Bifald og gjentagne
Gange oplagdes paa ny. Efter sin Hjemkomst blev han
1647 Kapellan og ikke længe efter Sognepræst i Fron
i Gudbrandsdalen i Christiania Stift. 8. Maj 1649
tog han Magistergraden ved Kjøbenhavns Universitet
med stor Berømmelse for Lærdom og Begavelse. Han
foranledigede Optagelsen af Lesje Jernværk; men da
nogle af hans Medparticipanter søgte at skyde ham
ud af dette indbringende Foretagende, opstod derved
heftige og langvarige Stridigheder. Selv kan Mester
I. P. ikke frikjendes for Voldsomhed i sin Færd
og andet, der ikke sømmede sig i hans præstelige
Stilling. Han døde 31. Marts 1665. Gift med Birgitte,
Datter af hans Formand, Hr. Thor Lauridsen i Fron.

Personalhist. Tidsskr. V, 231 f.
Kirkehist. Saml. 3. R. V, 263 f. 269.

<i>H. F. Rørdam.</i>

</chapter><chapter name="Adser, s. Asser.">

<b>Adser,</b> s. Asser.
<chapter name="Adzer, Daniel Jensen, 1731-1808, Medaillør">
<b>Adzer, Daniel Jensen,</b> 1731-1808, Medaillør, 
af sønderjysk Æt, var født i Kjøbenhavn og Søn af
Smeden Jonas Jensen A., en Slægtning af Smeden Daniel
Preisler, der var Brandmajor i Kjøbenhavn under den
store Brand 1728. Han blev Guldsmedsvend og lagde sig
derpaa efter Medaillørkunsten. Det lykkedes ham at
komme til Paris, hvor han uddannedes af gode Lærere,
og senere til Rom, hvor han var sammen med Harsdorff,
Billedhuggeren Stanley den yngre o. a., og hvorfra
han i 1764 kom tilbage til Danmark. 1766 blev han
Medlem af Akademiet i Kjøbenhavn paa en Medaille over
dettes Præses Grev Moltke. I den følgende Snes Aar
udførte A. Stemplerne til en stor Del større og mindre
Medailler, blandt hvilke kan nævnes Medaillen paa
Frederik V's Død, Medaillen pro meritis, Medaillerne
over begge Bernstorfferne osv. A. var en flittig og
duelig Kunstner, men hans Arbejder staa dog tilbage
for Arbiens i Henseende til aandfuld Opfattelse og
kunstnerisk Smag. Han havde adskillige Gange Uheld
med sine Stempler, saaledes med dem til Medaillerne
paa Moltke og paa Arveprins Frederiks Giftermaal;
det ene Stempel til denne sidste sprang i Hærdningen,
hvisaarsag A. i Skrivelse af 23. Juni 1774 klager
sig fortvivlet for Akademiets Direktør Wiedewelt
og beder ham «have Medlidenhed med en bedrøvet og
sorrigfuld Medaillør, som er den usleste Dyr, der kan
være til paa Jorden». Efterhaanden blev A. forglemt
og fortrængt af andre og yngre Kræfter og hensad i i
sin Medlemsbolig i øverste Stokværk paa Charlottenborg
næsten uden Sysselsættelse. Hans Indtægter, som aldrig
havde været rundelige, vare som en Følge heraf i den
sidste Snes Aar af hans Liv meget smaa, og ved sin
Død 4. April 1808 efterlod han sin Enke Christiane
Frederikke f. Schæffer, Datter af en ruineret Snedker,
i Nød og Trang, saa at Akademiet maatte anbefale hende
til Kongens Naade. A.'s Broder J. L. Jensen A. var
K. L. Rahbeks Lærer; hans Datter Cathrine giftede
sig ind i Familien Bügel.

Rahbeks Erindr. I, passim. 
Weilbach, Konstnerlex. 
Meier, Wiedewelt S. 182. 
Ude og Hjemme 1878, Nr. 27.

<i>F. J. Meier.</i>
</chapter>

<chapter name="d'Agard, Jacques, 1642-1715, Maler">
<b>d'Agard, Jacques,</b> 1642-1715, Maler, født i Paris,
lærte Kunsten hos F. Vouet og blev i 1675 Medlem
af Akademiet i Paris, af hvilket han igjen 1682
exkluderedes som reformert. Han forlod nu Frankrig
og kom til Kjøbenhavn, hvor Christian V's reformerte
Dronning Charlotte Amalie beskyttede og begunstigede 
sine Trosfæller, d'A. var en for sin Tid betydelig
Portrætmaler, han blev meget sysselsat og var
yndet af Hoffet og de store. Han fik Titel af
«Oberkontrafejer», med 1500 Rdl. aarlig Løn, og
blev udnævnt til Hofjunker, og han var en af de sex
Hofjunkere, der førte Hestene for Dronning Sophie
Amalies Ligvogn 1685. Ogsaa var han et af de mest
fremragende Medlemmer af den lille reformerte Menighed
her hjemme. Han stod tillige med Præsten Mesnard i
Spidsen for en Pengeindsamling i Udlandet til Fordel
for de reformertes Kirke her, og 7. Febr. 1685 udgik
der kgl. Beskikkelse for ham som Generaldeputeret for
de reformerte ved den nye Kirke, som det var blevet
dem bevilget at bygge paa Christianshavn, et Mandat,
som varede ved til 9. Marts 1686. Ogsaa nævnes han
blandt den reformerte Menigheds ældste. Til Christian
V's Jordefærd forfærdigede han «Skilderier», ventelig
Sørgedekorationer. Frederik IV bekræftede ham i hans
Værdigheder som Hofjunker og første Hofmaler.

Med d'A. (og Coffre) fortrænger den franske Malemaade,
med dens lette, gratiøse Sving, dens løst henkastede
Tegning og Modellering og dens kokette Farvegivning,
her hjemme den nederlandske Skoles kraftige,
djærve Behandlingsmaade, energiske Karakteriseren,
realistiske Opfattelse og sunde, naturtro Kolorit. De
fleste af d'A.'s Malerier ere gaaede til Grunde eller
spredte for alle Vinde; et Par Billeder af ham findes
i den kgl. Malerisamling, nogle andre paa Rosenborg,
hvor tillige hans eget Portræt opbevares. Blandt
hans Lærlinge kan nævnes Rafael Mengs' Fader, Ismael
Mengs, som efter sin første Lærer Peder Jochumsens
Død 1711 kom til d'A. d'A. var gift med en Datter af
den franske Maler Picard og havde Børn, deriblandt
Sønnen Charles, der ligesom Faderen var Maler, men
af hvem ingen Værker kjendes her hjemme. d'A. ejede
en stor Ejendom i Kjøbenhavn, den tilhørte endnu i
1728 hans Arvinger, men gik til Grunde i den store
Brand s. A. d'A. døde 16. Nov. 1715 og jordfæstedes
paa de reformertes Kirkegaard.

Clément, Notice sur l'église réformée Française de Copenhague S. 5. 
Kirkehist. Saml. 3. R. III, 148. 
Kjøbenhavns Skilderie 1830, Sp. 896 f. 

<i>F. J. Meier.</i>
</chapter>

<chapter name="Agerbech, Andreas, 1701-70, Præst">
<b>Agerbech, Andreas,</b> 1701-70, Præst, blev født i
Varde. Hans Fader, Niels A., var Haandværker; Moderen
hed Ane Andersdatter. Skjønt Kaarene vare ringe,
bleve dog baade han og en yngre Broder holdte til
Bogen og satte i Latinskole. Efter at være 
dimitteret til Universitetet underkastede han sig
theologisk Attestats 1727. Derefter levede han som
Huslærer i Kjøbenhavn (bl. a. i længere Tid hos
Stadshauptmand Mikkel Fjeldsted), men drog 1732
med kongelig Understøttelse til Halle. Her fra 
tillod han sig i Skrivelse til Kongen at rejse
ugrundet Anklage mod den ostindiske Mission samt
at bryde Staven over Halle som Uddannelsessted for
Missionærer. Efter sin Hjemkomst gav han sig af med
Lægevidenskab og dristede sig endog til at indlevere
en Disputats for den medicinske Doktorgrad; men hans
Forsæt gik over Styr, da han -- efter hans eget Udsagn
-- «imod sin om ikke imod alles Formodning blev saa
godt som paalagt at være Præst». Han prædikede for
Christian VI paa Frederiksberg og blev derefter 1737
kaldet til resid. Kapellan for Nordre Frederikshald
og Berrig. Her voldte han Sognepræsten, Provst
Joh. Cold, adskilligt Bryderi i en Nadverstrid og
blev af den Grund, da Kirkeinspektionskollegiet tog
Colds Parti, kaldt ned til Kjøbenhavn. Han skal da
have praktiseret som Læge, endog i Hofkredsen; og
Riegels, der kalder A. «et overspændt tænkende Hoved,
der gjærne talede i en højtravende Stil og var skikket
til at spille en Jakob Bøhmes Rolle», nævner hans
Navn i Forbindelse med et skammeligt og fuldstændig
usandt Rygte om Dronningens Søster, Enkefyrstinden
af Ostfriesland. 1739 blev han Præst paa Bornholm,
først i Povlsker, 1741 i Klemensker, hvorfra han 1756
forflyttedes til Christiansø, men resignerede Aaret
efter. Paa Bornholm bragte hans stridbare Sind ham
paa ny Konflikter saa vel med hans nærmeste foresatte
som navnlig med Øens Kommandant. Det var ikke blot,
fordi han tilhørte den pietistiske Retning; men der
var i hans Person og hele Færd baade i Ord og Gjerning
noget raat og stødende, der gjorde ham besværlig og
oftere gav Anledning til Sagsanlæggelse imod ham,
saa at han flere Gange var nær ved at blive dømt
fra Embedet. Efter sin Afskedigelse drog han til
Kjøbenhavn for nu helt at ofre sig for Lægevirksomhed,
i det han ansaa sig selv for kaldet til Reformator i
Medicinen. Hans populære Lægebøger, «den filosofiske
Læge» (1758) og «den filosofiske Apotheker» (1764), er
der vel meddelt det medicinske Fakultets «Imprimatur»,
men med det udtrykkelige Forbehold, at man «hverken i
Theori eller Praxis kan være enig med Autor». De have
kun Betydning som historiske Kuriositeter. Imidlertid
ansaa A. sig stadig forfulgt af Alverdens onde Rænker,
og i ynkelig Forfatning henlevede han sine sidste
Aar, mest paa Bornholm. Han døde 1770 i Svaneke,
hvor en Datter var gift 
med Sognepræsten dersteds. Han var gift med
Karen Lütken af ubekjendt Herkomst og havde mange
Børn.

Personalhist. Tidsskr. I, 79 f. 
Møller, Mnemosyne IV, 387. 416. 
Daae, Aktm. Bidrag til den norske Kirkes Hist. S. 80 f. 
Riegels, Smaa histor. Skrifter III, 293 f. 
Kallske Haandskriftsaml. Nr. 102 og Nr. 477.

<i>A. Jantzen.</i>
</chapter>

<chapter name="Agerbek, Hans, 1798-1869, Præst">
<b>Agerbek, Hans,</b> 1798-1869, Præst, 
født 1. Febr. 1798 i Skydebjærg, hvor Faderen, Hans Adolf A., 
var Præst; Moderen hed Helene Birthe Marie f. Bachmann. Faderen
døde 1799, og da Moderen 1805 giftede sig igjen
og kort efter døde, kom A. i Huset hos Sognepræst
Z. E. Svitzer i Øster Hæsinge. Han gik et Aar i
Borgerdydskolen i Kjøbenhavn, men blev 1816 privat
dimitteret til Universitetet. Da han havde mistet en
lille Formue ved Forstyrrelsen i Pengevæsenet 1813,
maatte han tage ud som Huslærer 1818-20. Derefter
vendte han tilbage til Kjøbenhavn og blev Alumnus
paa Regensen. Som Student gjennemgik han en alvorlig
Bodskamp, under hvilken han især søgte Støtte hos
Grundtvig, i hvis Hus han ogsaa lærte at kjende
A. Tholuch, som da opholdt sig i Kjøbenhavn. Han blev
Kandidat 1822 og det næste Aar personel Kapellan hos
Provst Lemvig i Vemmelev og Hemmershøj. 1827 udnævntes
han til residerende Kapellan i Thisted og Sognepræst i
Skinnerup, og samme Aar ægtede han Marie Frisenberg (d.
1854). Han forflyttedes 1830 til Bredstrup, Vejle Amt,
1834 til Espe og Vantinge, 1841 til Øster Hæsinge og
Hillerslev, hvor han døde 13. Sept. 1869. -- I disse
to sidste Embeder kom han i Berøring med de opvakte
paa Fyn, af hvilke, mange sluttede sig nær til ham;
han, der selv vidste, hvad aandelig Nød vil sige,
kunde bedre end de fleste andre Præster finde sig i
disse Folks Særheder og Ensidigheder, fordi han hos
dem fandt en alvorlig og oprigtig Tro. A. var en mild,

stille Mand, utrættelig virksom i sit Embede. Han
har skrevet adskillige Salmer, deriblandt «Uforsagt,
vær paa Vagt!»

Præsten Hans Agerbeks Minde, 1870. 
Rasmussen Søkilde og Jørgensen, Hillerslev og Østerhæsinge Sogne S. 108 f.

<i>L. Koch.</i>
</chapter>

<chapter name="Aggerskov, Christian Pedersen, --1789, Deputeret i Finanskollegiet">
<b>Aggerskov, Christian Pedersen,</b> --1789, Deputeret i Finanskollegiet. 
I Aaret 1742 blev han Fuldmægtig i
Assignationskontoret i Rentekammeret, efter at han
«i de sidste 9 Aar havde tjent ved Kammeret i Hof- og 
Militæretatens Kontor og, medens den forrige Renteskriver 
og Fuldmægtigen i samme Kontor begge paa én Tid 
formedelst Svaghed vare fraværende, ved de
der forefaldne Forretninger vist Prøve paa
sin Habilitet». 1754 blev han Bogholder ved
Assignationskontoret, 1759 Kammerraad, 1760 Revisor
ved den almindelige Pensionskasse, s. A. tillige
Kommitteret i Bygningskommissionen, 1762 Revisor
ved Overskattedirektionen, 1768 Justitsraad, 1771
Medlem af og Revisor i Overbygningsdirektionen,
1776 Etatsraad, 1781 Konferensraad, s. A. Deputeret i
Finanskollegiet og 1788 paa Grund af Aldersdomssvaghed
dispenseret fra sit Embede med Bibeholdelse af sin
Gage og Forpligtelse til at bistaa Kollegiet med sine
Raad i paakommende Tilfælde. Han døde 2. Dec. 1789,
anerkjendt som en særdeles nidkjær, redelig og dygtig
Embedsmand.

<i>G. Kringelbach.</i>
</chapter>

<chapter name="Agier, Pierre Jean, 1796-1875, Handelsmand">
<b>Agier, Pierre Jean,</b> 1796-1875, Handelsmand,
Søn af Kjøbmand Jacques A. fra Genf og Charlotte
Sophie f. Wiehe, født 22. Maj 1796 i Kjøbenhavn,
var i mange Aar Forretningsfører og Prokurist hos
L. N. Hvidt indtil dennes Død i 1856. I 1858 overtog
han Firmaet J. J. Hansens udstrakte Forretninger
paa Vestindien, men blev som Følge af uheldige
Konjunkturer og deraf følgende Tab tvungen til i
1866 at opgive sit Bo som fallit. Han havde fra 1851
været handelskyndig Direktør i det kgl. oktroyerede
Søassurance-Kompagni af 1726, og denne Post blev ved
hans mange Handelsvenners Hjælp, som Udtryk for deres
Agtelse og Hengivenhed, bevaret for ham indtil hans
Død, 22. Juli 1875.
Han ægtede i Marts 1827 Augusta Dorothea van Deurs, d. 28.
April 1832.

<i>C. Salmonsen.</i>
</chapter>

<chapter name="Agnes,</b> o. 1248--, en Datter af Erik Plovpenning">
<b>Agnes,</b> o. 1248--, en Datter af Erik Plovpenning,
traadte 1263 i Fasten i en Alder af 15 Aar som
Novice ind i Dominikanerordenen, et Skridt, fra
hvilket Hertug Albert af Brunsvig som Rigsforstander
forgjæves skal have søgt at afholde hende. Næste
Aar stiftede hun af sit Arvegods St. Agnes' Kloster
i Roskilde og tog Sløret. 1265 blev hun Klosterets
Priorinde, i hvilken Stilling hun dog paa Grund af
sin Uerfarenhed 2 Aar senere afløstes af sin ældre
Søster Jutta; men 1272 (jvfr. VIII, 626) opgave de begge uden pavelig
Tilladelse Klosterlivet og begave sig til deres Søster
Sophie, som var gift med Kong Valdemar Birgersen i
Sverige. Agnes kom tilbage til Danmark og skjænkede
noget Gods til Sorø Kloster, hvis Gavebog roser
hendes kyske Levned og undskylder hendes Bortgang
fra Klosteret med Nonnernes overdrevne Strænghed imod
hende. Hun levede endnu 1288, men var død 1296.

Suhm, Hist. af Danmark X.

<i>J. Kinch.</i>
</chapter>
<chapter name="Agnes, 1258-1304, Dronning">
<b>Agnes,</b> 1258-1304, Dronning, var en Datter af den
brandenborgske Markgreve Johan I og Hedevig af
Pommern; hun skal have været meget smuk. Efter at
Erik Glipping som Barn var bleven tagen til Fange af
Hertug Erik af Sønderjylland, kom han 1264 ud af dette
Fangenskab imod den Forpligtelse at ægte Prinsesse
Agnes. I Stedet for at give hende nogen Medgift skulde
hendes Fader eftergive Hertug Erik en Sum Penge, som
denne var ham skyldig. Brylluppet stod naturligvis
først flere Aar senere, 1273, i Byen Slesvig. Agnes
fødte i dette Ægteskab 7 Børn. Hvis de Beskyldninger,
som senere Forfattere have gjort mod Kongen for
Usædelighed, ere grundede, kan hendes Ægteskab næppe
have været lykkeligt; men det er tvivlsomt, om der kan
tillægges dem nogen Betydning. Efter hans Drab 1286
overtog Enkedronningen i Forening med Hertug Valdemar
af Sønderjylland Rigsforstanderskabet. 1293, da hendes
Søn Erik Menved var bleven fuldvoxen, giftede hun
sig paa ny med Grev Gerhard II (senere den blinde)
af Holsten (Wagrien) og blev ved ham Moder til Grev
Johan den milde, som kom til at gribe stærkt ind i de
danske Forhold. Laaland og Falster maa Agnes have haft
og beholdt som Livgeding efter sin første Mand. Hun
døde 29. Sept. 1304 og blev begravet i Ringsted.

Suhm, Hist. af Danmark X og XI.

<i>J. Kinch.</i>
</chapter>

<chapter name="Ahlefeldt, Bendix, 1679-1757, Gehejmeraad">
<b>Ahlefeldt, Bendix,</b> 1679-1757, Gehejmeraad,
Søn af ndfr. nævnte Hans Henrik A. 1711 blev han Landraad
i Slesvig og Holsten. Han synes at have opholdt
sig meget i Hamborg, hvor han var virksomt Medlem af
Bestyrelsen for et tysk Operaselskab, hvis Indkaldelse
til Kjøbenhavn i Aaret 1721 han foranledigede. Ved
Christian VI's Salving 1731 blev han Ridder af
Danebrog, 1732 udnævntes han til Provst for Klosteret
i Uetersen og 1734 til Gehejmeraad. Han var to Gange
gift, 1. med Anna Margrethe Rantzau, f. Buchwald,
Enke efter Frands Rantzau, 2. med Christine Blome,
f. Rantzau. Med sin første Hustru fik han Godset
Jersbek, som han forskjønnede meget, og hvor han
havde et kostbart Bibliothek, over hvilket der 1735
udkom en trykt Katalog. Han døde 10. Juni 1757.

Moller, Nachr. v. d. Geschl. d. v. Ahlefeldt S. 326 f.

<i>P. Brock.</i>
</chapter>

<chapter name="Ahlefeldt, Benedict, --o. 1360, Kong Valdemar Atterdags Raad">
<b>Ahlefeldt, Benedict,</b> --o. 1360, Kong Valdemar
Atterdags Raad, er den første Mand i Danmark af denne
Slægt, hvilken oprindelig stammer fra Hannover. Han
nævnes første Gang 1320 
som Grev Johan af Holstens Lensmand, men maa 1340
være traadt i Kong Valdemars Tjeneste, hvis højt
betroede Raadgiver han var i en Række af Aar. Han
fulgte Kongen paa dennes Felttog og Rejser i Tyskland
1349 og 1350 og har som hans befuldmægtigede deltaget
i alle betydeligere Statshandlinger. 1355 begyndte
han en Fejde med Hertug Valdemar af Sønderjylland og
belejrede dennes Slot Tranekjær, men blev her angrebet
af Hertugen og bragt i stor Fare, hvoraf imidlertid
Kong Valdemar befriede ham. Han ejede store Godser,
især paa Laaland, og skrev sig til Grimstorp; Aalholm
overdrog han saaledes 1359 til Kongen. Han nævnes
sidste Gang 1360 i Avg. og er sandsynligvis død kort
efter. -- Han maa ikke forvexles med sin Søn Benedict,
der fra 1333 nævnes i Forbindelse med Faderen som
<i>Benedict d. yngre</i>. Ogsaa han var Kong Valdemars
betroede Raad, indtil han 1368 svigtede ham under det
almindelige Frafald. Vel blev han senere særskilt
optaget i Freden, men efter Valdemars Død sluttede
han sig til det meklenborgske Parti og synes fra
den Tid efterhaanden at have opgivet Forbindelsen
med Danmark. Foruden de store Familiebesiddelser
paa Laaland og Falster ejede han Hagenskov Slot i
Fyn, men disse saa vel som andre af Ahlefeldternes
Besiddelser i Danmark, deriblandt Hørningsholm paa
Sjælland og Kjærstrup paa Taasinge, solgte han «med
alt andet Gods, han havde i Danmarks Kongedømme,»
til Dronning Margrethe. Han var gift først med en
Datter af Hartvig Krummedige og senere med Claus
Limbæks Datter. Han døde o. 1400.

Jahrbb. f. Schlesw.-Holst.-Lauenb. Gesch. X. 
Ældste dsk. Archivregistraturer. 
Voss' Exc. i Geh.-Ark.

<i>Mollerup.</i>
</chapter>

<chapter name="Ahlefeldt, Bertram, o. 1500-71">
<b>Ahlefeldt, Bertram,</b> o. 1500-71, Søn af Claus A. til
Lemkulen og Wittmold, der havde været en af Kong
Frederik I's fortrolige Raadgivere. Under Grevens
Fejde blev han 1534 i Nyborg taget til Fange af
Lybekkerne og ført til Kjøbenhavn, men blev senere
udløst af Fangenskabet. Fra 1539-50 var han Amtmand
paa Sønderborg, hvor han synes at have vist stor
Mildhed og Hensynsfuldhed mod den fangne Kong
Christian. Siden blev han Amtmand paa Nordborg og
tillige Christian III's Statholder i Hertugdømmerne,
i hvilken Stilling han har deltaget i de fleste
Landdagsforhandlinger og i Forhandlingerne med
Ditmarskerne. I Krigen mod disse 1559 var han Medlem
af Krigsraadet og var her saa heldig at redde Kong
Frederiks Liv. Fra 1560 til sin Død var 
han Amtmand i Flensborg. Hans Hustru var Dorothea Rantzau, 
Datter af Poul R., Johan R.s Broder.

Jahrbb. f. Schlesw.-Holst.-Lauenb. Gesch. X, 111 ff. 
Danske Mag. 4. R. III, 41.

<i>Mollerup.</i>
</chapter>

<chapter name="Ahlefeldt, Burchard Greve, 1634-95, Gehejmeraad">
<b>Ahlefeldt, Burchard</b> Greve, 1634-95, Gehejmeraad, var
en Søn af ndfr. nævnte Cai A. (d. 1670), efter hvem
han arvede Eskilsmark og Saxdorf i Svans og Colmar og
Mehlbek i Holsten, hvilke tillige med flere derunder
hørende Avlsgaarde gjorde ham til en af sin Tids og
sit Lands første Ejendomsbesiddere. Som Dronning
Sophie Amalies Kammerherre figurerede han 1663 i
Hoffestlighederne, 1667 forekommer han blandt de
kgl. Landraader i Hertugdømmerne, og 1671 blev han
Ridder af Danebrog og dansk Lensgreve, uden at han dog
nogen Sinde oprettede Grevskab. Pengeforlegenheder
trykkede snart den pragtsyge Herre, saa at han 1677
var ude af Stand til at rejse et ønsket Laan. Efter
Grev Anton af Aldenburgs Død udnævntes han 1681 til
Overlanddrost i Oldenborg og var tillige Medlem af
Gehejmeraadet. Imidlertid voxede hans Pengesorger:
1691 maatte han sælge sin Slægts gamle Gods Saxdorf,
1693 har Mehlbek en anden Ejer, og 1694 blev Colmar
af Kreditorerne solgt til Grev D. Reventlow. Selv
døde han 9. Sept. 1695 og efterlod sig to Sønner,
af hvilke den ældstes Efterslægt har fortsat den
grevelige Ahlefeldt-Eschelmarckske Linje til vore
Dage. 1664 ægtede han Dorthe (Hansdatter) Rumohr.

Voss' Excerpter i Geh.-Ark.

<i>F. Krarup.</i>
</chapter>

<chapter name="Ahlefeldt, Cai, 1591-1670, til Mehlbek og Saxdorf">
<b>Ahlefeldt, Cai,</b> 1591-1670, til Mehlbek og Saxdorf,
Søn af Benedict A. og Øllegaard Rantzau. Han tjente
1614-18 som Hofjunker hos Christian IV og kom
snart til at høre til de af Kongen mest benyttede
slesvigholstenske adelige. 1619 gik han som Afsending
til den nedersachsiske Kredsdag i Brunsvig, 1621
blev han Amtmand i Flensborg, 1627 antoges han til
kongelig Landraad i Hertugdømmerne og var 1628-30
Krigskommissær i Gluckstadt. Han deltog flere Aar i
Forvaltningen af de kongelige Finanssager ved Kieler
Omslag og var Medlem af det Udvalg, der forberedte den
1636 gjennemførte Revision af Landretsordningen. Da
der i Slutningen af Trediverne oprettedes en staaende
Hær, blev han Krigskommissær for de kongelige Tropper
i Hertugdømmerne. Denne Stilling beholdt han under
Krigen 1643-45; i Begyndelsen af 1644 blev han tillige
Medlem af et paa hans eget Forslag oprettet Raad i
«Regiments- og Krigssager», som havde 
Sæde i Glückstadt; han søgte med Iver at raade Bod
paa de vanskelige Forhold, der herskede i denne
Fæstning og i det hele i Holsten. Da Hertug Frederik
(den senere Kong Frederik III) i Dec. 1644 foretog
sit Tog nord paa med den kongelige Hær, hvilket
kun førte til Ribes Tilbageerobring, fulgte han
med og var en af Talsmændene for ikke at vove sig
yderligere op i Jylland. Efter Fredsslutningen fik
han sin Afsked som Generalkrigskommissær; men efter
Frederik III's Tronbestigelse blev han Medlem af
det nyoprettede Regeringskancelli i Glückstadt. I
Aaret 1649 ombyttede han Flensborg Amt med Haderslev
Amt og beholdt dette til sin Død. Da Krigen udbrød
1657, blev han paa ny Generalkrigskommissær for
Hertugdømmerne og fik nogen Tid efter Kommandoen i
Glückstadt; han varetog ogsaa denne Gang med Iver
sine Forretninger, hvis store Vanskeligheder baade i
Forholdet til Fjenderne og til de forbundne Tropper
afspejle sig i hans Indberetninger og Breve. Efter
1660 førte han en roligere Tilværelse. -- Foruden det
fra hans Moder arvede Gods Mehlbek erhvervede han
forskjellige Godser, blandt hvilke Knoop, Seekamp
og Bülck ved Kieler Fjord, som han atter solgte til
Christian IV 1631, da Fæstningen Christianspris skulde
opføres. Trods sin Tilslutning til Kongehuset tog
han Stændernes Parti i den Strid, som foranledigedes
af Syndikus Krauthoff 1642. Han var gift 1. med
Margrethe Rantzau, Datter af Marqvard R., 2. med
Sophie Rantzau, Datter af Statholderen Gert R. Han
døde 6. Sept. 1670.

Rohde, Haderslev Amts Beskriv. S. 48 f. 
Jahrbb. f. d. Landesk. Schlesw., Holst. u. Lauenb. X, 114 ff.

<i>J. A. Fridericia.</i>
</chapter>

<chapter name="Ahlefeldt, Cai Burchard Greve, 1671-1718, Gehejmeraad">
<b>Ahlefeldt<footnote>Jvfr. XIX,420, tilføjet i hånden</footnote>, Cai Burchard</b> Greve, 1671-1718,
Gehejmeraad, var Søn af foranstaaende Burchard
A. og født 13. Avg. 1671. Han var først kun
Ejer af Godset Stubbe, men i 1696 lykkedes det
ham at tilbageerhverve de hans Fædre tidligere
tilhørende Godser Eskilsmark, Bustorf og Ornum,
til hvilke senere kom Godset Saxdorf. Han blev 
1692 Ritmester ved 1. jyske nationale Rytterregiment 
i Ungarn, 1694 Major, 1698 Oberstlieutenant, 1700 Oberst
og Chef for det Ahlefeldtske Kyrasserregiment. 1704 tog han sin
Afsked fra Militæretaten. A. traadte i dansk Statstjeneste 
og blev i 1705 Kammerherre og Deputeret i General-Landetatens 
Kommissariat, 1713 blev han Medlem af Feltkommissariatet, 
1716 Deputeret i Landetatens Generalkommissariat og 1717 
Gehejmeraad. Fra 1713 var han Amtmand i Amterne Kiel, 
Bordesholm og Neumünster. Allerede tidligere
var han, i Kolding, bleven Danebrogsridder (1713). Han
ægtede Charlotte Amalie Holstein (f. 1680 d. 1752), som
overlevede ham i mange Aar. A. døde 21. Dec. 1718. Han
efterlod sig en Søn, Adam Christopher, hvis Sønner
forplantede Slægten.

Jahrbb. f. d. Landesk. Schlesw., Holst. u. Lauenb. X.

<i>F. J. Meier.</i>
</chapter>
<chapter name="Ahlefeldt, Carl Greve, 1670-1722, Statsmand">
<b>Ahlefeldt, Carl</b> Greve, 1670-1722, Statsmand. 
Han var den yngste Søn af ndfr. nævnte Storkansler Grev
Frederik A. og dennes anden Hustru Marie Elisabeth
f. Grevinde af Leiningen og Dachsburg; han fødtes
25. April 1670. Ved sin Faders Død 1686 arvede han
efter dennes testamentariske Bestemmelse Grevskabet
Rixingen i det vestlige Tyskland; Grevskabet Langeland
tilfaldt ham 1708, efter at begge hans ældre Brødre
vare døde. Desuden ejede han i Tyskland Friherreskabet
Mørsberg, i Sønderjylland Familiegodserne Graasten,
Søgaard og Ballegaard, og i Aaret 1702 kjøbte han
en Del af det tidligere Krongods i Kalundborg Amt,
som Frederik III 1664 havde solgt til Gabriel
Marselis. Han nedlagde her Landsbyen Østrup, af
hvis Jorder han dannede Hovedgaarden Østrupgaard,
det nuværende Lerchenborg. I Nærheden af Kjøbenhavn
byggede han som Lyststed Sorgenfri Slot.

Hans Fader lod ham faa en omhyggelig Undervisning,
blandt andet under den bekjendte Theolog Hector
Gottfried Masius' Vejledning, og efter at han havde
tilbragt et Par Aar sammen med denne i Udlandet,
blev han som ung Mand knyttet nøje til den kongelige
Familie. Christian V overdrog ham 1696 Stillingen som
Gouvernør og Hofmester hos sin yngre Søn Prins Carl
under dennes Rejse i Udlandet, i hvilken Stilling
han kom til at afløse den senere som Minister hos
Frederik IV bekjendte Johan Georg Holstein. Han fulgte
Prinsen paa denne Rejse igjennem Tyskland, Schweits,
Frankrig, Italien og tilbage over Holland. Man har en
Række Breve, som Prinsens Moder, Dronning Charlotte
Amalie har skrevet til ham under denne Rejse. Lige
saa smukt et Vidnesbyrd de ere om Dronningens
moderlige Ømhed, lige saa stærkt vidne de om den Pris,
hun satte paa A. Hun begynder blandt andet en Gang
et Brev til ham med de Ord: «Det er ikke simpelt hen
blot en Tilfredsstillelse, men en virkelig dyb Glæde,
jeg føler over eders Maade at være paa mod min Søn;
jeg stoler i den Grad paa eder, at jeg ikke i den
Henseende har den ringeste Tvivl. Ved Trofasthed og
Omhu har I vundet min Yndest, som jeg stedse skal
fastholde over for eder.» Hvor ængstelig hun end
var for den Indflydelse, Italiens slette Sæder kunde
faa paa Sønnen, saa beroligede det hende, at han var
under A.s Tilsyn.

Allerede inden denne tiltraadte Rejsen, var han
bleven Kammerherre (1695); under Opholdet i Udlandet
fik han Danebrogsordenen (1698), og da han kom hjem
med Prinsen, blev der (1699) overdraget ham en Række
høje Hofcharger. Han blev 1699 
Overhofmester for Ridderakademiet, 1700 Staldmester 
ligesom han ogsaa i samme Aar 
blev sat i Spidsen for det af Christian V faa Aar
i Forvejen oprettede saakaldte Ridderakademi i
Kjøbenhavn. Denne Stilling beklædte han indtil  
Akademiets Ophør 1703, og han affattede i denne 
Egenskab et latinsk Program 1. Nov. 1699
i Anledning af Kong Christians nylig indtraadte
Død. Samtidig med, at A. indtog slige fornemme
Stillinger, kom han, som det synes, til at staa den
unge Konge Frederik IV personlig nær, og han nævnes
ved Siden af Christian Gyldenløve som hørende til hans
fortrolige Omgang, saaledes at i Sammenligning med
dem Storkansleren Conrad Reventlow og Gehejmeraad
Chr. S. Plessen kom til at træde i Skygge. Hojer
sigter A. ligesom Christian Gyldenløve for rolig at
have set paa, at Kongen 1703 gjorde sig skyldig i
Bigami ved at ægte Frøken Viereck ved venstre Haand,
uagtet Dronning Louise endnu levede. Et Vidnesbyrd om
den Yndest, Frederik IV paa denne Tid havde for A.,
er, at han 1703 gjorde ham til Ridder af Elefanten
og Geheimeraad.

Medens A. hidtil nærmest havde levet som den fornemme
Hofmand, traadte han 1704 i de høje Civilembedsmænds
Række ved at blive Præsident i Kommercekollegiet, 1708 
i Politi- og Kommercekollegiet, og to Aar efter fik han endog
Sæde i Konseillet, hvor han afløste Chr. Lente,
da denne blev afskediget,
formodentlig fordi han havde været imod Deltagelsen
i den store nordiske Krig. Som Medlem af Konseillet
havde A. i Forbindelse med sine Kolleger Otto Krabbe
og Christian Sehested i Aaret 1711 det Hverv at
lede Regeringssagerne i Kjøbenhavn under Pesten,
medens Kongen personlig tog Ophold i Kolding. Men
efter at Pesten havde varet et Par Maaneder, toge de
tre Konseilsherrer med Kongens Tilladelse Ophold paa
Jægersborg Slot for at være nogenlunde sikre imod
Smitten. A.s Virksomhed i Konseillet varede for
øvrigt ikke længe. Allerede 1712 blev han fjærnet
derfra. Som han tidligere havde staaet paa en spændt
Fod med Storkansleren Conrad Reventlow indtil dennes
Død 1708, saaledes vedblev der at være Rivninger
imellem ham og den Reventlowske Familie, og da dennes
Indflydelse atter voxede, efter at Frederik IV 1711
havde forelsket sig i Anna Sophie Reventlow, maatte
han vige Pladsen i Konseillet. Dog skete det paa en i
det mindste tilsyneladende hædrende Maade, i det han
blev gjort til Statholder i Slesvig og Holsten. Denne
Stilling beklædte han, indtil han 7. Sept. 1722 døde
paa Graasten. Hans Embedsstilling medførte, at han
spillede en fremragende Rolle ved Arvehyldingen af
Frederik IV i Slesvig 7. Sept. 1721. 

Uagtet A. havde haft høje Embeder og store Godser,
vare hans Formuesforhold slette, da han døde. Han
havde blandt andet maattet pantsætte sine Ejendomme
i Kalundborg Amt. I Aaret 1702 var han bleven
gift med Ulrikke Antoinette Danneskjold-Laurwigen
(f. 1686 d. 1755), en Datter af Statholderen i Norge
Ulrik Frederik Gyldenløve. Hun overlevede ham indtil
1755. Fra dette Ægtepar stamme de følgende Lensgrever
til Grevskabet Langeland.

Moller, Nachr. v. d. Geschl. d. v. Ahlefeldt S. 437 ff.

<i>E. Holm.</i>
</chapter>

<chapter name="Ahlefeldt, Charlotte Sophie Louise Wilhelmine Grevinde, 1781-1849, Digterinde">
<b>Ahlefeldt, Charlotte Sophie Louise Wilhelmine</b> 
Grevinde, 1781-1849, Digterinde. Datter af den
hannoveranske Oberst v. Seebach, født 6. Dec. 1781
i Stedten ved Weimar. Allerede som Barn viste hun
digterisk Begavelse, og knap 16 Aar gammel udgav
hun anonymt sin første Roman, «Liebe und Trennung»
(1797). Aaret efter blev hun gift med den slesvigske
Godsejer Grev Johan Rudolph Ahlefeldt til Sehested,
Saxdorf og Ludwigsburg i Nærheden af Ekernførde, men
dette Ægteskab, i hvilket hun fødte tre Sønner, var
ulykkeligt paa Grund af aandelig Uoverensstemmelse
imellem Ægtefællerne og opløstes allerede 1807
efter fælles Overenskomst og uden lovformelig
Skilsmisse. Ægteskabet afbrød kun for en kort Tid
hendes Digtervirksomhed; allerede 1799 udkom hendes
anden Roman, «Maria Müller», som i en Aarrække var
en yndet Læsning blandt Datidens Damer, og paa Grund
af det ulykkelige Ægteskab bleve de litterære Sysler
hende en Trøst og efterhaanden en Fornødenhed. Efter
Skilsmissen flyttede hun til Byen Slesvig og levede
her i 14 Aar stille og sparsommelig, thi af sin
Gemal vilde hun kun modtage en ringe Naalepenge,
og ernærede sig væsentlig ved sin Pen; men samtidig
var hun dog en trøstende Engel for mange fattige og
ulykkelige, var meget yndet i de selskabelige Kredse
og modtog jævnlig Anerkjendelser og Udmærkelser
fra den danske Kongefamilie. Her udviklede hun en
rig litterær Virksomhed og udgav en Række Romaner,
Noveller, Rejseskitser, lyriske Digte og Almanakker
(til Dels i Forening med sin Veninde Wilhelmine
Gensicke), men altid under Anonymitetens beskedne
Slør, selv efter at hendes Navn for længst var blevet
bekjendt og anset i Læseverdenen. Mest skrev hun under
Navnet «Forfatterinden til Maria Müller», men ogsaa
under Pseudonymerne «Natalia» og «Elise Selbig». Hun
synes at have været sin Tids «Marlitt» og var navnlig
yndet af Dameverdenen som en fremragende Skildrer af
Kvindens Følelsesliv; hendes betydeligste Arbejde 
er vistnok «Erna, kein Roman, herausgegeben von
C.», Altona 1820. I 1821 flyttede hun til sin
Fødeby for at være i Nærheden af sin yngste Søn,
der var paa Gymnasiet i Weimar. Hun levede her
lige saa fordringsløst som i Slesvig, og medens
hun fortsatte sine litterære Sysler og Arbejder,
opdrog hun tre forældreløse Drenge, som en døende
Veninde havde betroet til hendes Varetægt; hendes
rolige Tilværelse afbrødes kun nu og da af en Rejse,
f. Ex. til Schweits, til Milano, til de bøhmiske
Badesteder. I Aaret 1832, da hun var 50 Aar gammel,
afsluttede hun sin Digtervirksomhed med Romanen «Der
Stab der Pflicht» og helligede sig fra nu af til sin
Ungdoms Yndlingssyssel, Blomstermaleriet. Ved sin
Gemals Død 1848 kom hun i Besiddelse af en betydelig
Formue, men døde kort efter i Teplitz 27. Juli 1849,
hvor hun ligger begravet ved Siden af den tyske Digter
Seume.

Brümmer, Deutsches Dichter-Lex.

<i>C. A. Nissen.</i>
</chapter>

<chapter name="Ahlefeldt, Claus, 1614-74, Officer">
<b>Ahlefeldt, Claus,</b> 1614-74, Officer. 
C. A. til Bramstedt, Klein-Nordsee og Schirensee fødtes 2. Sept. 
1614 som Søn af Carl A. til Koselau og Beate Breidesdatter Rantzau af
Huset Bothkamp. A.'s Barndom er næppe forløben rolig;
i alt Fald synes Forholdene i Hjemmet at have været
temmelig opløste. Faderen, der alt 1617 havde solgt
Koselau til Hertug Frederik af Holsten-Gottorp, døde
tidlig, Farmoderen Magdalene, en myndig og bigot Dame,
der sad inde med største Delen af Slægtens Ejendele,
stod i et meget spændt Forhold til A.'s Moder,
og denne var i sin Enkestand indviklet i talrige
Arveprocesser, der ikke faldt ud til hendes eller
hendes Søns Fordel.

Imidlertid var A. 1636 bleven myndig, og samme
Efteraar «ankom han», som det hed, «i Kongens Gaard og
red under Hoffanen» som Hofjunker. I denne Stilling,
hvor han med nogen Afbrydelse forblev indtil 1639,
vandt den raske Yngling Kongens Yndest i den Grad,
at Christian IV, der desuden nok ønskede at faa sine
talrige Børn indgiftede i Statens mægtigste Ætter,
udkaarede ham til sin Svigersøn, og 1643 trolovedes
han i Haderslev med den 10-aarige Elisabeth Sophie,
Kongens yngste Datter, Helsøster til Ulrik Christian
Gyldenløve. Kongen tilsagde ham ved den da oprettede
Ægteskabspagt den betydelige Medgift af 44000 Rdl,
for hvilken Sum Kongen senere (1647) pantsatte ham
Godserne Rohlsdorf og Niendorf.

Fra nu af betros der A. den ene Tillidspost efter
den anden. Han faar strax, da Krigen s. A. udbryder
med Sverige, som 
Oberstlieutenant Patent paa at hverve et Regiment tyske
Knægte, og næste Aar bliver han Oberst og Rytterchef
og optages i Kongens private Raad. I denne Egenskab
deltager han 1644 først i Kampen mod Gustaf Horn
i Skaane, men sendes derefter til Hertugdømmerne
for at bistaa Ærkebiskoppen af Bremen -- den senere
Frederik III -- i de Operationer, som denne i Forening
med Rigsmarsk Anders Bille skulde foretage for at
jage Fjenden ud af Halvøen. Som bekjendt fik dette
Felttog til Dels som Følge af Spliden mellem de to
Overanførere et højst utilfredsstillende Udfald,
og Ærkebiskoppens næstkommanderende, Generalmajor
Baur, dømtes endog til Døden for sit Forhold; men
til A., der stod Baur næst i Raadet, forblev Kongens
Tillid usvækket, og det næste Aar, da Sjælland
og Kjøbenhavn alvorlig truedes med en Landgang fra
Skaane, kaldtes han, der nu var Generalmajor, med sit
Rytterregiment til Kjøbenhavn, og det overdroges ham
sammen med Krigskommissærerne at ordne og forestaa
alle nødvendige Foranstaltninger til Øens Forsvar.

Efter Brømsebrofreden ansættes han som Lensmand paa
Kalø Slot, men der gives ham tillige Kommandoen over
de faa mobile Tropper, der dannede Hærens Fredsstyrke,
og som navnlig havde Garnison i Kjøbenhavn, og
«Generalmajor», som Christian IV i sit ejendommelige
Sprog stedse benævner ham, er uafbrudt om den
gamle Konge og en Støtte for ham i de Bryderier,
som forvoldes ham paa hans sidste Dage, ikke mindst
af Kirstine Munks Børn og af Corfits Ulfeldt og de
andre Svigersønner. A. hades til Gjengjæld af disse,
og hvor bittert Forholdet har været, ses bl. a. af, at
Kongen paa en Klage fra Grev Valdemar Christian over,
at A. satte ondt for ham og hans Søskende, svarer,
at han ikke tror, at A. har talt ubeskedent om Fru
Kirstines Børn undtagen den Gang, da Frøken Sophie
Elisabeth (Christian Pentz's Hustru) slog «hannem
for Hovedet».

Sandsynligvis vilde A., der 18. Juni 1648 holdt
Bryllup med sin trolovede, have udspillet sin Rolle
i dansk Stats tjeneste, hvis Ulfeldts Regimente
havde varet ret længe; han mister strax efter
sin Svigerfaders Død sit Len og fjærnes fra sin
Kommando. Men da den nye Konge efterhaanden føler sig
fastere i Sadlen, kaldes han frem paa ny, og ligesom
sin kjække Svoger Ulrik Christian, der havde tjent
sine første Sporer under ham, og med hvem han stedse
stod i det venskabeligste Forhold, indtræder han i
den lille Kreds af fuldtro, prøvede Mænd, der slutter
sig om Kongen, og 
som denne snart skulde faa saa haardt Brug for i
de kommende Trængselsaar. Mellemtiden benyttede
A. til at bringe Orden i sine egne Anliggender,
og ved Arv, Magelæg og Kjøb blev han snart en
betydelig Jordegodsbesidder. 1649 ved Skifte med
Ulr. Chr. Gyldenløve efter Vibeke Kruse tilfalder
der ham saaledes Godset Bramstedt, og Aaret efter
lykkes det ham af Moderens Fallitbo at redde den
ligeledes i Holsten beliggende prægtige Ejendom
Klein-Nordsee. 1653 er han, der da benævnes General
vagtmester, saa velstillet, at han kan forstrække
Frederik III med et Laan paa 20000 Specier,
hvorfor der tilsiges ham 6% Rente. Det følgende Aar
20. Jan. dør hans unge Hustru uden at efterlade ham
Livsarvinger og begraves i Kiel 16. Marts.

Da Krigen mod Sverige besluttedes i Febr. 1657,
indtræder A. paa ny i aktiv Krigstjeneste. Han
faar Patent paa at hverve et Regiment Ryttere og
et Regiment Knægte, og med disse indlemmes han i
Hovedhæren under Anders Bille, der i Juni Maaned
rykkede mod Bremen. Felttoget tog imidlertid snart
den ulykkeligste Vending, og uden at levere
et Hovedslag tyede de danske Tropper efter en
flugtlignende Retraite dels ind i Frederiksodde,
dels over til Fyn. Kongen, der med rette længe havde
været misfornøjet med Hærens Ledelse, betroede her
midt i Okt. A. Overanførselen over det samlede
Rytteri og beordrede ham til med dette at gaa
angrebs vis til Værks. Forinden dette var muligt,
havde Wrangel imidlertid med stormende Haand indtaget
Frederiksodde, og Felttogets Skæbne paa Halvøen var
dermed afgjort.

Ved Fredsbruddet i Avg. 1658 er A. i Hertugdømmerne
og deltager saaledes ikke i den første Del af
Kampene under Kjøbenhavns Belejring, men ved
Ulr. Chr. Gyldenløves Død kaldes han over, udnævnes
til Generallieutenant og overtager i Svogerens Sted
Uriasposten som Kommandant paa Vestfronten. Vel næppe
kunde man have fundet en værdigere Afløser. Alle
ere enige om at berømme den Omsigt, hvormed han
Stormnatten ledede Forsvaret, den Sikkerhed og Ro,
hvormed hans Folk afsloge Svenskernes rasende Angreb,
og da det et Øjeblik saa ud, som Fjenden skulde vinde
Fodfæste paa Gyldenløves Bastion, og den forreste over
Brystværnet fremtrængende svenske Officer udraaber:
«Ville I have Pardon, I danske Hunde? Hvem kommanderer
her?», er A. paa Pletten og nedstøder ham. A.s ved
denne Lejlighed brugte Værge, et Partisanspyd paa en
6 Fod lang Stage af Kaneltræ, opbevares i Oldnordisk
Musæum.

I Kjøbenhavn rastede A. kun kort. Allerede i
Slutningen af Marts sendes han over til Jylland med
Fuldmagt til at organisere og overtage Kommandoen
over samtlige derværende danske Tropper til Hest
og Fods og tillige med Paalæg om at sætte sig i
Forbindelse med Kurfyrsten af Brandenborg og af
al Magt paadrive, at den allierede Hær føres over
til Fyn og Sjælland. Det første Resultat heraf var
Erobringen (19. Maj) af Frederiksodde, det sidste
Punkt, Svenskerne endnu havde inde paa Halvøen, men da
en i Ebeltoft Vig møjsommelig samlet Transportflaade
blev tilintetgjort af Englænderne, og Hollænderne
endnu holdt sig uvirksomme, var det umuligt at
komme videre, og Kurfyrsten forlod derfor ogsaa
snart Landet, kun efterladende et mindre Korps under
Eberstein. Ved Kurfyrstens Bortgang bleve Hollænderne
imidlertid mere medgjørlige, og i Slutningen af Juli
marcherer A. fra Aalborg med hele sit jyske Rytteri
til Kiel, hvor der under Hans Schack samles et Korps
paa o. 5000 Mand, der skal gjøre Landgang paa Fyn fra
Øst, medens Eberstein angriber fra Vest. A. skulde
bistaa Schack som næstkommanderende. Expeditionen
kronedes med glimrende Held og førte 14. Nov. til
Slaget ved Nyborg, hvor den svenske Hær under Otto
Stenbock og Philip af Sulzbach blev saa totalt slaaet,
at kun de to Anførere undslap.

Da Hollænderne ikke vilde tillade, at den sejrrige
Hær førtes over til Sjælland, overtager A. paa
ny den militære Styrelse i Nørrejylland indtil
Fredslutningen, men efter denne udnævnes han i
Slutningen af 1660 som Belønning for sin udmærkede
Tjeneste til kommanderende General over samtlige
Tropper i Norge, hvilken Post han tiltræder i
Begyndelsen af det følgende Aar. 11. Okt. 1663
bliver han Ridder af Elefanten. I Forbindelse med
sin militære Virksomhed beklæder han tillige i Norge
Stillingen som Amtmand, først over Throndhjems, senere
over Bergens Stift, og er i det hele udrustet med
megen Myndighed. Denne indskrænkes dog noget,, da Iver
Krabbe afløses som Statholder af den myndige Ulrik
Frederik Gyldenløve, med hvem han ikke staar paa nogen
god Fod, og han ansøger derfor om at blive afløst
fra sin Post. Forinden Ansøgningen var bevilget,
forefaldt 2. Avg. 1665 den mærkelige Begivenhed i
Bergens Havn, hvor den engelske Eskadrechef Sir Thomas
Teddeman i Spidsen for nogle og tyve Orlogsskibe,
vilde tiltvinge sig Adgangen for at bemægtige sig
den hollandske Smyrnaflaade med flere Koffardifarere,
der havde søgt Frelse i Havnen med deres kostbare,
til flere Millioners Værdi anslaaede 
Ladninger. I Virkeligheden var det mellem den
engelske og danske Regering aftalt, at dette
Bytte skulde udleveres for derefter at deles,
men A. havde endnu ikke faaet bestemt Instrux, og
da Englænderne efter forgjæves at have forsøgt at
bestikke ham og Kommandanten, Cicignon, med Tilbud
om Hosebaandsordenen og store Gaver viste stor
Haan og Overmod mod det danske Flag og ikke vilde
afvente Instruxens Ankomst, optog A. med den største
Uforfærdethed den ulige Kamp og tilredte med sine
Batterier fra Bergens Kastel Englænderne saaledes,
at disse efter 3 1/2 Times Forløb med synkefærdige
Skibe og stort Mandefald maatte være glade ved at
kunne slippe ud af Havnen. A.'s paa Fransk førte
Brevvexling med Frederik III om denne Affære giver
et interessant Billede af en ualmindelig frejdig og
djærv Personlighed.

Kampen ved Bergen var den sidste krigerske Begivenhed
i Frederik III's Regering og blev A.'s sidste. Han
blev vel ogsaa under Christian V staaende i Hæren som
Feltmarskalk og opføres som saadan 1671 i Rangklasse
med Generaladmiral Cort Adeler, der vel til Dels
paa hans Anbefaling blev antaget i dansk Tjeneste,
og med Oversekretær Peder Schumacher (Griffenfeld),
men aktiv Kommando kom han ikke til at føre i den
Skaanske Krig. A. giftede sig anden Gang med Anna
Hedevig Buchwald, Datter af Daniel B. til Schirensee,
hvilket 2 Mil fra Kiel beliggende Gods tilfaldt ham
som Medgift. Med denne sin anden Hustru havde han
flere Børn. Han døde 1674.

Voss' Excerpter i Geh.-Ark. 
Becker, Saml. t. Frederik III's Hist.

<i>S. A. Sørensen.</i>
</chapter>

<chapter name="Ahlefeldt, Conrad Vilhelm Greve, 1707-91, Officer">
<b>Ahlefeldt, Conrad Vilhelm</b> Greve, 1707-91, Officer.
Født 21. Sept. 1707, Søn af ovfr. nævnte Carl A. Blev
1725 Sekondlieutenant i Kronprinsens Regiment og
avancerede hurtig; 1729 blev han Kapitajn, 1737 karakt, 
og 1740 virkelig Major, men tog 1741 sin Afsked af 
Krigstjenesten. 1746 ansattes han atter i Hæren, 
som Oberst af Infanteriet (med Anciennitet fra 1744. 
1750 var han Oberst i Dragonerne,
1753 udnævntes han til Generalmajor, og 1755 blev
han Overkrigssekretær, men afgik fra denne Stilling,
da den franske Feltherre Grev St. Germain blev
indkaldt her i Landet for at reformere den danske
Hær og Krigsbestyrelse, og 1763 ansat som Gouvernør
i Kjøbenhavn, samtidig med at han udnævntes til
General af Kavalleriet. Efter at St. Germain
var bleven styrtet som Formand for det af ham
oprettede Krigsdirektorium, indtraadte A. 1766 som
Næstformand i det høje Krigsraad under Prins Carl
af Hessens Forsæde, indtil Direktoriet det følgende
Aar gjenoprettedes. Fra Gouvernørposten i Kjøbenhavn
afskedigedes 
han af Struensee 1771 og levede nu i Uvirksomhed,
indtil han det følgende Aar efter Struensees Fald
blev Gouvernør i Fredericia og Inspektør over
det jyske Kavalleri og Infanteri, en Stilling,
han dog efter Ansøgning fik forandret til
Kavalleriinspektør i Jylland og Hertugdømmerne. 1775
blev nan Gouvernør i Rensborg og beklædte til
Slutning atter Inspektørposten over Infanteriet
i Jylland og Hertugdømmerne i Forbindelse med
Kavalleriinspektørposten, indtil han paa Grund
af Alder og Svagelighed afgik fra Tjenesten
1788. A. ægtede 24. Febr. 1739 Vilhelmine Hedevig
Antoinette f. Gram, Datter af Gehejmeraad, Amtmand
Frederik Carl G. og Charlotte Sophia v. Hattenbach,
og havde med hende 18 Børn. Han blev hvid Ridder
1750, Ridder af Elefanten 1768 og døde 25. Juli 1791
i Rensborg.

Moller, Nachr. v. d. Geschl. d. v. Ahlefeldt S. 493.

<i>S. A. Sørensen.</i>
</chapter>

<chapter name="Ahlefeldt, Ditlev, 1617-86, Statsmand">
<b>Ahlefeldt, Ditlev,</b> 1617-86, Statsmand, 
fødtes 20. Febr. 1617 som ældste Søn af Bendix A. 
og Christina Ahlefeldt, havde alt 1642
tiltraadt sine Godser Haselau, HaseldorfF og Kaden,
alle i Holsten. 1644 under Torstensons Indfald hverver
han som Ritmester et Kompagni Ryttere for den danske
Konge og 1645 et Kompagni Fodfolk. Efter Krigen tog
han Tjeneste hos Landgreven af Hessen, hvad der blev
ham ilde optaget. 1652 blev han udnævnt til Amtmand
i Flensborg og fik som saadan bl. a. den Opgave at
hindre Leonora Christina (Ulfeldt)s Tilbagerejse fra
hendes Forsøg paa at gjæste Danmark i Efteraaret
1656. Krigsaarene 1657-60 lagde i høj Grad Beslag
paa hans Virksomhed. Skjønt Oberst for et Regiment
Ryttere paa 700 Mand og tillige Generalkrigskommissær
blev hans Hovedopgave dog en diplomatisk, da han
nemlig 1657 sendtes som Gesandt til Berlin og
Polen. Carl Gustavs uformodede Opbrud fra Polen
og stormende Fremgang kom dog alle Forberedelser i
Forkjøbet. A. maatte skynde sig hjem. Hans Regiment
gik tilbage til Fyn, hvor det kastedes over Ende. Selv
skrev han fra Glückstadt tillige med de to andre
Ahlefeldter, Cai og Frederik, 24. Febr. 1658 til
Kongen med ivrige Beklagelser over den paatvungne
Fred: man burde holde ud og døje, hvad døjes maatte,
indtil Forbundsfællerne kunde komme tilstede. Efter
Fredsbruddet sendtes A. paa ny ud for at virke
mod Sverige og færdedes atter 1658-60 ved det
brandenborgske Hof. Det ved disse gjentagne Ophold
i Berlin oprettede nøje Bekjendtskab med Kurfyrsten
og dennes Omgivelser bevirkede, at man der fra 1663
henvendte sig til ham med Meddelelsen om Corfits
Ulfeldts forræderiske Anslag. 
Han sendtes i den Anledning til Kønigsberg, og hans
Journal fra dette Ophold blev Grundlaget for den Dom,
der fældedes over Ulfeldt.

Under Krigen var hans Gods blevet haardt medtaget, og
da de store Forskud, han havde maattet gjøre, henstode
uden Rente, bleve mangfoldige Vanskeligheder Følgen
for ham. Til Gjengjæld fik han efterhaanden Krongods
i Holsten i Pant. Selv benyttedes han fremdeles ikke
blot som Amtmand i Flensborg, men ogsaa 1665-70 
i Forhandlinger med nordtyske Hoffer,
ligesom han vedblev at staa i nært Forhold til sit
eget Hof. Ved Prinsesse Anna Sophies Forlovelse
med Kurprinsen af Sachsen spillede han bl. a. en
fremtrædende Rolle og ledsagede baade da og siden,
1667, de fremmede Herskaber paa Hjemrejsen.

Ogsaa den følgende Krig med Sverige, den Skaanske,
kom til umiddelbart at berøre A., da nemlig de
svenske 1676 fra Stade gjentagne Gange gjorde
Indfald paa Kysten lige over for og saaledes 1676
hjemsøgte Haselau. Rygtet om en Aftale mellem
A. og Rigets Fjender blev ikke bekræftet ved den
befalede Undersøgelse. Kongen standsede da Sagen og
benyttede atter A. som Gesandt, 1677-79 i Sachsen og
1679-81 i Berlin. Paa Ansøgning fik han 1680 sin
Afsked fra sine Embeder og henlevede endnu 6 Aar
på sine Godser og i Hamborg til sin Død 8. Nov. 1686. Han
efterlod sig en Del Optegnelser, af hvilke 22
efter hans Formening sikre Historier om Spøgeri og
andet overnaturligt Væsen ere bevarede i Goldschmids
«Höllischer Morpheus» (Hamb. 1704) S. 163-98, som dog
vistnok have deres meste Interesse i Hjemmelsmændenes
bekjendte og fine Navne. Han var gift med Ide Pogwisch
(f. 1619 d. 1679), Datter af Sigfred P., og efterlod
sig 9 Børn.

Moller, Nachr. v. d. Geschl. d. v. Ahlefeldt S. 257 ff.
A.s Memoirer ere udgivne 1895 af L. Bobé.

<i>F. Krarup.</i>
</chapter>

<chapter name="Ahlefeldt, Eiler Christopher, 18. Maj 1736-1806, Amtmand">
<b>Ahlefeldt, Eiler Christopher,</b> 18. Maj 1736-1806, Amtmand, 
Søn af Christ. Fred. A. til Nordskov (d. 1749) og Regitse Sophie
f. Güldencrone. Han blev Hofjunker 1755, Kammerjunker
hos Prinsesse Sophie Magdalene 1758, Avskultant i
Kammerkollegiet 1760, Kammerherre 1767, Amtmand
over Kalundborg, Dragsholm, Sæbygaard og Holbæk
Amter 1768. Allerede 1770 fik han sin Afsked; han
gik derefter til Frankrig, hvor han blev Katholik og
endogsaa Abbed og Kannik i Soissons, men Revolutionen
tvang ham til at emigrere. Han tog da Ophold i Altona,
hvor han døde 9. Maj 1806.

<i>P. Brock.</i>
</chapter>
<chapter name="Ahlefeldt, Ferdinand Anton Christian Greve, 1747-1815,
Hofembedsmand, Diplomat">
<b>Ahlefeldt, Ferdinand Anton Christian</b> Greve, 1747-1815,
Hofembedsmand, Diplomat, Søn af den ovfr. nævnte Grev
Conrad Vilhelm A. (d. 1791) og født 9. Maj 1747, var
først Premierlieutenant ved Livgarden til Fods, blev
derpaa karakteriseret Kapitajn af Infanteriet 1765,
samme Aar virkelig Kapitajn ved danske Livregiment,
virkelig Kapitajn ved Livgarden 1766, Kammerherre
1768, Hofjægermester samme Aar, Oberstlieutenant og
Chef for Livgarden til Hest 1771, Oberstlieutenant ved
Prins Frederiks Regiment 1773, Ridder af Danebrog
1777. Han var 1776-78 Gesandt i Oldenborg, 1791-93 
akkrediteret ved Hoffet i Neapel, blev 1793 Gehejmeraad, 
akkrediteredes 1795 som Gesandt i Berlin, men tiltraadte 
aldrig Posten, var 1798-1801 Gesandt i Dresden. 
Efter i 15 Aar at have opholdt sig udenlands,
især ved det markgrevelige Hof i Ansbach, blev han
1792 Hofmarskal og fik samme Aar Tilsyn med
Theatret og det Kapel, ligesom han det følgende Aar
blev Ordenssekretær. Som Theaterchef gjorde han i
Begyndelsen Lykke ved forskjellige Foranstaltninger
til Publikums bedste, f. Ex. ved at lette Tilkjørselen 
til Theatret og ansætte Lygtebærere til at lyse
Folk over Torvet; han ophævede Abonnementet, saa at
det blev muligt for de mindre bemidlede at komme i
Theatret; end videre forbedrede han Belysningen ved at
anbringe en stor Lysekrone til at hejse op og ned. Han
søgte ogsaa at vinde saa vel Theaterpersonalet som
Forfatterne ved Imødekommen, men det varede dog ikke
længe, inden han kom paa Kant baade med Publikum,
Skuespillerne og Forfatterne, i det han dels gav
Løfter, som han ikke kunde holde, dels var fornem og
brutal, naar han ikke kunde sætte sin Vilje igjennem;
hertil kom, at han var meget forgjældet og i Kløerne
paa Aagerkarle. Hans Theaterregimente blev derfor
ikke af lang Varighed, i det han allerede i 1794 blev
afskediget som Hofmarskal og som Følge heraf tillige
som Direktør for Skuespillene og fra sine Forretninger
som tilsynshavende med Hofkapellet og Kunstkammeret
samt som Ordenssekretær; han blev derpaa udnævnt
til Minister i Berlin, men denne Stilling tiltraadte
han først længe efter paa Grund af Vanskelighederne
ved at affinde sig med Kreditorerne. 1808 blev han
udnævnt til Gehejmeraad. 2. Okt. 1815 døde han i Prag, 
hvor ogsaa hans Hustru var død 1810. Han
havde 10. Avg. 1780 ægtet Maria Theresia Prinsesse af
Thurn og Taxis (f. 1755), der komponerede. Musikken
til Balletten «Telemach paa Kalypsos Ø» af Galeotti
er saaledes af hende; et Klaverudtog udkom 1794.

Møller, Rangspersoner (utr.). 
Overskou, Den danske Skueplads III.

<i>P. Brock.</i>
</chapter>

<chapter name="Ahlefeldt, Frederik, 1627-1672, Officer">
<b>Ahlefeldt, Frederik,</b> 1627-1672, Officer, 
fødtes 22. Marts 1627 som Søn af Bendix A. til Maaslev 
i Sønderjylland (d. 1669) og Beate Bertramsdatter Rantzau.

Efterretningerne om hans Ungdom flyde meget sparsomt
og blive yderlig usikre ved den Omstændighed, at
han jævnlig er bleven forvexlet og sammenblandet
med sin Slægtning og Navne Frederik A. til
Graasten og Søgaard, den senere Storkansler. Først
efter Roskildefreden 1658 kan man nøje følge hans
Historie. Han blev da, i Marts, antagen som Oberst til
Fods og ansat som Kommandant i Nakskov. Her forblev
han dog kun indtil Juni Maaned, da han kom til
Kjøbenhavn og blev udnævnt til Oberst for det nye,
hovedsagelig af Nordmænd, Skaaninger og Vendelboer
bestaaende Korps, «Regiment de Garde», der lige
skulde oprettes. Dette Regiment, der almindeligere
kaldtes Kongens Livregiment, ogsaa populært gik
under Navnet «den røde Garde», var den eneste
regulære Fodfolksafdeling, der ved Carl Gustavs
Overfald i Avg. var nogenlunde komplet udrustet;
det dannede derfor Kjærnen i Kjøbenhavns Forsvar
og var selvskrevet til at deltage i saa godt som
alle de talrige Udfald, hvormed man ogsaa uden for
Portene søgte at byde Carl Gustav Spidsen. A. førte
det første Gang i Ilden ved det store Udfald ud for
Vesterport 23. Avg., der kronedes med en glimrende
Sejr og skaffede Regimentet og dets Chef det bedste
Lov. Under det store Søslag i Øresund mellem Obdam
og Wrangel var A. med Halvdelen af sit Regiment om
Bord i den danske Admiral Bielkes Eskadre, der de
følgende Dage fuldstændiggjorde Obdams Sejr; og da
efter Hollændernes Ankomst Kjøbenhavn blev inddelt
i bestemte Forsvarsdistrikter, fik A. med sine Folk
Kastellet til Bevogtning.

I Efteraaret 1659 blev der for at skuffe Fjenden med
Hensyn til det Hovedangreb, som agtedes udført mod
Fyn, iværksat flere Skinangreb paa de af Svenskerne
besatte Kyststrækninger, og A. anførte saaledes en
Expedition, der udgik fra Femern, mod Ystad i Skaane,
hvilket Punkt han bemægtigede sig og holdt besat,
indtil han i Begyndelsen af Okt. blev fordreven af
en overlegen Styrke under Stenbock.

Efter Krigens Slutning blev A., der Aaret forud var
avanceret til Generalmajor og naturaliseret som dansk
Adelsmand, paa ny Kommandant i Nakskov, forlenedes med
Halsted Kloster og ansattes som Stiftsbefalingsmand
paa Laaland. Han indtræder derhos som Assessor i
det nyoprettede Krigskollegium. 1662 kalder Kongen,
til hvis mest hengivne Mænd han regnes at høre, ham
tilbage til Kjøbenhavn og udnævner ham til Kommandant
og Gouvernør, hvilken Post han beklæder til sin Død
4. Jan. 1672. I sin Egenskab 
af Gouvernør havde han at modtage og føre Leonora
Christina til Blaataarn, da hun 1663 førtes hertil
som Fange fra England. Han behandler hende efter
hendes egen, Aaret efter hans Død skrevne Beretning,
med udsøgt Høflighed, trøster hende, mener, at alt kan
blive godt, og anmoder om, at hans Hustru maa gjøre
hende sin Opvartning, sender ogsaa senere Hilsen
til hende i Fængselet, men hun er ham meget ublid,
og ynkende og med spottende Hentydning til, at han
flere Gange i Samtalens Løb havde bedet hende om at
hvile sig, bemærker hun: «Il repose à présent après
beaucoup de douleurs d'ame et d'esprit; il mourait
comme un désespéré.»

12. Okt. 1671 blev A. tillige med 20 andre af Landets
fornemste Mænd slaaet til hvid Ridder af den samme
Aar indstiftede Danebrogsorden og kort efter udnævnt
til Generallieutenant. A. var gift med Augusta
v. d. Wisch, Datter af Landraad Jørgen v. d. W.

Becker, Saml. t. Frederik III's Hist. 
Danske Samlinger 2. R. I.

<i>S. A. Sørensen.</i>
</chapter>

<chapter name="Ahlefeldt, Frederik Greve, 1623-86, Storkansler">
<b>Ahlefeldt, Frederik</b> Greve, 1623-86, Storkansler. 
A. hørte til en Slægt, som i over 300
Aar ejede Søgaard, mellem Aabenraa og Flensborg,
det største Gods i Sønderjylland. Slægten var delt
i to Linjer, som havde fælles Bolig paa den gamle
Borg i Kliplev Sogn; men jævnlige Tvistigheder
og Retstrætter mellem dem give en Forklaring paa
den ejendommelige Indretning, som ses paa gamle
Afbildninger, at der nemlig var draget en høj Mur
paa langs igjennem Borggaarden for at skille de to
Beboelser fra hinanden. Den ene Linje foretrak derfor
ogsaa i Tidens Løb mere og mere en Bolig længere Øster
paa, i en af Sundeveds skjønneste Egne, og saaledes
opførtes Gaarden, senere Slottet Graasten. Den senere
Storkanslers Fader, Frederik A., var Herre til det
halve Søgaard med Gaardene Grøngrøft og Aarup, medens
hans Frænde Hans A. ejede Graasten og Stoltelund. De
vare desuden Svogre, i det den første var gift med
den sidstes Søster Berte.

Sønnen Frederik var født i Aaret 1623 og nød
en omhyggelig Opdragelse og Undervisning i
Hjemmet. Senere foretog han langvarige Rejser i
Udlandet for at uddanne sig i Videnskaberne, baade
de litterære og politiske; men der haves i øvrigt
ingen Efterretninger om hans Ungdomstid. Rimeligvis
har det været hans Bestemmelse at henleve sit Liv
som Godsejer og Medlem af det rige Ridderskab uden
at søge Ansættelse i Statens Tjeneste. Saaledes havde
hans Fader og Morbroder baaret sig ad; Farfaderen 
havde nok i nogle Aar været Amtmand i Aabenraa,
men Morfaderen, den rige Gregers A., havde ligeledes
været Privatmand til sin Død.

Men da Frederik alt havde naaet sit 34. Aar, kastede
Krigen med Sverige og hans samtidig forandrede
Familieforhold ham pludselig ind i en ganske anden
Bane. I Foraaret 1657 døde nemlig hans Fader, og han
tiltraadte som eneste Søn det rige Gods, som laa til
hans Del af Søgaard. Et Par Maaneder efter bortgiftede
han sin Søster Mette til den senere Gehejmeraad Godske
Buchwald, og kort efter blev han selv forlovet med
Statholderen Grev Christian Rantzaus eneste Datter,
den 15-aarige Margrethe Dorothea; de havde Bryllup
i Julen 1656. Herved droges han ind paa
Embedsbanen, som havde ført Rantzauerne til at indtage
den første Plads blandt deres Standsfæller, medens
samtidig hans Rigdomme forøgedes med en Medgift,
som opgives til 3 Tønder Guld.

Han var Overskjænk 1654-56. I Okt. 1657 udnævntes 
F. A. ved Siden af Cai og Ditlev Ahlefeldt til 
Landraad og Generalkrigskommissarius;
han fungerede i denne Egenskab for det meste i
Glückstadt og de andre holstenske Fæstninger. Da i
den følgende Sommer Carl Gustav fornyede sit Overfald,
sendtes han tillige med Rigsraaden Henrik Rantzau til
Kurfyrsten af Brandenborg for at paaskynde hans Hjælp,
og i den følgende Jan. Maaned (1659) undertegnede
de i Ribe et nøje Forbund imod Sverige. Da noget
senere England, Frankrig og Holland havde paabegyndt
Underhandlinger i Haag om at paatvinge de nordiske
Riger en Fred lig den i Roskilde, sendtes han atter
til Kurfyrsten for at modarbejde dette, og samme
Sommer opsøgte han tillige med Rigsraaden Otte Krag
den samme Fyrste paa Gottorp for at paaskynde de
lunkne Krigsforetagender. Forhandlingerne fortsattes
i et Par Uger i Rensborg og Hamborg.

Efter at derpaa de allierede Hære havde indtaget
Fyn, gjenoptoges Fredsforhandlingerne, og Kong
Frederik III søgte nu at komme til en Forstaaelse
med Hertugen af Gottorp; hertil beskikkedes Grev
Rantzau og F. A. Næppe var derpaa Freden sluttet i
Kjøbenhavn i Maj Maaned (1660), saa sendtes denne
sidste som extraordinær Ambassadør til England;
han kaldes ved denne Lejlighed Kongens Gehejmeraad
og Vicestatholder i Hertugdømmerne. Hans første
Instrux var udfærdiget et Par Dage efter Fredens
Afslutning, men Afgjøreisen af forskjellige Tvivlsmaal
foranledigede en Opsættelse, og først i Juli Maaned
drog han afsted over Holland 
til London. Her lykkedes det ham fuldstændig at
gjenoprette det gode Forhold mellem Rigerne, som havde
været afbrudt i Republikens Tid, og 13. Febr. 1661
undertegnede han med Grev Southampton i Whitehall
en Traktat om fremtidigt Venskab og den gjensidige
Optagelse af Rigerne blandt de mest begunstigede
Nationer i Handels- og Toldforhold.

Efter sin Hjemkomst var F. A. betænkt paa at
sætte sine Penge i Jordegods. Grev Rantzau havde
i Sommeren 1659 med Kongens Samtykke overdraget ham
Tranekjær Len paa Langeland, med et Tilgodehavende hos
Kronen af 62000 Rdl.; det forblev fra nu af i hans
Slægt. I Aaret 1661 indlod han sig i Underhandling
med sin Morbroder om Kjøbet af den anden Halvdel af
Søgaard. Hans Ahlefeldt havde indtaget en fremtrædende
Plads blandt Ridderskabet; han var Landmarskal
for Sønderjylland og havde som saadan deltaget i
Affattelsen af Landmatrikelen paa den sønderjyske
Adels Vegne; han var ligeledes Forbeder for Klosteret
i Itzeho. Men han havde levet over Evne, og i Aaret
1648 havde han maattet sælge Graasten med Fiskbæk
Gaard til Hertug Philip af Glücksborg, som ejede det
meste af Sundeved. Nu var han kommen saa vidt, at han
maatte skille sig ved Resten af sine Godser, og da
Søstersønnen var blandt hans Kreditorer, blev det ham,
som overtog Søgaard med Stoltelund og Ladegaard. Aaret
efter kjøbte han end videre for 65000 Rdl. Graasten
og Fiskbæk af Hertugen af Glücksborg, som for 14
Aar siden havde givet 90000 Rdl. for dem. Herved
samledes atter hele det store Gods, men i Stedet
for Søgaard, som var bleven indtaget og ødelagt
i Torstensons-Fejden, blev Graasten for Fremtiden
dets Midtpunkt og Herresæde. F. A. opførte her et
stort og prægtigt Slot i Stedet for den mere beskedne
Herregaard, som hans Moders Forfædre havde beboet, og
betragtede det for Fremtiden som sit egenlige Hjem.

Et andet Hjem fandt han i Hovedstaden. Lille Juleaften
1661 udnævntes han til «Statholder i Kjøbenhavn» og
indtog nu sit Sæde i det efter Enevældens Indførelse
oprettede Statskollegium saa vel som i Kongens
snævrere Raad. Som Svigersøn af den indflydelsesrige
Grev Rantzau stod han Hoffet nær, og da der ved
Kurprinsen af Sachsens Forlovelse med Kongens ældste
Datter blev uddelt Ridderslag, var han blandt dem,
som modtoge Elefantordenen (11. Okt. 1663). 4 Uger
efter døde hans Svigerfader, og han udnævntes nu
til hans Efterfølger som Statholder i den kongelige
Del af Hertugdømmerne og som Amtmand i Steinburg og
Gouvernør i 
Ditmarsken. Af Jordegods arvede han ved denne Lejlighed
Herningholm i Hammerum Herred.

I de følgende Aar opholdt han sig som oftest paa
Graasten, hvor han indrettede sig et fyrsteligt
Hjem, i det han der fra foretog jævnlige Rejser
til Flensborg, Kiel, Glückstadt osv. saa vel som
til Hovedstaden. Den lokale Styrelse sysselsatte
ham mindre, da der til dens Bestridelse var
indrettet et Regeringskancelli i Glückstadt, som
dog i mange Tilfælde maatte ty til hans Afgjørelse;
mere var han optagen af de jævnlige Stridigheder med
Gottorp og de vanskelige Forhold i det sønderborgske
Hus. Med Gottorp kom det som bekjendt til et Forlig
i Glückstadt 1667, som Statholderen i Forening
med Cai Ahlefeldt og Conrad Wasmer afsluttede med
Kielmannseck; men paa Als bleve begge de fyrstelige
Huse i Sønderborg og Nørborg drevne til Konkurs med
paafølgende Sekvestration af Lenene. I alle disse
Sager varetog F. A. med stor Klogskab og Energi
Kongens Interesser.

I Aaret 1665 betroede Kongen ham det vanskelige
Hverv under Paaskud af en Baderejse at begive sig til
Celle for at mægle mellem Dronningens Brødre Georg
Vilhelm og Johan Frederik af Brunsvig-Lyneborg, som
vare uenige om Delingen af deres Arvelande. Maaske
som en Anerkjendelse heraf udnævnte Kejser Leopold
ham i Slutningen af samme Aar til arvelig Rigsgreve,
en Ophøjelse, som Kong Frederik III misbilligede,
vel nærmest fordi hans Godser laa uden for det tyske
Riges Grænser.

Maaske for at bøde herpaa forøgede A. disse
kort efter paa ny ved store Kjøb. 1667 overdrog
Kongen ham for 200000 Rdl. det rige Marskland ved
Glückstadt, som kaldtes «die Wildniss». To Aar
efter kjøbte han Grevskabet Rixingen (Richecourt)
med Friherskabet Mørsberg af Grev Eberhard Ludwig
af Leiningen-Westerburg. Disse Ejendomme laa paa
det tyske Riges daværende Vestgrænse, den første
i Bispedømmet Metz, den anden i Elsass. Kjøbesummen
angives ikke, men var kort i Forvejen, da Pfalzgreven
af Zweibrücken havde villet kjøbe dem, 121500
Rdl. Fra nu af kaldte Statholderen sig Greve af
Ahlefeldt og Rixingen.

Om hans Stilling ved Hoffet og i Regeringen
haves der fra disse Aar en Skildring af Hannibal
Sehested. «F. A. anses,» siger han, «for den
vigtigste og dueligste Mand i Danmark og den, som
oftest raadspørges. Han er en meget lærd Mand og
har megen Lyst til Studier; han har rejst meget,
er meget videbegjærlig, kjender de fremmede Lande og
holder med stor Bekostning 
Korrespondenter i dem. Han er arbejdsom, en modig Soldat,
men heftig og snarraadig, stivsindet og paastaaelig,
endog over for Kongen. Af denne Grund holder han sig
helst paa sine Godser, da han frygter for at forløbe
sig. Han staar højt hos Dronningen og Kronprinsen og
vilde, hvis det stod til dem, være første Minister;
hos alle staar han i Anseelse som en klog og
forudseende Mand.» Den samme Ros ydes ham 20 Aar efter
af den franske Afsending de Torcy. Efter Tronskiftet
1670 viste det sig, at Hannibal havde Ret i sin
Antagelse: efter nogen Kamp om Indflydelsen hos den
unge Konge faldt Christoffer Gabel, og Statholderen
indtog nu en Tid den første Plads i Kongens Raad. 1672
ophøjedes Langeland til et dansk Lensgrevskab og
overdroges arvelig til ham som Lensgreve; han kaldte
sig fra nu af til Langeland og Rixingen.

Da det imidlertid ikke laa for ham at gaa ind i
Regeringens daglige Forretninger, varede det ikke ret
længe, før han blev fortrængt af Griffenfelds voxende
Indflydelse. I flere Aar begunstigede han denne, og
det var saaledes i hans Nærværelse, at Kongen gav
den nye Greve Elefantordenen. Men da Griffenfeld
snart tabte enhver Maalestok for sin Selvfølelse
og truede med aldeles at berøve alle andre deres
Plads i Rigets Styrelse, sluttede A. sig til dem,
som pønsede paa at fjærne ham fra Kongen. Efter
Nyaar 1676 begik Griffenfeld den Uforsigtighed at
inddrage hans Aarsløn som Statholder og Amtmand
(6000 Rdl.), der plejede at udbetales paa Kieler
Omslag, og da A. nogen Tid efter kom til Kjøbenhavn,
forøgedes Spændingen mellem de to Statsmænd saa meget,
at det endelige Brud blev uundgaaeligt. Hos Kongen
har vistnok A.s Tilslutning til Griffenfedts Fjender
fjærnet de sidste Betænkeligheder, og saaledes skete
det, at man i Begyndelsen af Marts Maaned styrtede
den forblændede Yndling fra sin høje Stilling og
derved berøvede Landet en sjælden Begavelse.

Efter Griffenfelds Fald blev A. Storkansler og
beklædte denne Stilling i 10 Aar, til sin Død. I
den egenlige Kancellistyrelse blandede han sig
saa lidt, at der endog siges om ham, at han aldrig
havde sine Ben i Kancellibygningen, i alle Tilfælde
i det danske Kancelli. I Kongens Raad indtog han
derimod en høj Plads, om end Christian V efter
Griffenfelds Fald sagde, at han nu var sin egen
Premierminister. Hans Politik var i det hele fredelig
og maadeholden forsigtig; men han forfulgte de
samme Formaal, som Griffenfeld og Kongen selv havde
efterstræbt. Saaledes var Skaanes fuldstændige eller
delvise Tilbageerobring, for 
at Sundet atter kunde blive et dansk Farvand, og
paa den anden Side Sønderjyllands Gjenerhvervelse
hans stadige Plan. Med Hensyn til dette sidste,
som jo især maatte ligge ham personlig nær, havde
han alt haft Del i det bekjendte Rensborg-Forlig
1675, ved hvilket Griffenfeld og han fremtvang en
Fornyelse af Lensforholdet i en skærpet Form, og i
Aaret 1684 sattes den fuldstændige Indlemmelse i Værk;
han oplevede ikke dets Kuldkastelse 5 Aar efter.

A. ejede i Kjøbenhavn det Sted, i hvilket nu
Krigsministeriet har sine Kontorer. Han samlede her et
sjældent og rigt Bibliothek, der dog gik til Grunde
i en Ildebrand 1682. I sine sidste Aar grundlagde
han et nyt paa Graasten Slot.

I sine sidste Aar led han meget af Podagra og andre
Sygdomme. Han døde i Kjøbenhavn 7. Juli 1686 og blev
efter eget Ønske bisat i Tranekjær paa Langeland. Han
var to Gange gift, efter Margrethe Rantzaus Død (1665)
med Marie Elisabeth af Leiningen og Dachsburg,
som overlevede ham i mange Aar (d. 1724). Foruden 4
Døtre, af hvilke de tre ægtede tyske Rigsgrever og
den yngste (Sophie Amalie) Hertug Frederik Vilhelm af
Augustenborg, efterlod han 3 Sønner, som i Henhold
til hans Testamente arvede alle Godserne. Kun den
yngste, Carl, fortsatte imidlertid Slægten, og dens
Ejendomme indskrænkedes strax efter hans Død til det
danske Lensgrevskab, der ikke kunde afhændes.

Moller, Nachr. v. d. Geschl. d. v. Ahlefeldt S. 361 ff.

<i>A. D. Jørgensen.</i>
</chapter>

<chapter name="Ahlefeldt, Frederik Greve, 1662-1708, Statholder 
i Slesvig og Holsten og Officer">
<b>Ahlefeldt, Frederik</b> Greve, 1662-1708, Statholder 
i Slesvig og Holsten og Officer. 
F. A., Lensgreve til Langeland, Rigsgreve til Rixingen, Rigsfriherre til
Mørsberg, Herre til Graasten, Søgaard, Ballegaard
og en Mængde andre Godser i Slesvig, blev født
21. April 1662 i Flensborg og var den ældste Søn af
ovfr. nævnte Storkansler Frederik A. og Margrethe

Dorothea Rantzau. Allerede 1681 blev han udnævnt
til Landraad og 1684 til Vicestatholder i Slesvig
og Holsten, Gouvernør og Amtmand over Steinburg og
Ditmarsken samt Kammerherre. 1684 blev han Ridder
af Danebrog og 1688 Ridder af Elefanten. Det var
saaledes store Embeder og Hædersbevisninger, som
han opnaaede i en meget ung Alder, hvilket han vel
for en stor Del skyldte sine Familieforbindelser og
sit Giftermaal 3. Nov. 1686 med Kongens Datter med
Sophie Amalie Moth, Christiane Gyldenløve, som var
født 7. Juli 1672.

A. har dog vistnok særlig faaet en militær Uddannelse
og indtog tidlig høje Stillinger i Hæren. Da der 1689
blev sendt 
Hjælpetropper til England under Kommando af Hertug
Ferdinand Vilhelm af Württemberg, var han Chef
for Prins Jørgens Infanteriregiment, hvortil han
var udnævnt s. A., og hvoraf en Bataillon deltog i
Felttoget i Irland; men da den opløste Oldenborgs
Bataillon blev slaaet sammen med denne, overtog
Oberst Otto Vittinghof foreløbig Kommandoen. Først
da Felttoget i Irland var forbi, overtog A. selv
sin Bataillon, som med de øvrige Hjælpetropper blev
ført over til Fastlandet i Foraaret 1692. Han deltog
nu i Kampene i Flandern og Holland i Spidsen for sin
Afdeling. 1693 blev han udnævnt til Brigader, hvorved
han forbigik Vittinghof, og da Korpset samme Sommer
trængte ind over den franske Grænse, førte han sin
Brigade, der bestod af 5 Batailloner, hvoriblandt
Garden, og indtog efter en haard Kamp Redouten ved
Stock. Hans senere Deltagelse i Felttoget er ikke af
større Betydning. Uagtet han i Marts 1694 var blevet
Generalmajor i Infanteriet og siden Sept. havde gjort
Tjeneste som saadan ved den allierede Hær, opholdt
han sig dog for længere Tid ad Gangen i sit Hjem i
Danmark. Hans Hustru var allerede død 12. Sept. 1689,
og han giftede sig nu 31. Jan. 1695 med Armgaard
Margrethe Reventlow, en Datter af Storkansleren Conrad
Reventlow og Anna Margrethe Gabel. Da Freden i Ryswick
var blevet sluttet i Okt. 1697, vendte A. tilbage
til Danmark og afgav samme Aar sin Kommando, da han
7. Dec. blev udnævnt til Statholder i Slesvig og
Holsten og senere til Gehejmeraad. I Følge denne sin
Stilling hørte han til Landets første Embedsmænd og
bar som saadan Rigsæblet ved Kongens Begravelse 1699.

Under de paafølgende Stridigheder med Hertugen
af Gottorp blev det i Aaret 1700 overdraget ham
at afhente de Hjælpetropper -- 8000 Mand --, som
Kong August af Polen havde forpligtet sig til at
overlade Danmark, og at føre dem til Holsten. Hans
Sendelse mislykkedes imidlertid fuldstændig. Tiden i
Sachsen trak ud, og da Tropperne langt om længe vare
samlede, bestode de af sammenskrabet, udisciplineret
Mandskab, som paa Marchen igjennem de lyneborgske
Lande med Lethed blev adsplittet af forholdsvis faa
fjendtlige Tropper. I de paafølgende Aar gav A. sig
meget af med Bestyrelsen af sine mange Godser og
fuldendte Bygningen af Graasten Slot. Det tyske
Rigsgrevskab Rixingen (Richecourt), som laa i det
forrige Bispedømme Metz, blev solgt 1703. Familien
vedblev dog i lang Tid at føre Titelen.

Først 1706 blev der atter Brug for A.'s militære Dygtighed, 
i det han blev udnævnt til Chef for de danske
Hjælpetropper i Østerrigsk Tjeneste. I April 1707
stødte han til Korpset, som da var indkvarteret
i Pfalz. 10. Juni 1701 blev han udnævnt til 
Generallieutenant, General 1707.  Korpset var i Færd med
ved Hvervinger at udfylde sine hullede Rækker,
som Strabadser, Sygdomme og Desertioner havde
frembragt. Men det var A. lige saa umuligt som
hans Forgængere, dem Døden havde befriet for
Besværlighederne, at bringe Korpset i ordentlig
Stand. Selv var han syg og maatte bruge Badene
i Eger. Den østerrigske Regering, som var meget
uheldig stillet, udviste den største Ligegyldighed
for Korpset, den ophørte endog helt med at sende
Penge til Lønning osv., og A. nægtede derfor med
stor Bestemthed at lade Korpset marchere til Ungarn
trods Feltherrens, den berømte Prins Eugens Vrede,
før Regeringen havde opfyldt sine Forpligtelser. Under
de fortsatte pinlige Forhandlinger om disse Forhold
forværredes A.'s Helbred mere og mere, han døde
10. Juni 1708 i Regensburg, lidt over 46 Aar gammel. Hans
Enke døde -- barnløs saa vel som hans første Hustru --
Aaret efter 7. Januar. Han er begravet i Radsted
Kirke paa Laaland.

Moller, Nachr. v. d. Geschl. d. v. Ahlefeldt S. 425 ff.

<i>P. F. Rist.</i>
</chapter>

<chapter name="Ahlefeldt, Frederik Greve, 1702-73, Officer">
<b>Ahlefeldt, Frederik</b> Greve, 1702-73, Officer. 
F. A., Lensgreve til Langeland m. m., født 29. Dec. 1702,
var ældste Søn af ovfr. nævnte Carl A. Efter Faderens
Død 1722 bleve de store slesvigske Godser bortsolgte,
og han overtog Grevskabet Langeland og de andre rige
Besiddelser i Kongeriget. Hans militære Karriere
falder først efter Krigene i Aarhundredets Begyndelse,
i det han 1724 blev Kapitajn og Kompagnichef ved
Kronprinsens Regiment og 1728 Kapitajn ved Livgarden
til Fods. 28. April 1730 blev han gift med Birthe
Holstein, f. 28. April 1705, som døde 9. Nov. 1735, og
som var en Datter af Geheimeraad Christian Frederik
H. og Enke efter Gesandten, Generallieutenant
Johan Frederik Bothmer. A., som i Aarenes Løb blev
Kammerherre 1723 og Ridder af Danebrog 1729, opnaaede
efterhaanden de forskjellige Grader i Hæren, idet han
1730 blev Oberstlieutenant ved Generalmajor Schubarts
Regiment og 1747 Generalmajor i Rytteriet, indtil han
1754 blev Generallieutenant og begav sig som saadan
til Armeen, der i Anledning af Stridighederne med det
holsten-gottorpske Fyrstehus var samlet i Slesvig og
Holsten 1758. I Aaret 1760, 10. Okt. giftede han sig
for anden Gang med Maria Elisabeth Ahlefeldt, der var 
født 25. Dec. 1719, og som var Hoffrøken hos Prinsesse
Louise; hun var en Datter af Benedict A. til Haselau
og døde 23. Jan. 1769. 1761 blev A. udnævnt til
General, og da Hæren 1762 rykkede i Felten under
Kommando af General St. Germain, fik A. Kommandoen
over dens Reserve, hvoraf han detacherede en Del ind
i Meklenborg og lejrede sig med Resten i Nærheden
af Lybek. Da Felttoget kort efter blev opgivet,
afgav han Kommandoen og trak sig tilbage til sine
Godser. 22. Avg. 1765 oprettede han af Godserne
paa Langeland Stamhuset Ahlefeldt for sig og sine
Efterkommere, saaledes at Stamhuset og Grevskabet
Langeland stedse skulle følge hinanden og arves i hans
Slægt. I Aaret 1770 fik han Enkedronningens Orden de
l'union parfaite. Han tilbragte sine sidste Aar paa
Tranekjær Slot, som han ombyggede, og døde 18. April
1773.

Moller, Nachr. v. d. Geschl. d. v. Ahlefeldt S. 499 ff.

<i>P. F. Rist.</i>
</chapter>

<chapter name="Ahlefeldt, Frederik Carl Christian Ulrik Greve, 1742-1825, Officer">
<b>Ahlefeldt, Frederik Carl Christian Ulrik</b> Greve, 1742-1825, Officer. 
Født 12. Nov. 1742 paa Augustenborg og Søn af foranst. General
Conr. Vilh. A. Blev allerede i sit 17. Aar Ritmester
af Kavalleriet og i sit 21. Aar Kammerherre
og Generaladjudant hos Frederik V. Denne sidste
Stilling var dog i hin Tid kun titulær og uden nogen
virkelig Betydning. Efter skiftevis at have forrettet
Tjeneste ved Livregiment Dragoner og Livgarden til
Hest blev han 1772 Oberst og Kommandør og 1774 Chef
for norske Livregiment Ryttere, 1777 Generalmajor
og 1789 Generallieutenant. 1793 udnævntes han til
Kavalleriinspektør i Danmark og Hertugdømmerne,
hvilken Stilling han beklædte, indtil den nye
Hærordning i 1802 skulde gjennemføres, da han
afløstes af General Düring, og Organisationen af det
holstenske Landeværn overdroges ham. 1808 afskedigedes
han som General med Bibehold af sin fulde Gage. A. var
gift med Ditlefine Rantzau, Datter af Kammerherre,
Oberst Ditlef R. Han var dekoreret med Enkedronningens
Orden (1770) og blev hvid Ridder 1774. Han døde
natten mellem 25. og 26. Juni 1825. 

<i>S. A. Sørensen.</i>
</chapter>

<chapter name="Ahlefeldt, Godske, o. 1477-1541, Biskop">
<b>Ahlefeldt, Godske,</b> o. 1477-1541, Biskop, 
var en Søn af Claus A. til Bollingsted og vistnok født i
Aaret 1477; blev bestemt til den gejstlige Stand,
studerede i Udlandet: opholdt sig ved Kurien i Rom 1495-97, 
blev 1496 Kannik i Slesvig og Thesaurarius ved Domkirken 
smstds., 1497 Præst ved St. Nicolai Kirke i Slesvig, 
1498 Kannik og Ærkedegn i Ribe, 1499-1501 studerede han 
i Bologna, hvor han erhvervede Graden som Decretorum Doctor 
og 1500 var Procurator for den tyske Nation. 
1504 blev han Domprovst i Slesvig. 1502 Hertug Frederiks 
Kansler og senere Domprovst i Kapitlet. Efter Biskop 
Ditlev Pogwisch's Død i Jan. 1507 blev han af Kapitlet 
valgt til Biskop i Slesvig. Valget stadfæstedes
20. Juni s. A. af Paven, hvorpaa G. A. i det følgende
Aar indviedes i Domkirken i Lybek. Da Kong Christian
II havde besluttet at indtræde i Ægteskab, blev det
i Nov. 1513 overdraget Biskoppen af Slesvig tillige
med to ansete danske Adelsmænd at drage til Kejser
Maximilian for at bejle til hans Sønnedatter,
Isabella af Burgund, et Hverv, hvortil Biskop
Godske vistnok egnede sig godt, da han, som Allen
siger, baade var vel berejst og vel studeret,
veltalende paa det latinske Tungemaal, samt høj og
anselig af Person. Rejsen foregik i Aaret 1514, og
den fik, som bekjendt, et heldigt Udfald; man har
endnu Biskoppens Rejsedagbog og den latinske Tale,
han i Linz holdt til Kejseren (trykt i Schlegels
Saml. z. Dän. Geschichte II, 4, 80-6. 98-120). I
Aaret 1515 var Biskop Godske i Rom som «Orator» hos
Paven paa Hertug Frederik I's Vegne. Da det kejserlige
Kammer 1526 gjorde Fordring paa en Afgift af Slesvigs
Bispedømme, førte G. A. et fyndigt historisk Bevis
for, at Hertugdømmet Slesvig aldrig havde hørt under
det tyske Rige, og at Bispedømmet i Aarhundreder
havde ligget under Lunds Ærkebispesæde. Man har
bebrejdet ham, at han afhændede adskillige Godser
fra Bispestolen, men da hans Formand havde paadraget
denne en betydelig Gjæld, er det rimeligt, at han var
nødsaget til at sælge af de faste Ejendomme; men vel
er det muligt, at han ved disse Salg begunstigede sin
egen Slægt. Under Reformationsbevægelsen havde han
en vanskelig Stilling. Saa vidt han formaaede, søgte
han at holde igjen; men Bispetienden maatte han give
Slip paa for at tilkjøbe sig andre Indrømmelser. I
Marts 1540 deltog han i Landdagen i Rensborg, hvor
han med en Del af den slesvig-holstenske Adel gjorde
et sidste Forsøg paa at opretholde den gamle Tingenes
Orden. Endnu i Dec. s. A. skrev han til de slesvigske
og holstenske Raader: «Kjære Herrer og Junkere, jeg
beder eder for vort fælles bedstes Skyld -- ogsaa for
eders egen Skyld --, at I ville vel betænke Sagen
og ikke lettelig lade den gamle Religion falde,
men opsætte det saa længe som muligt.» En Maaneds
Tid efter døde han, 25. Jan. 1541, paa sit Gods
Bollingsted. Han jordedes i Slesvigs Domkirke.

Moller, Nachr. v. d. Geschl. d. v. Ahlefeldt S. 66 f. 
Jahrbb. f. d. Landesk. Schlesw., Holst. u. Lauenb. X, 87. 171 ff. 
Cypræi Annales S. 423 ff. 
Allen, De tre nord. Rigers Hist. II, 108 ff. 
Ny kirkehist. Saml. II, 407 ff. IV, 480 ff. 515. VI, 569 f. 
Moller, Cimbria lit. I, 14 ff. 
Nye Danske Mag. I, 201. 
Archiv f. Staats- u. Kirchengesch. der Herzogth. V, 491 f.

<i>H. F. Rørdam.</i>
</chapter>
<chapter name="Ahlefeldt, Hans, --1500, Danebrogsfanens tapre Forsvarer i Slaget ved Hemmingsted">
<b>Ahlefeldt, Hans,</b> --1500, Danebrogsfanens tapre
Forsvarer i Slaget ved Hemmingsted, en Søn af
Benedict A. til Tørning, forekommer første Gang i
Aaret 1475 som Ejer af Tørning, blev 1476 gift med
Elsebet Rosenkrantz, en Datter af Rigshofmester
Erik Ottesen R., og var under Christian I og Kong
Hans en af de betydeligste holstenske Raader,
1480 Lensmand paa Gottorp, 1483 paa Tønder og blev
omtrent samtidig Ridder, solgte 1494 Tørning til
Kong Hans mod at faa Borgen Haseldorp ved Elben
til Bytte, blev kort efter Lensmand paa Segeberg,
omtrent samtidig med at han ægtede Adelheid
v. Bülow; hans Strænghed her fremkaldte en væbnet
Bondeopstand mod ham. Paa Ditmarskertoget var han
en af Hovedførerne; han fraraadede under de uheldige
Vejrforhold at rykke frem mod Hemmingsted, men blev
overstemt, især af Junker Schlentz. I Slaget førte
han Rigsbanneret, der dog næppe var selve den gamle
himmelfaldne Fane (Aarb. f. nord. Oldk. og Hist. 1882,
S. 50). Han værgede den med sit Liv; efter en senere
Familietradition rev han til sidst Fanen af Stangen
og svøbte den om sit Legeme, men blev nedhugget
tillige med 6 «Knapen» (Væbnere), der fulgte ham, og
i det mindste 6 andre Ahlefeldter (17. Febr. 1500);
begravet i Ahrensbøk Kloster, hvor han havde stiftet
store Sjælemesser.

A. Heise, Fam. Rosenkrantz's Hist. II, 17 ff.

<i>A. Heise.</i>
</chapter>

<chapter name="Ahlefeldt, Hans,</b> 1624-94, Officer">
<b>Ahlefeldt, Hans,</b> 1624-94, Officer. H. A. til Glorup,
Cathrinebjærg og Anhof, Søn af Hans A. til Stendorf
og Margrethe Hansdatter Buchwald, indtraadte som
ganske ung i det kejserlige Rytteri og tjente
sig her op fra neden til Ritmester. 1648 vendte
han hjem, men maatte allerede Aaret efter forlade
Landet paa Grund af, at han i en Duel havde dræbt Cai
Buchwald til Fresenburg, der var gift med hans Søster
Florentine, og gik derpaa i fransk, senere i svensk
Tjeneste. Da Krigen udbrød 1657 bad han om Tilladelse
til at maatte vende tilbage, fik Generalpardon af
Frederik III og blev ansat i Anders Billes Hær som
Chef for et Regiment Ryttere, med hvilket han senere
underlagdes Ulr. Chr. Gyldenløve ved Forsvaret
af Fyn. Den sørgelige Mærkedag, 30. Jan. 1658, da
Carl Gustav over Lille Bælt foretog den første af
sine berømte Ismarcher, der skulde føre til Danmarks
Sønderlemmelse, syntes A. at være en af de faa, der i
den almindelige Forvirring, som herskede i Kommandoen
under Gyldenløves Sygdom, ikke havde tabt Hovedet,
og fra Ivernæs Pynt gik han resolut Fjenden i Møde 
paa Isen med sine 6 Kompagnier Ryttere, men han
overvældedes og blev som hele Hæren gjort til
Fange. Efter Roskildefreden bliver han Generalmajor og
udnævnes til Chef for Kongens Livregiment til Hest,
der hidtil havde været kommanderet af Cai Lykke, og
hvoraf nogle Kompagnier og Staben ved Carl Gustavs
Overfald havde Garnison i Kjøbenhavn. Under den
paafølgende Belejring, hvori han og hans Ryttere med
Hæder deltoge, vandt han Kongens Yndest og Tillid i
høj Grad, og næst Gyldenløve og Schack var han den,
til hvis Raad Kongen især lyttede. Stormnatten
11. Febr. 1659 kommanderede han ved Østerport. I
Slutningen af April s. A. faar han, der nu er
Generallieutenant, Ordre til sammen med Frederik
Ahlefeldt at begive sig til Holsten for her fra
at undsætte Nakskov og gjenerobre Falster, men
Expeditionen kunde ikke udføres, da Hollænderne
vægrede sig ved at dække Overførselen. En stor Del
af Sommeren opholder han sig i Jylland for at hverve
Mandskab og deltager derpaa i Fyns Erobring. I det
afgjørende Slag ved Nyborg 14. Nov. kommanderede han
Hærens yderste højre Fløj og bidrog ved et glimrende
Indhug med sine Ryttere væsentlig til at hidføre
og fuldstændiggjøre Sejren. Efter Slaget sendtes
han sammen med Ulr. Fred. Gyldenløve til Kjøbenhavn
for at lykønske Kongen og give ham Beretning om det
forefaldne. I Begyndelsen af næste Aar afgik han med
Kongens Fuldmagt til Jylland for at skaffe Rede paa,
hvad Gods og Løsøre, Breve og Dokumenter der maatte
findes efter afdøde Fru Kirstine Munk, og beslaglægge
det for Kongen. Ved Tilbagerejsen her fra havde
han det Uheld sammen med Hans Schack om Bord paa en
hollandsk Galiot at blive opsnappet af Svenskerne,
der i Triumf lode deres kostbare Fanger føre til
Malmø og derfra til Jønkøping, hvor de hensade indtil
Fredens Slutning. Efter denne udnævntes A. til Assessor  
i  Krigskollegiet, blev Amtmand paa Dragsholm 1661-64 
og paa Saltø 1664-70, Øverstbefalende over Rytteriet i
Kongeriget og Hertugdømmerne og afsluttede sine
Stillinger i Statens Tjeneste som Gouvernør over Fyn
og Kommandant i Nyborg. Christian V satte ligesom
Faderen stor Pris paa ham og skal have ønsket at
optage ham i sit Gehejmeraad, hvilket dog ikke
kunde forenes med A.s Trosbekjendelse som Katholik.
Mærkeligt bliver det derimod, at Kongen ikke
anvendte en saa erfaren og krigskyndig Mand i aktiv
Tjeneste under den Skaanske Krig, da A. endnu stod
i sin Manddoms fulde Kraft.

A. var første Gang gift med Sivert Urnes Enke, Cathrine 
Sehested, en fortrolig Veninde af
Dronningen. Ægteskabet, der blev indgaaet i
Efteraaret 1661, s. A. som Urne døde, vakte en Del
Opsigt. Den svenske Resident i Kjøbenhavn beretter
herom, at Dronningen uden videre Ceremonier ved et
Aftensmaaltid i Haven har ladet dem kopulere. Hun
medbragte ham Hovedgaarden Raarup, som derefter
blev kaldt Cathrinebjærg, men, ved Kjøb kom han i
Besiddelse af Glorup, paa hvilket prægtige Herresæde
han senere stedse boede. Anden Gang var han gift
med Anna Henriksdatter Rumohr, efter hvem den ham
ligeledes tilhørende Gaard Anhof sandsynligvis er
opkaldt. A. døde 1694. Anna Rumohr (f. 1649 d. 1711)
lod efter A.s og hendes Søn Christians Aaret efter
paafulgte Død med stor Bekostning opføre et Kapel ved
St. Knuds Kirke i Odense og heri oprejse et pragtfuldt
Marmormonument, udført af Italieneren Thomas Qvilinus,
over de afdøde.

Voss' Excerpter i Geh. Ark. Becker, Saml. t. Frederik III's Hist. 
Hist. Tidsskr. 5. R. III.

<i>S. A. Sørensen.</i>
</chapter>

<chapter name="Ahlefeldt, Hans, 22. Januar 1710-1780, Gehejmeraad">
<b>Ahlefeldt, Hans,</b> 22. Januar 1710-1780, Gehejmeraad, 
Søn af den ndfr. nævnte Hans Henrik A. Blev 1729 Kammerjunker,
1736 Maître des Requêtes, derefter Landraad
og Landdrost i Oldenborg, 1741 Konferensraad,
1749 Ridder af Danebrog, 1752 Amtmand i Husum,
Svavsted og Nordstrand samt Overstaller i Ejdersted,
1759 Gehejmeraad og 1. Deputeret for Finanserne,
1760 Deputeret i General-Toldkammeret og i
General-Land-Økonomi- og Kommercekollegiet samt Ridder
af l'union parfaite, 1764 Landdrost i Pinneberg og
Gehejmekonferensraad. Han ejede Seestermühe i Holsten
og Dronninggaard i Sjælland. Han døde 26. Maj 1780. 1748
havde han ægtet Frederikke Ernestine Joachimine
Rantzau, f. v. Grote (f. 1717 d. 1791), Enke efter
Grev Ditlev Rantzau.

Moller, Nachr. v. d. Geschl. d. v. Ahlefeldt S. 329 ff.

<i>P. Brock.</i>
</chapter>

<chapter name="Ahlefeldt, Hans Adolph, 1679-1761, Gehejmeraad">
<b>Ahlefeldt, Hans Adolph,</b> 1679-1761, Gehejmeraad,
en Søn af den ndfr. nævnte Joachim A. (d. 1717),
født 24. Okt. 1679, skrev sig til Bukhavn, Prisholt
og Raskenberg. Han blev kgl. Landraad og Kammerherre,
bar 1711-14 Gesandt i Berlin, fik 1714 Danebrogsordenen, 
blev 1729 Gehejmeraad, 1739 Gehejmekonferensraad og 1752 Ridder
af Elefanten. 1715 ægtede han Dorothea Krag (f. 1675 d.
1754), en Datter af Mogens Krag. Hun havde først været
gift med Baron Jens Juel, derefter med Christian V's
Søn Christian Gyldenløve (d. 1703). Det skal derfor
have vakt hendes kongelige Svoger Frederik IV's 
Misfornøjelse, at hun nu for tredje Gang vilde gifte
sig med en simpel Adelsmand; men med en Hentydning
til Ahlefeldternes og Gyldenløvernes Vaaben er skal
hun have svaret, at hun foretrak en levende Hund
for en død Løve. Hun bragte sin Mand Gisselfeld,
som hun imidlertid ikke ejede, men hvis Indtægter
vare overladte hende for Livstid; hans Forsøg paa
at beholde Ejendommen efter hendes Død mislykkedes
derfor. Begge vare de meget ødsle, og ved sin Død, der
indtraf 3. Okt. 1761, efterlod han sig en prioriteret
Gjæld paa 147211 Rdl. og en Formue af -- 1148 Rdl.

Moller, Nachr. v. d. Geschl. d. v. Ahlefeldt S. 227 f.

<i>P. Brock.</i>
</chapter>

<chapter name="Ahlefeldt, Hans Adolph, 1722-1807, Officer">
<b>Ahlefeldt, Hans Adolph,</b> 1722-1807, Officer. Født
12. Okt. 1722 paa Lindau, Søn af Generallieutenant,
Kommandant i Glückstadt Balthazar A. og Sophie Hedevig
f. v. Wohnsfleth. Indtraadte, tidlig i Kavalleriet
og blev Ritmester ved Livregiment Ryttere 1750,
Major 1756, Oberstlieutenant 1761, Oberst 1765,
Aaret efter Næstkommanderende ved Livgarden til Hest,
Chef for holstenske Dragoner 1767. 1772-73 var han Gesandt 
i Haag, 1776-1780 Gesandt i Rusland. Generalmajor 1774,
Generallieutenant 1783, Overgeneraladjudant 1784,
og General 1802. I Mellemtiden havde han Sæde i
den øverste militære Administration som Deputeret,
først i Krigsdirektoriet 1765, dernæst Aaret efter
i det høje Krigsraad og endelig i Generalitets- og
Kommissariatskollegiet fra 1773 til 1789. Ved
Regeringsforandringen i 1784, da Guldberg styrtedes,
havde den ved denne Begivenhed virksomme Schlanbusch
paatænkt at gjøre A. til Medvider i og delagtig i
Sammensværgelsen, hvilket dog ikke skete. -- A. ægtede
1770 Vibeke Juel (d. 1793), Enke efter Kammerherre
Caspar Christopher Brockenhuus. Han var Kammerherre,
blev hvid Ridder 1773 og døde 23. Jan. 1807.

<i>S. A. Sørensen.</i>
</chapter>

<chapter name="Ahlefeldt, Hans Henrik, 1656-1720, Gehejmeraad">
<b>Ahlefeldt, Hans Henrik,</b> 1656-1720, Gehejmeraad, 
var Søn af Bendix A. til Neuenhof (d. 1676) og Elisabeth
Hedevig v. Thienen af Wahlstorff og født 1. Marts
1656. Han studerede i Kiel og udgav der i en Alder af
14 Aar en latinsk Afhandling: «de monarcharum mutua
obligatione ad Christianum Qvintum». Ved Indvielsen
af Kiels Universitet 1665 havde han og 22 andre
Ahlefeldter været tilstede. Han ejede Godserne
Stendorf, Seestermühe og Klein-Colmar og var en
af de største Jorddrotter i Holsten. Efter at være
traadt i dansk Statstjeneste blev han kgl. Landraad,
og senere benyttedes han til forskjellige diplomatiske
Missioner; af sin Panegyrikus Joh. Burch. Maius prises
han som en fortræffelig kgl. 
Gesandt ved Kurbrandenborgs og Kursachsens
Hoffer. Allerede i Christian V's Tid var han
overordentlig Envoyé i England; i Berlin var han
Gesandt, da den brandenborgske Kurfyrste lod sig
udraabe til Konge af Preussen, dog holdt A. sig
borte fra Festlighederne i Anledning af Kroningen, og
Kong Frederik IV's Lykønskning til den nye Konge lod
vente en Stund paa sig. Ogsaa i Holland var A. senere
(omtr. 1710) dansk Sendemand. Efter sin Tilbagekomst
fra England blev A. Overkämmerér hos Kronprinsen,
den senere Frederik IV, og ledsagede denne paa hans
Udenlandsrejse 1692-93. Faa Maaneder efter Hjemkomsten
fra denne Rejse blev han Danebrogsridder, men først
i 1717 fik han Elefantordenen. Han stod bestandig i
stor Gunst hos sin Herre, og foruden som Kammerherre
synes han ikke sjælden at have fungeret som maitre des
plaisirs: i 1697, 15. April, da Kongen og Dronningen
vare Kronprinsens Gjæster paa Amagergaarden, havde
A. saaledes indrettet Taffelet «i Form af begge de
danske Ridderordener», og i Maj 1699 arrangerede
han «en herlig italiensk Musik» paa Rosenborg for de
kgl. Herskaber.

A., som 1695 var bleven Gehejmeraad, døde 23. Marts
1720. Han var to Gange gift. Hans første Hustru var
Dorothea, Datter af Fred. Ahlefeldt til Seestermühe
og Anna Catharine Pogwisch af Farve; hun var født i
Reinbek Pinseaften 1658 og blev Moder til 4 Sønner
og 1 Datter. A.'s anden Hustru var Mette, Datter af
Hans Henrik Kielmann v. Kielmannseck til Quarnbek og
Cronshagen, Amtmand i Kiel og Bordesholm, og Mette
v. d. Wisch; hun var Enke efter Christian Albrecht
Ahlefeldt paa Obbendorf og født 14. Juli 1670; med
hende fik han 2 Sønner, af hvilke den ene, Henrik
v. Ahlefeldt, naaede meget høje Værdigheder.

Moller, Nachr. v. d. Geschl. d. v. Ahlefeldt S. 319 ff. 
Kern-Chronik 1697 S. 35. 1699 S. 69. 
Bussæus, Fred. IV's Dags-Reg. S. 8-33. 
Hojer, Friedr. IV, passim.

<i>F. J. Meier.</i>
</chapter>

<chapter name="Ahlefeldt, Joachim, 1646-1717, Gehejmeraad">
<b>Ahlefeldt, Joachim,</b> 1646-1717, Gehejmeraad, 
var Søn af Gert Philip A. til Bukhavn og Grønholt og Anna Rumohr
af Bukhavn. Som alle den Tids unge Adelsmænd rejste
han i Udlandet og traadte efter sin Tilbagekomst i
gottorpsk Tjeneste. Han var Klosterprovst i Preetz fra 1677
til 1682 og blev 1683 gottorpsk Landraad, Gehejmeraad osv.
og Amtmand i Trittau og Reinbek Amter og i 1686 gottorpsk 
Regeringspræsident eller første 
Statsminister. Han ejede Godserne Bukhavn, Olpenæs
m. m., men ved Okkupationen af de gottorpske
Lande 1684 inddrog Kong Christian V hans Godser,
som skjænkedes til Overkammerjunker Knuth, dog
bleve de A. tilbagegivne efter Forliget i Altona
1689. Samme Aar skjænkede Hertug Christian Albrecht
ham en Del Jordegods i Ellebjærg i Svansen, hvorpaa
A. med en hos den Tids store Jorddrotter sædvanlig
Hensynsløshed lod de der boende Bønders Gaarde
nedbryde og slog Jorderne sammen med Olpenæsgodsets. I
1702 solgte han sidstnævnte Gods til Ditlev Ahlefeldt
(af Gelting-Linjen), men kjøbte i Stedet for Godset
Prisholt. Han var imidlertid bleven Amtmand i Tønder,
og han, som tidligere, navnlig efter Kielmannseckernes
Fængsling, havde været uvenlig stemt mod Danmark,
var nu slaaet om og arbejdede paa en Forsoning mellem
Kongen og Christian Albrecht. Da denne døde, og Hertug
Frederik IV vedvarende viste sig fjendsk mod Danmark,
forlangte A. endog sin Afsked og gik i dansk Statstjeneste. 
Her blev han 1699 Gehejmeraad og snart
efter Overhofmester for Enkedronning Charlotte Amalies 
Hofstat, i 1703 første Deputeret over Finanserne og Medlem af 
Gehejmekonseillet og 1706 Vicestatholder i Slesvig og Holsten. 
Allerede i 1701 havde han faaet
Danebrogsordenen. 3 Aar efter ledsagede han Kong
Frederik IV paa dennes norske Rejse. Som Diplomat
brugtes han kun lidet, dog var han en af de danske
befuldmægtigede paa Hamborger-Konferencen 1707 og
underskrev i 1711 paa Kongens Vegne ved Forliget
i Hamborg, hvorved de ved Travendalfredens tredje
Artikel affødte Uenigheder mellem Kongen og Hertugen
udjævnedes. I 1712 begyndte han at føle Alderens
Tryk, han nedlagde derfor sine Embeder og begav sig
til sit Gods Bukhavn. Et ulykkeligt Tilfælde ramte ham
her: af en ustyrlig Hest blev han slynget ud af sin
lille Karriol og slæbt et langt Stykke hen ad Jorden,
hvorved han blev meget ilde tilredt. Han døde paa
Bukhavn kort efter, 9. Sept. 1717. Han var gift med
Anna Margrethe Buchwald af Jersbek, Datter af Hans
Adolf B. og Margr. Blome af Seedorf, og havde med
hende 5 Døtre, af hvilke en blev gift med Ferdinand
Anton Danneskjold-Laurwigen, og 4 Sønner. A. var
en grundig lærd og videnskabelig dannet Mand, han
elskede og beskyttede de lærde og tog sig varmt af
Universitetet i Kiel. Burch. Maius, Prof. i Kiel,
priser ham i en latinsk Lovtale saalunde: «eluxit
... in eo Nestoris facundia, Lycurgi consilium,
Ulyssis prudentia, justitia Aristidis, gravitas
Catonis, constantia 
Periclis, immo hos omnes non tam æqvavit dictis animi 
dotibus, sed et superavit».

Moller, Nachr. v. d. Geschl. d. v. Ahlefeldt, S. 211 ff. 
Kern-Chron. 1700 S. 120 f. 
Noodt, Beytr. z. schlesw. holst. Hist. II, 180 f. 
Hojer, Friedr. IV, passim.

<i>F. J. Meier.</i>
</chapter>

<chapter name="Ahlefeldt, Johan Henrik, --1770, Amtmand">
<b>Ahlefeldt, Johan Henrik,</b> --1770, Amtmand, en Søn af
ndfr. nævnte Wulf A. (d. 1777). Han blev Kammerherre
1753, Envoyé extraordinaire ved det preussiske
Hof indtil 1763, Landraad i Holsten og Ridder af
Danebrog 1766 og Amtmand over Gottorp Amt 1767. Han
døde 12. Juni 1770 i Slesvig, efterladende Enken
Frederikke Louise f. Blome (f. 1733 d. 1781), en
Datter af storfyrstelig Gehejmeraad Christoffer B.

<i>P. Brock.</i>
</chapter>

<chapter name="Ahlefeldt, Jørgen, 1589-1641, til Quarnbek og Marutendorf i Holsten">
<b>Ahlefeldt, Jørgen,</b> 1589-1641, til Quarnbek og
Marutendorf i Holsten, Søn af Godske A. og Margrethe
Rantzau, født 12. Dec. 1589. Efter at have studeret
i Rostock og Tübingen deltog han i Kalmarkrigen
som Kapitajn over et Kompagni Fodfolk. Senere gik
han til Tyskland, blev 1623 Krigskommissær ved den
nedersachsiske Hær og 1625 Landraad hos Hertugen
af Brunsvig. Under Christian IV's Deltagelse i
Trediveaarskrigen tog han paa ny Tjeneste hos ham,
først som Kapitajn og siden som Oberst; han blev
Kommandant i Krempe, hvilken Fæstning han af Mangel
paa Proviant maatte overgive til de kejserlige i
Nov. 1628. I Foraaret 1629 var han som Krigsraad
med ved Oberst Morgans Angreb paa Vestkysten af
Slesvig. Samme Aar blev han udnævnt til kongelig
Raad i Hertugdømmerne og Amtmand i Haderslev, hvilke
Stillinger han beklædte til sin Død 24. Juni 1641. En
fremmed Gesandt fortæller om ham 1632, at han da havde
tabt noget af sin Indflydelse hos Kongen. Gift 1612
med Margrethe Blome.

Rhode, Haderslev-Amts Beskriv. S. 46. 
Jahrbb. f. d. Landesk. Schlesw., Holst, u. Lauenb. X, 101.

<i>J. A. Fridericia.</i>
</chapter>

<chapter name="Ahlefeldt, Jørgen,</b> 1748-1823, Gehejmeraad">
<b>Ahlefeldt, Jørgen, 1748-1823, Gehejmeraad. Han var en
Søn af Joh. Rud. A. til Damp, Saxdorf og Hohenstein
(d. 1770) og Margrethe Øllegaard f. Brockdorf og fødtes
20. Dec. 1748. I sin Ungdom studerede han i Gøttingen
og Tübingen; senere besøgte han forskjellige Lande
og blev saaledes under et Ophold i Berlin 1775
forestillet for Frederik II. 1772 blev han Provst
ved St. Johannes Kloster i Slesvig og Landraad, 1773
Kammerherre, 1782 Ridder af Danebrog, 1791 Amtmand
over Hütten Amt, 1801 Amtmand over Gottorp Amt samt
1808 Overdirektør i Byen Slesvig, 1806 
Gehejmeraad og senere (1808) Gehejmekonferensraad. Paa Grund af
Svagelighed søgte og fik han sin Afsked 1813. Han
ejede efterhaanden en Del Godser i det slesvigske,
som han dels arvede, dels kjøbte, og som han derpaa
skilte sig af med (Olpenæs, Damp, Hohenstein, Maaslev,
Borghorst og Dorphof). Under sit Ungdomsophold
i Sydtyskland blev han bekjendt med Baronesse
Augusta Frederikke v. Gemmingen, hvis Fader var
Statsminister i Karlsruhe; hende ægtede han 1770. Hun
døde 19. Febr. 1818, og selv døde han 14. Sept. 1823.

Thaarup, Fædrenelandsk Nekrolog 1821-26 S. 165 f.

<i>P. Brock.</i>
</chapter>

<chapter name="Ahlefeldt, Ulrik Carl Greve, 1704-58, Officer">
<b>Ahlefeldt, Ulrik Carl</b> Greve, 1704-58, Officer. 
U. C. A., Greve til Langeland m. m., født
27. Nov. 1704, var næstældste Søn af ovfr. nævnte
Carl A. Han blev Sekondlieutenant i Garden til Fods
1726 og avancerede efterhaanden til Oberstlieutenant
ved Livregimentet til Hest (1732). Som saadan gjorde
han Tjeneste i Aaret 1734 som Generaladjudant hos
General Joachim Mørn er, da denne førte et dansk
Hjælpekorps paa 6000 Mand til Rhinen i den polske
Arvefølgekrig. Korpset fik Ordre til at vende
hjem i Slutningen af 1735 uden at have taget
Del i Krigen. Samme Aar var han blevet udnævnt
til Kammerherre. 1738 blev han Oberst og var nu
Chef for 3. jyske Rytteriregiment, indtil han
1747 blev Generalmajor og 1755 Generallieutenant i
Rytteriet. 1741 blev han Ridder af Danebrog. Han døde
ugift i Vordingborg 12. Nov. 1758.

Moller, Nachr. v. d. Geschl. d. v. Ahlefeldt S. 491 f.

<i>P. F. Rist.</i>
</chapter>

<chapter name="Ahlefeldt, Wulf, 1689-1777, Gehejmeraad, Herre til Lindau og Kønigsførde">
<b>Ahlefeldt, Wulf,</b> 1689-1777, Gehejmeraad, Herre
til Lindau og Kønigsførde, en Søn af Johan
Henr. A. og Margrethe f. v. Qvalen. 1731 Landraad i
Holsten, 1744 Klosterprovst i Itzeho og Slesvig, senere, 1756, 
Gehejmeraad, Ridder af Danebrog
1747, 1766 Gehejmekonferensraad, 1773 Ridder af
Elefanten. Han var gift med Bertha Cathrine Ahlefeldt. 
Han døde 19. April 1777.

<i>P. Brock.</i>
</chapter>

<chapter name="Ahlefeldt-Dehn, Carl Frederik Ulrik, 1750-1829, Amtmand">
<b>Ahlefeldt-Dehn, Carl Frederik Ulrik,</b> 1750-1829,
Amtmand, en Søn af Vilh. A. til Klein-Nordsee (d.
1754) og Benedicte Christine Charlotte f. Schmettau,
fødtes 30. Marts. Han blev Kammerherre 1775, Provst
ved St. Johannes Kloster i Slesvig 1777, Ridder af
Danebrog 1803, Gehejmekonferensraad 1815. 1805-20 
var han Amtmand over Steinburg Amt. Ved sit Giftermaal
(1776) med Sophie Frederikke v. Dehn (f. 1759 d. 1813)
kom han i 
Besiddelse af Stamhuset Ludwigsburg, og 1783 fik han
Tilladelse til at kaldes Ahlefeldt-Dehn og føre
Familiernes forenede Vaaben. Han døde 3. Marts 1829.

Castenskiold, Suppl. til Adelslex. S. 6.

<i>P. Brock.</i>
</chapter>

<chapter name="Ahlefeldt-Laurwigen, Elias Carl Frederik Greve, 1816-64, Officer">
<b>Ahlefeldt-Laurwigen, Elias Carl Frederik</b> Greve,
1816-64, Officer, er født 9. Avg. 1816 (døbt i
Frederiksberg Kirke) og var en Søn af Kammerherre,
Oberstlieutenant Carl Christian Greve A. (f. 1770) og
dennes første Hustru Julie Christine f. Madstedt. Han
indtraadte 1831 i Hæren som Volontør, blev Kadet
1836 og i 1839 Sekondlieutenant i Prins Christian
Frederiks Regiment. I 1847 blev han Premierlieutenant
og deltog ved 16. Bataillon med Hæder i den første
slesvigske Krig. 1850 udnævntes han til Kapitajn
og gjorde Tjeneste ved 14., 17. og 11. Bataillon. I
1860 ægtede han Jacobine Dorothea Petersen. I 1864
rykkede han i Felten som Kompagnichef ved 11. Regiment
og udmærkede sig under Kampen ved Selk 3. Febr. (se
«Vort Forsvar» Nr. 142 A). Derefter deltog han
i Kampen ved Sankelmark 6. Febr. og blev i Marts
Bataillonschef ved 9. Regiment. Som saadan deltog
han under Oberst Scharifenberg i 8. Brigades berømte
Angreb paa Dybbølbjærg 18. April, saaledes at han
fremhævedes i Rapporten, men fandt tillige Heltedøden.

<i>P. N. Nieuwenhuis.</i>
</chapter>

<chapter name="Ahlefeldt-Laurwigen, Elise Davidia Margarethe Grevinde, 1788-1855">
<b>Ahlefeldt-Laurwigen, Elise Davidia Margarethe</b> Grevinde, 
1788-1855, Datter af ndfr. nævnte
Grev Frederik A.-L., født paa Tranekjær Slot
17. Nov. 1788. Hendes Moder, som var af tysk
Familie, blev allerede i hendes Barndom skilt fra
sin Gemal, og derved kom hun til at føre en underlig
adsplittet Tilværelse, snart hos Moderen i dennes
ensomme, bedrøvelige Hjem, snart i de glimrende
Sale paa Tranekjær. Hun havde et stærkt Hang
til det poetiske og romantiske, var let henrevet
til glødende Begejstring og manglede Evnen til
rolig og kritisk at vurdere Forhold og Personer;
samtidig var hun en yndefuld og fornem Skikkelse,
da hun i en ung Alder indtraadte i Verden som den
rige Arving. Uden Tvivl i Følge Moderens Paavirkning,
hvem hun havde forgudet, følte hun sig aldeles tysk i
Sind og Tanke, og da hun ved et Badested i Tyskland
(1808) traf den senere saa bekjendte Friskarefører
Adolf v. Lützow («Lützows wilde Jagd»), overførte
hun sin Begejstring for Tysklands nationale Sag paa
dennes kjække Forkæmper og ægtede ham i 1810 til
Trods for sin Faders Modstand. I 
Begyndelsen syntes dette Ægteskab at skulle blive meget
lykkeligt; hun deltog i alle sin Mands Arbejder med
at hverve et Frikorps (1813), sluttede Venskab med
hans Venner, bl. a. Theodor Kørner, og indgød sine
Omgivelser sin egen Begejstring. Under Krigen fulgte
og plejede hun sin Mand over alt med det største
Mod og med opofrende Hengivenhed; men efter Krigen
kølnedes Forholdet mellem Ægtefællerne stærkt, og
da hun (1821) lærte den unge Digter Karl Immermann
at kjende, opstod der imellem dem et Forhold,
som efterhaanden fra hendes Side udviklede sig fra
begejstret Deltagelse i hans voxende Digterberømmelse
til lidenskabelig Kjærlighed. Forholdet til hendes
Mand opløstes nu ved fælles Overenskomst (1825), hun
antog igjen Navn af Grevinde Ahlefeldt og rejste med
Immermann til Magdeburg, senere til Düsseldorf; men
da han giftede sig med en anden i Aaret 1839, flyttede
hun til Berlin, hvor hun døde 20. Marts 1855 af en
langvarig Sygdom efter et Liv, rigt paa forgængelig
Lykke, bristede Idealer og skuffede Forventninger.

L. Assing, Gräfin Elisa v. Ahlefeldt, Berlin 1857. 
Allg. deutsche Biographie I, 160 f.

<i>C. A. Nissen.</i>
</chapter>

<chapter name="Ahlefeldt-Laurwigen, Frantz Vilhelm Ferdinand Greve, 1790-1843, Stiftamtmand">
<b>Ahlefeldt-Laurwigen, Frantz Vilhelm Ferdinand</b> Greve,
1790-1843, Stiftamtmand. Han var en Søn af den
ndfr. nævnte Grev Jens Juel A.-L. og fødtes i Altona
7. Nov. 1790. Han studerede først ved Universitetet i
Leipzig, derefter i Kiel, Heidelberg, Gøttingen og til
sidst i Kjøbenhavn, hvor han i Aaret 1813 underkastede
sig juridisk Examen. 1816 blev han Volontør i det
danske Kancelli, 1820 Underkancellist, 1821 Assessor
i den Viborgske Landsoverret, s. A. Lic. Juris,
1825 extraordinær Assessor i Højesteret, 1826
ordinær Assessor sammesteds, 1828 Kammerherre, 1831
Stiftamtmand over Viborg Stift med Ret til at træde
tilbage til Højesteret, hvis han maatte ønske dette,
ved Reformationsfesten 1836 Dr. Juris og døde i Viborg
19. Nov. 1843 af en snigende Feber. Han var elsket
og agtet af alle, var ikke blot en særdeles dygtig
Dommer og administrativ Embedsmand, men tillige i
Besiddelse af en vidt omfattende og ægte humanistisk
Dannelse. Han har udgivet forskjellige mindre
Afhandlinger (s. Erslew). 25. April 1826 blev han gift
med Charlotte Helene Louise Fabricius (f. 19. Maj
1800, d. 2. Sept. 1829), Datter af Pastor C. C. F. i
Tranekjær. Anden Gang ægtede han 16. Dec. 1832
Anne Dorothea Christine Hanson (f. 1. Sept. 1794 i
Frederiksnagor), Datter af Regeringsraad 
Christoffer H. og Juliane Marie Bie, der senere blev
gift med Biskop Øllgaard i Viborg.

Erslew, Forf. Lex. Thaarup, Fædrenelandsk Nekrolog 1843 S. 62.

<i>G. Kringelbach.</i>
</chapter>

<chapter name="Ahlefeldt-Laurwigen, Frederik Greve, 1760-1832, Officer og Lensbesidder">
<b>Ahlefeldt-Laurwigen, Frederik</b> Greve, 
1760-1832, Officer og Lensbesidder (Grevskabet Langeland
m. m.). Født 17. Nov. 1760 og Søn af Generalmajor
Grev Christian A.-L. (f. 1732 d. 1791) og Elisabeth
f. Juel. Beklædtes efterhaanden med de højeste
militære Grader, men som Faderens har ogsaa hans
Tjeneste i Hæren for en Del været nominel, og i
hvert Fald i den første Tid efter Faderens Død
har Bestyrelsen af hans store Godser utvivlsomt
været Hovedvirksomheden. Blev allerede i sit 14. Aar
udnævnt til Ritmester i sjællandske Regiment Ryttere,
forsættes 1787 til Livregiment Ryttere, hvor han
det næste Aar bliver Major og 1793 Oberstlieutenant,
men stilles derpaa à la suite og forbliver staaende
som saadan indtil 1801, da han afgaar fra Regimentet,
samtidig med at han ansættes som Kommandør for den
langelandske Landeværnsbataillon. 1802 udnævnes han
til Generalmajor af Kavalleriet og bliver Aaret efter
hvid Ridder. 1808 sættes han à la suite i Armeen,
men vedbliver at føre Kommandoen over Landeværnet
paa Langeland, Taasinge og Ærø. 1813 udnævnes han
til Generallieutenant og gives aktiv Kommando som
Chef for en Armédivision. 1815 bliver han Chef for
fynske Regiment lette Dragoner. 1830 afskediges han
af Hæren. A., der stod i stor Yndest hos Frederik VI
og af denne stedse rangeredes blandt de kommanderende
Generaler, har som Landejendomsbesidder foretaget
flere nyttige Foranstaltninger og i høj Grad vist
sig velvillig og human lige over for sine Fæstere
paa Godserne. I Perioden fra 1791-1813 afskaffede
han saaledes Hoveriet, fra 1810 af indførte han
efterhaanden fast Akkord for alle Tiender, og i Tiden
fra 1791-1820 lod han alt Godset udskifte. Dette
kom ham dog ikke til gode i pekuniær Henseende,
thi Godset var ved hans Død stærkt belastet og han
selv i meget stor Gjæld. Sandsynligvis er det disse
trykkede Formuesomstændigheder, der foranledigede ham
til allerede 1805 at søge Bevilling til at maatte
afhænde det norske Grevskab Laurvig til Kongen,
hvilken Tilladelse blev given, mod at han deponerede
en Fideikommiskapital. A. var 2 Gange gift, 1. 1785
med Charlotte Louise Hedemann (d. 1812), Datter af
Landraad Joh. 
Christoph  H. til  Hemmelmark, 2. 1816 med Anna Cathrine Leth, 
Datter af Justitsraad L. Han døde 8. Marts 1832.

Danske Herregaarde VIII.

<i>S. A. Sørensen.</i>
</chapter>

<chapter name="Ahlefeldt-Laurwigen, Jens Juel Greve, 1764-94, politisk Forfatter">
<b>Ahlefeldt-Laurwigen, Jens Juel</b> Greve, 1764-94, politisk Forfatter, 
fødtes 10. Juni 1764 paa den
fynske Herregaard Bjørnemose; han var en Broder
til den foregaaende, Frederik A.-L. Han levede uden
Embedsstilling, sysselsat med politiske og litterære
Studier. Han døde i Slesvig 20. Nov. 1794, altsaa
kun 30 Aar gammel. Han ægtede 1788 Sophie Dorothea
Hedemann (d. 17. Febr. 1820) og blev Fader til den
ovfr. nævnte Frantz Vilh. Ferd. A.-L. Begavet med
levende politisk Sans, blev han som saa mange her
hjemme stærkt greben af de Ideer om den rette Ordning
af Stat og Samfund, som det 18. Aarhundredes
Oplysningslitteratur og derefter den franske
Revolution satte i Bevægelse. Flere mindre Skrifter,
som han udgav paa Tysk, men som tillige bleve
oversatte paa Dansk, vidne derom. Det i 1791 udgivne
Arbejde «Hingeworfene Gedanken über Regierung»
viser ham som en Tilhænger af den oplyste Enevælde med
Tanken om Betydningen af Pressefrihed, Offentlighed
i Finansstyrelsen, Standslighed og Ophævelse af
Privilegievæsenet, ligesom han havde stærk Sans for
at hæve Landalmuen. I andre Smaaskrifter (s. Nyerups
Lit. Lex.) fører han snart Ordet for et nøje
Forsvarsforbund imellem de skandinaviske Stater, snart
fremhæver han Betydningen af almindelig Værnepligt
og af at vende tilbage til simple, tarvelige Sæder.

<i>E. Holm.</i>
</chapter>

<chapter name="Ahlmann, Hans Vilhelm, f. 1817, Politiker">
<b>Ahlmann, Hans Vilhelm,</b> f. 1817, Politiker, af en
bekjendt Slægt paa Als (Aalmand) og Søn af Kjøbmand
Otto Frederik A. i Graasten, hvor han fødtes
13. Juli 1817. Uddannedes til Kjøbmand, studerede
derpaa Statsøkonomi paa tyske Universiteter, fik
Doktorgraden og holdt Forelæsninger i Kiel 1847-48.
Blev i Marts 1848 Sekretær, senere Departementschef
i den provisoriske Regering. Fra 1852 Bankier
i Kiel. 1864 Raadgiver og Finansagent for den
Augustenborgske Prætendent.

Alberti, Schlesw.-Holst.-Lauenb. Schriftsteller-Lex.

<i>A. D. Jørgensen.</i>
</chapter>

<chapter name="Ahlmann, Nicolai, 1809-90, Politiker">
<b>Ahlmann, Nicolai,</b> 1809-90, Politiker. 
Han er født 17. Nov. 1809 i Sønderborg. Han uddannede sig
til praktisk Landmand og var 1839-47 Forpagter af
Juellinge paa Laaland, hvorpaa han kjøbte en Gaard
i Skaane, som han ejede indtil 1856, hvorefter han
nogen Tid var bosat i Kjøbenhavn. Aaret efter kjøbte
han Gaarden Werthemine paa 
Als, en af de forhen augustenborgske Avlsgaarde,
som vare erhvervede af Statskassen. Han tog ingen
fremragende Del i det politiske Liv, før efter
Vaabenstilstanden i Nikolsburg den bekjendte
nordslesvigske Deputation paa 47 Mand, der gik
til Berlin for at takke Kongen for det givne Løfte
at gjenafstaa de danske Egne til Danmark, valgte
ham til Ordfører, 30. Avg. 1866. Efter Landets
Indlemmelse i Preussen valgtes han derpaa sammen
med Hans Kryger til Medlem af den grundlovgivende
Rigsdag i Berlin (Febr. 1867); ved denne Lejlighed
fremkom fra dem den ofte gjentagne Erklæring:
«Wir sind Dänen und wollen Dänen bleiben!» Da
han senere valgtes ind i den preussiske Landdag,
nægtede han at aflægge den befalede Hyldingsed og
fik saaledes aldrig sit Valgbrev anerkjendt. Det
samme gjentog sig flere Gange senere. En Omlægning
af Valgkredsene forhindrede Gjentagelsen af hans
Valg til Rigsdagen. 1875 solgte A. sin Gaard og
flyttede til Frederiksberg. Hustru: Maria Dons,
Datter af Birkedommer J. K. D. Han døde 12. Februar 1890.

<i>A. D. Jørgensen.</i>
</chapter>

<chapter name="v. Ahnen, Claus, --o. 1628">
<b>v. Ahnen, Claus,</b> --o. 1628, hørte til en nu ganske
uddød pommersk Adelsslægt og skrev sig til Nederhof
paa Rygen. I Slutningen af det 16. Aarh. traadte
han i dansk Hoftjeneste og blev 1589 Enspænder,
1596 Fodermarsk, 1601 øverste Livknægt og 1604
Kjøgemester, i hvilken sidste Stilling han 1606
ledsagede Kong Christian IV til England. 1612
forlenedes han med Frederiksborg og Abrahamstrup, men
fratraadte alt 1614 disse Len. Derimod havde han fra
1610-26 Marie Kirkes Provsti og fra 1614-18 Sæmgaard
og Eker Præstegjæld i Norge i Forlening. Han døde
ugift o. 1628 og var Farbroder til den nedennævnte
Preben v. A.

Danmarks Adels Aarbog 1884 S. 14.

<i>Thiset.</i>
</chapter>

<chapter name="v. Ahnen, Iver, --1722, Stiftamtmand">
<b>v. Ahnen, Iver,</b> --1722, Stiftamtmand. I. v. A. til
Kopanger og Stedje var en Søn af efternævnte Preben
v. A. i dennes andet Ægteskab med Karen Vind, efter
hvis Fader, Rigsraaden Iver Vind til Klarupgaard,
Nørholm osv., han var opkaldt. Han er formentlig født
kort før 1660 paa Bodøgaard, hvor Faderen som Lensmand
i Nordlandene residerede. Han var først kongelig
Hofjunker og Forskærer og derpaa Kammerjunker, blev
1691 Amtmand i Romsdalen, Nordmøre og Søndmøre samt
1700 Stiftamtmand i Throndhjem; 1705 fik han Titel
af Etatsraad og 1717 af Konferensraad. Fra 1707 var
han Medlem af Participantskabet for det 
gjenoptagne Kvikne Kobberværk. Han var Ejer af
Sædegaardene Kopanger, Stedje og Losne, alle i Sogn
i Bergens Stift; den sidste fik han gjennem sit
første Ægteskab. 16. April 1722 blev han Ridder af
Danebrogsordenen og døde allerede 4. Dec. s. A. i
Throndhjem som sidste Mand af sin Slægt, da han ikke
efterlod Børn af noget af sine 3 Ægteskaber. Han
var gift 1. med Maria Hansdatter Lillienskiold, Enke
efter Oberst og Amtmand paa Bornholm Bendix v. Hatten
(d. 1685); 2. 1705 med Ovidia Christine Gabel (d. 1709),
Datter af Vicestatholder Frederik G. til Giesegaard
og Bavelse; 3. 1719 med Margrethe Maria Vibe (d. paa
Neuhof 1750), Datter af Vicestatholder osv. Johan
Vibe.

Saml. t. d. norske Folks Spr. og Hist. II, 514.
Personalhist. Tidsskr. VI, 26.

<i>H. J. Huitfeldt-Kaas.</i>
</chapter>

<chapter name="v. Ahnen, Preben, 1606-75, Amtmand">
<b>v. Ahnen, Preben,</b> 1606-75, Amtmand. 
Han er født 18. Sept. 1606; Faderen hed Staffen v. A. 
og var vistnok Ejer eller Medejer af Godserne Nederhof
og Beutel, hvortil ogsaa Sønnen skrives. Prebens
ovfr. nævnte Farbroder Claus v. A. havde givet sine to
Slegfredbørn og disses Moder, Mette Lauridsdatter,
Brev paa noget Jordegods i Norge, hvilket blev
gjort dem stridigt af Faderens tyske Arvinger,
og det var uden Tvivl som disses Repræsentant,
at Preben v. A. kom til Norge, hvor han første Gang
nævnes 1629. Først efter flere Aars Forløb tilkjendtes
Godset de tyske Arvinger, men endnu 1640 klage Preben
v. A.'s Fættere over, at det kun er kommet ham og hans
Søskende, men ikke dem til gode. Preben v. A. forblev
i Norge, hvor han allerede 1639 ejede over 125
Tdr. Hartk. i Jordegods, og hvor han senere blev
en betydelig Godsejer, i det han efterhaanden kom i
Besiddelse af Sædegaardene Fosnæs og Herre-Skjeldbred
i Tønsberg Len, hvilket han i nogen Tid bestyrede for
Lensherren Knud Christoffersen Ulfeldt, fra hvem han
erhvervede disse fra Familien Rosenkrantz hidrørende
Ejendomme. Han besad end videre Ejd i Sandshverv,
Ulefos ved Skien, senere Dønnæs paa Helgeland samt
Kopanger og Stedje i Sogn, hvilke to sidste Sædegaarde
han erholdt gjennem sit andet Giftermaal. Endelig
var han Medejer i Holdens Jærnværk og en Tid Ejer af
Fossums Jærnværk, begge ved Skien ved sidstnævnte
antages han at have anlagt et Kanonstøberi, men
solgte 1669 dette Værk til Peder Børting. 1640
blev han Ritmester over et Kompagni Rytter-Landfolk
søndenfjælds i Norge og fungerede under Krigen med 
Sverige 1645 som Krigskommissarius; 1646 blev han
forlenet med Nordlandene, hvor han efter 1660
var Amtmand, og mødte 1648 ved Hyldingen paa
Akershus. Om Vinteren 1656-57 opholdt han sig i
Kjøbenhavn og gjorde da Forslag om, hvad der burde
foretages i hans Len, naar Krigen udbrød. Han var
Generalkommissarius nordenfjælds under Krigen og
gjorde om Vinteren 1657-58 et der i Egnen navnkundigt
Strejftog gjennem den efter ham opkaldte Junkersdal
over Saltenfjældene ind i Lapmarken, hvor han
ødelagde det svenske Bly- og Sølvværk Silbojocki
eller Nasafjäll. Efter Roskildefreden var han
1658 blandt de norske Kommissarier, der skulde
fastsætte det afstaaede Throndhjems Lens Grænser,
men allerede i Slutningen af samme Aar deltog
han i dettes Tilbageerobring fra Svenskerne. 1669
udnævntes han til Amtmand i Bratsbergs Amt og døde
15. Nov. 1675. P. v. A. var en dygtig og foretagsom
Mand; foruden for Jærnproduktionen har han virket
for Tilvirkning og Udførsel af Fiskeriprodukter i
Nordland og Finmarken (Hvalfangst, Tran, Rogn) og
fik i 1663 indrettet et Postvæsen i Nordlandene og
Finmarken. Han var to Gange gift, 1. med Christian
v. Hadelns Enke Else Knudsdatter Urne af Aasmarke;
2. 1657 med Karen Iversdatter Vind af Klarupgaard
(f. 1626), der overlevede ham.

Saml. t. d. norske Folks Spr. og Hist. II, 512 ff.
Molbech, Hist.-biogr. Saml. S. 130 ff. 
Y. Nielsen, De Nordenfjeldske Begivenheder 1657-60.

<i>H. J. Huitfeldt-Kaas.</i>
</chapter>

<chapter name="Ahrensen, Arnold Andreas Bull, 1807-60, Læge">
<b>Ahrensen, Arnold Andreas Bull,</b> 1807-60, Læge, Søn af
Grosserer A. og Maria f. Rée og en ældre Halvbroder
til Lægen Professor Warncke, fødtes i Kjøbenhavn
9. Okt. 1807. Dimitteret fra Borgerdydskolen 1824
underkastede han sig 1830 den kirurgiske, 1831
den medicinske Examen, var derefter Kandidat paa
Frederiks Hospital og tog 1836 baade Licentiat- og
Doktorgraden ved dygtige, ogsaa i Udlandet anerkjendte
Afhandlinger om «den endermatiske Methode». I en
længere Aarrække var han Distriktslæge i Kjøbenhavn
samt Læge ved Regensen og Kollegierne. 1839 grundede
han i Forening med Kay ser «Ugeskrift for Læger»
og ledede i flere Aar dette Tidsskrift. Under den
første slesvigske Krig virkede han som Overlæge ved
Garnisonshospitalet. 1859 blev han Overmedikus ved
Frederiks Hospital og samme Aar titulær Professor,
men døde allerede 10. Sept. 1860. Til Trods for
en bestandig svagelig Helbred udfoldede han en
betydningsfuld baade praktisk og videnskabelig
Virksomhed og var æret ikke mindre for sin ædle 
ideelle Aandsretning end for sin rige Kundskabsfylde. 
Han var gift med Maria Busck, Datter af Kapt., Hjul- og
Karetmagermester B.

Smith og Blad, Den danske Lægestand, 4. Udg., S. 2.
Erslew, Forf. Lex. Bibl. f. Læger 5. R. I, 471.

<i>Jul Petersen.</i>

</chapter><chapter name="Ahrenskjold, s. Arentskjold.">

<b>Ahrenskjold,</b> s. Arentskjold.

</chapter><chapter name="Akeleye, Christian Knudsen, --1632">

<b>Akeleye, Christian Knudsen,</b> --1632, var af en
fynsk Adelsslægt og var en Søn af Knud Mikkelsen
til Skinnerup (nu Ulriksholm) i Fyn og Kirsten
Algudsdatter. Fra 1581 til 1588 tjente han som
Sekretær i Kancelliet og erholdt i denne Stilling
et Kanonikat i Aarhus. Efter at han havde tilskjødet
Kongen sin Fædrenegaard Skinnerup, blev han 1616 til
Vederlag forlenet med St. Hans Kloster i Odense, men
fratraadte alt 1618 dette Len mod en aarlig Pension og
boede siden i Flensborg og Lybek. Han døde 11. Marts
1632 i ringe Kaar og ligger begraven i St. Knuds
Kirke i Odense. 18. Avg. 1588 havde han ægtet Regitse
Jacobsdatter Sparre, der døde barnløs 18. Febr. 1610.

Danmarks Adels Aarbog 1884 S. 15 f.

<i>Thiset.</i>

</chapter><chapter name="Akeleye, Gabriel Knudsen, --1652">

<b>Akeleye, Gabriel Knudsen,</b> --1652. Han var en Søn af
Landsdommer i Halland Knud Gabrielsen A. til Krængerup
og Hjulerød. Hans Moder var Sophie Enevoldsdatter
Voyen. 1627 kom han i Sorø Skole. Senere rejste han
i Udlandet. 1643 ansattes han i det danske Kancelli,
hvor han i flere Aar virkede som Sekretær. I denne
Stilling syslede han med Studiet af Statsforfatning
og Statsforvaltning og skrev allerede 1643
sme «Peregrinatoriæ prudentiæ præcepta», som
endnu haves i Haandskrift (N. kgl. Sml. 8vo
Nr. 141 b i d. st. kgl. Bibliothek) og indeholde en
Anvisning for unge Adelsmænd, der ville studere disse
Fag i Udlandet. Det var uden Tvivl ogsaa Interessen
for disse Videnskaber, der førte ham ind paa Studiet
af Tacitus. 1646 udgav han sine «Excercitationes sive
politico-philologici discursus in librum C. Cornelii
Taciti de moribus Germanorum veterum». Skriftet var
dediceret til Christian IV og ledsaget af en glimrende
Censur af Steph. Joh. Stephanius. Ogsaa ridderlige
Øvelser omfattede han med Forkjærlighed og efterlod
sig et Værk om Fægtekunsten; det blev ikke udgivet,
men han sendte det i Haandskrift til Jørgen Seefeldt
1649. Samme Aar modtog han tillige med Henrik Bielke
paa Frederik III's Vegne Hyldingseden af Indbyggerne
paa Færøerne og Island og skrev herom en «Historisk
Relation», som udkom 1650. Maaske var det 
som Løn for Udførelsen af dette Hverv, at han samtidig
hermed blev aflagt med Domprovstiet og et Vikarie i
Aarhus Kapitel. I sine sidste Aar oversatte han, efter
Frederik III's Befaling, den bekjendte engelske Læges
Thom. Brownes «Pseudodoxia epidemica» paa Dansk. Det
blev ikke trykt, men findes, i to Foliobind, i det
st. kgl. Bibliothek. Han skrev sig til Hjulerød i
Halland, hvori han dog vist kun har haft en Part,
da Faderen overlevede ham. Han var forlovet med
Merete Sophie Prebensdatter v. Ahnen, men hun døde
før Brylluppet. Han døde ugift 1652.

Personalhist. Tidsskr. V, 229 f.

<i>S. M. Gjellerup.</i>
</chapter>

<chapter name="Akeleye, Ingeborg,</b> 1741-1800">
<b>Akeleye, Ingeborg,</b> 1741-1800. Hun var født
13. Maj 1741 og var en Datter af Kommandørkapitajn
og Overlods søndenfjælds Jens Werner A. (d. 1772 i
Kjøbenhavn); Moderen hed Martha f. Bruun, I Aaret 1762
lod den unge Herman Løvenskiold (f. 1739, d. 1799 som
Kammerherre), der da opholdt sig i Frankrig, gjennem
en Bekjendt af sin og Akeleyes Familie, Sorenskriver
i nordre Jarlsbergske Distrikt Jens Friis paa
Falkensten, anholde hos Faderen om hendes Haand. Efter
et gunstigt Svar vendte han kort efter hjem til Norge
og saa nu for første Gang sin tilkommende Hustru, i
det hun med sine Forældre paa Horten indskibede sig
for at rejse til Kjøbenhavn. Han fulgte snart efter
dem til Danmark, Forlovelsen blev endelig sluttet,
og Brylluppet holdtes sammesteds i Begyndelsen af
Aaret 1763. Efter et længere Ophold i Danmark vendte
de nygifte om Vaaren tilbage til Norge og toge Ophold
paa Fossum Jærnværk, hvori Løvenskiold den Gang ejede
Halvparten, men deres nærmeste Omgivelser mærkede
snart, at de ikke syntes at passe synderlig for
hinanden, i det Løvenskiold, ihvorvel en brav Mand,
skal have været lidet begavet og noget hensynsløs,
medens hun gjennem en forfinet Opdragelse og paa
Grund af sin Skjønhed synes at have været temmelig
forvænt og fordringsfuld. Under et Besøg hos hendes
Forældre i Tønsberg om Sommeren 1764 traf Løvenskiold
og hans Hustru tilfældigvis den som en af sin Samtids
største Libertinere bekjendte Grev Christian Conrad
Danneskjold-Laurwigen, der den Gang besøgte det ham
efter den ældre Broders. Død nylig tilfaldne Grevskab
Laurvig, hvorhen han indbød de rejsende, som ogsaa
modtoge Indbydelsen. Kort efter rejste Greven atter
til Kjøbenhavn, hvor han i Marts 1765 lod den smukke
Skuespillerinde, Jomfru Mette Marie Rose, bortføre
fra Theatret; herfor blev han ilagt en Bod af 10000
Rdl. og forvistes til sine Godser i 
Norge, hvorhen han nu atter kom om Vaaren 1765. I
Anledning af en forønsket Udvidelse af Fossums
Circumference mod Grevens Besiddelser i Slemdal
søgte Løvenskiold ham kort efter hans Ankomst; dette
gav Anledning til gjentagne Indbydelser og Besøg
mellem Fossum og Laurvig i Løbet af Sommeren, indtil
endelig Grevens Hensigter gik op for Løvenskiold,
der efter mange Ubehageligheder fik sin Hustru hjem
med sig til Fossum, hvor hendes Fader, der ikke
mere var Løvenskiold god, snart indfandt sig og
fik istandbragt en for denne meget ufordelagtig
Separationskontrakt, som dog senere blev noget
ændret, hvorpaa han førte sin Datter hjem med sig
til Tønsberg. Efter en med Forældrene det følgende
Aars Sommer foretagen Rejse til Smaalenene var
hun bleven tilbage hos Kammerherre Brockenhuus i
Nærheden af Moss, men her fra fulgte hun kort efter
med Sorenskriver Friis til hans Gaard Falkensten,
hvorfra hun kun med Vanskelighed kunde formaas til at
vende tilbage til Tønsberg. Da imidlertid Faderen
i Sept. 1766 erhvervede en kgl. Bestemmelse for,
at hun skulde staa under hans Værgemaal og opholde
sig, hvor han bestemte, tog hun atter sin Tilflugt
til Sorenskriver Friis, der hemmelig sendte hende
omkring paa flere Steder i Landet, ja endog ind over
den svenske Grænse for at unddrage hende Faderens
Opdagelse. Paa dennes Klager blev en kgl. Kommission
nedsat, der skulde undersøge den hele Sag og afhøre en
Mængde Vidner. Imidlertid var Grev Danneskjold igjen
vendt tilbage til Kjøbenhavn, var atter kommen i Naade
og var bleven udnævnt til Admiral osv.; ikke saa snart
havde derfor Kommissionen begyndt sin Virksomhed, før
den atter opløstes og Kongebrevet af 1766 ophævedes,
hvorhos det tillodes Fruen at tage Ophold, hvor hun
lystede. Grev Danneskjolds Herlighed i Kjøbenhavn
varede dog kun kort; i Avg. 1770 afskedigedes han
fra alle sine Embeder og forvistes fra Hoffet, hvorfor
han det følgende Aar atter vendte tilbage til Norge og
tog Ophold paa Gaarden Rolighed i Hedrum ved Laurvig,
hvorhen Fru Ingeborg Akeleye, som hun kaldtes efter
sin endelige Skilsmisse fra Løvenskiold, nu ogsaa
begav sig, uden at der blev noget af det Ægteskab,
Greven havde lovet hende, naar hans Frue var død,
hvilket allerede var indtruffet 1766. Greven døde
9. April 1783, og kort efter ægtede Fruen en svensk
Æventyrer, Landraad Carl Ingmann v. Manderfeldt,
der i Grevens senere Levetid havde hørt til deres
Omgangskreds, og hvem Greven havde sikret en Pension,
ligesom ogsaa Fru Manderfeldt efter en Proces med
hans Arvinger fik sig tildømt den 
hende bebrevede Pengesum. De flyttede senere til
Kjøbenhavn; hun døde 2. Juni 1800 i Vennersborg, 
Manden vendte tilbage til Sverige og døde i Vennersborg 1813.

Saml. t. d. norske Folks Sprog og Hist. VI, 596 ff.
Molbech, Hist.-biogr. Saml. S. 134 ff. 
Deichmanske Bibl.s Diplomsamling Fasc. XXXII.

<i>H. J. Huitfeldt-Kaas.</i>
</chapter>

<chapter name="Akeleye, Mikkel Pedersen, --1539, Borgmester">
<b>Akeleye, Mikkel Pedersen,</b> --1539, Borgmester. Han
var en Søn af Peder Knudsen A. til Skinnerup
(nu Ulriksholm) i Fyn og Hustru Else (ell. Sidsel)
Valkendorf. Skjønt Adelsmand og Jordegodsejer valgte
han at nedsætte sig som Handelsmand i Odense, og han
naaede ad den Vej en større Rigdom og Anseelse end
Flertallet af sine Standsfæller. Dronning Christine
forsynede sig med Klædevarer hos ham, og han drev
en betydelig Øxenhandel; tillige var hans Hus det
mest ansete Herberg for høje fremmede Gjæster, der
kom til Odense; selv Kong Christian II tog ind hos
ham. Fra 1506 var han Borgmester i Odense og blev
1522 efter Christian II' s ny Kjøbstadordning Stadens
Skultus. Denne Værdighed faldt bort, da Frederik I
kom til Magten; men denne Konge synes strax ved en
Gunstbevisning at have villet yde Mikkel Pedersen
Erstatning. Borgmester vedblev han at være til sin
Død 10. Avg. 1539. Hans Hustru Magdalene Knudsdatter
(af den adelige Slægt Drage) levede endnu 1564. Hun
og hendes Mand have maaske gjort sig mest fortjente
af Efterslægten ved at give den siden navnkundige
Peder Palladius Midler til i hans Ungdom at opholde
sig i flere Aar i Wittenberg, i det de sendte deres
Søn med ham til dette Reformationens Arnested.

Saml. t. Fyens Hist. og Topogr. III, 219 ff. 
Danmarks Adels Aarbog 1884. 
Ny kirkehist. Saml. III, 499.

<i>H. F. Rørdam.</i>
</chapter>

<chapter name="Akeleye, Sigvard Gabrielsen, 1584-1659">
<b>Akeleye, Sigvard Gabrielsen,</b> 1584-1659. 
Han er født paa Torkildstrup (Falster) 25. Marts 1584 og var 
en Søn af Landsdommeren sammesteds Gabriel Knudsen A. 
til Krængerup og Nordskov;
Moderen var Helrad Jacobsdatter Sparre. 1609 nævnes
han som Adelburs, og allerede 1611 forekommer han som
Skibskapitajn eller Skibshøvedsmand, med hvilken
første Titel han siden hyppig nævnes, i alle Fald
lige til 1647; 1612 træffes han første Gang i Norge
paa Udskrivning af Baadsmænd i Bergens og Stavanger
Len. 1614 var han ansat som Lieutenant paa Elfsborg
og synes kort efter at have bosat sig i Norge, hvor
han o. 1617 blev gift første Gang med Else Galde,
der i dette Aar afstod sin Sædegaard Nygaard i 
Glemminge Sogn til Kronen, mod at hun og hendes Mand
erholdt Livsbrev paa Verne Kloster, Ingedals Skibsrede
og Skjeberg Sogn, hvortil senere ogsaa Nygaard ses
at være kommen, hvilken Gaard S. A. i Aaret 1647
forgjæves søgte at erholde tilbage ved Mageskifte fra
Kronen. 1633 udnævntes han til Tolder og Sisemester
paa Moss, i hvis Nærhed Sædegaarden Kambo ligger,
som han havde kjøbt 1631, og som senere omtrent i et
Aarhundrede tilhørte hans Efterkommere. Indtil denne
Tid har han i Regelen været skrevet til Fædrenegaarden
Krængerup, hvori han formentlig har været Medejer med
nogle af sine mange Søskende. I Søtjenesten anvendes
han lige til Midten af det 17. Aarhundrede; 1640
benævnes han Kommissarius søndenfjælds i Anledning af
Opsynet med Defensionsskibene og 1645 ved en enkelt
Lejlighed Viceadmiral. 1648 mødte han ved Frederik
III's Hylding i Christiania. Han var en i offentlige
og private Hverv hyppig anvendt Mand som Medlem af
Kommissioner og Slotslove, ved Skifter, Værgemaal
osv., hvilket vistnok maa vidne om anerkjendt praktisk
Dygtighed. Han døde sandsynligvis i Christiania
i Avg. 1659, da han i Kirkebogen angives begraven
sammesteds 27. Avg. dette Aar, og maa da sandsynligvis
have været en Mand paa flere og 70 Aar. Han havde
været 3 Gange gift: 1. med Else Tønnesdatter Galde til
Nygaard, Enke efter den tyske Adelsmand Eiler Weide
v. Jasmund, hun synes død o. 1636; 2. med Øllegaard
Gerlofsdatter Nettelhorst, efter hvem der holdtes
Skifte 1647; 3. med Anne Ottesdatter Bildt af Næs,
der overlevede ham til 1667. Kun i andet Ægteskab
havde han Børn, og fra hans ældste Søn nedstammede
den senere i Norge talrige Slægt Akeleye, der uddøde
i Mandslinjen 1822. Han død i Christiania 5. Avg. 1659. 

Molbech, Hist.-biogr. Saml. S. 133 f.
Norske Rigsregistranter IV-IX.

<i>H. J. Huitfeldt-Kaas.</i>
</chapter>

<chapter name="Alanus, Hans Jensen, 1563-1631, Professor">
<b>Alanus, Hans Jensen,</b> 1563-1631, Professor. 
Han var født 18. Avg. 1563 i Landsbyen Ala i Halland og
Søn af Jens Eskildsen og Bente Lauridsdatter. Under
den nordiske Syvaarskrig blev Familien husvild, og
Moderen flygtede derfor med ham over til Sjælland,
hvor Fru Birgitte Gjøe tog hende i sin Tjeneste og
sørgede for Drengens Opdragelse. Hun holdt ham til
Læsning dels i sit Hjem paa Herlufsholm og dels paa
Ring Kloster og Aakjær. Da han var 9 Aar gammel,
sendte hun ham til Herlufsholm Skole, hvorfra han
blev Student 1582. Efter 6 Aars Ophold 
ved Universitetet fik han af Adelsmanden Steen
Brahe Understøttelse til at studere i Udlandet,
og da han efter 3 Aars Forløb vendte tilbage fra
Wittenberg, blev det ham overdraget at rejse ud
som Hovmester for den unge Jens Pedersen Brahe fra
Krogholm i Skaane. Rejsen strakte sig over Tyskland,
Schweits og Italien med længere Ophold i Helmstädt,
Basel, Genf og Padua. Da han 1595 blev løst fra sin
Hovmesterstilling, vendte han igjennem de østerrigske
Lande og Tyskland tilbage til Danmark. 1597 blev
han af Arild Huitfeldt kaldet til Rektor paa
Herlufsholm. I denne Stilling virkede han i 5
Aar. Iblandt hans Disciple maa nævnes den senere
bekjendte sjællandske Biskop Jesper Rasmussen
Brochmand. 1602 blev han udnævnt til Professor
Pædagogicus ved Kjøbenhavns Universitet, men
maatte, førend han begyndte sine Forelæsninger, tage
Magistergraden. 1607 blev han Professor rhetorices,
Aaret efter overtog han Professoratet i Græsk, som
han 1610 ombyttede med Dialektik, men 1621 maatte
han atter overtage Professoratet i Græsk efter
Kanslerens Ønske, en Forandring, hvori man, dog
maaske uden Grund, har villet finde et Vidnesbyrd
om, at hans Lærervirksomhed i Dialektik ikke har
været fyldestgjørende. Samtidig hermed betroede man
ham forskjellige akademiske Tillidshverv. I 4 Aar
var han akademisk Notar, i et Aar Bibliothekar og
i 10 Aar Værge for vor Frue Kirke. 1613 og 1622-23
beklædte han Rektoratet. Han roses som en flittig
Lærer, men i sin litterære Virksomhed indskrænkede
han sig til akademiske Disputatser. Af disse maa
især fremhæves hans 4 Disputatser «de sermone»
(1608-9 og 1622-23). I de to første betoner han
stærkt Betydningen af Modersmaalets Udvikling. I den
sidste fra 1623 kommer han ind paa Lydbetegnelserne i
forskjellige Sprog; han er her kjendelig paavirket af
Jacob Madsen Aarhus, og det er sandsynligt, at det er
Læsningen af dennes Skrifter, der har udviklet hans
Forkjærlighed for Modersmaalet. To Disputatser fra
1627-28 vise, at han ogsaa syslede med Fædrelandets
Historie. Han var to Gange gift, første Gang med
Elline Mortensdatter, som han ægtede 1602. Hun var
Datter af en kjøbenhavnsk Handelsmand og Enke efter
Prof. Dr. Anders Krag. Hun døde 1615, og to Aar
efter giftede han sig med den fjortenaarige Gjørild
Christensdatter fra Malmø, Datter af Raadmand,
senere Borgmester Christen Jacobsen og Margrethe
Sehested. Med hende havde han en Søn, der døde som
Barn. Hun overlevede sin Mand og indgik senere 
et nyt Ægteskab med en kjøbenhavnsk Borger. A. døde
12. Febr. 1631, 67 Aar gammel.

Rørdam, Kbhvns Universitets Hist. 1537-1621 III, 609 ff. 
Wad, Rektorerne p. Herlufsholm S. 12 ff.

<i>S. M. Gjellerup.</i>
</chapter>

<chapter name="Alberg, Peter, 1770-1831, Statsgjældsdirektør">
<b>Alberg, Peter,</b> 1770-1831, Statsgjældsdirektør. 
Han er født i Kjøbenhavn, blev Student 1786, Volontør
i Finansdeputationen 1787, Kopist sammesteds
1790, juridisk Kandidat 1798, Fuldmægtig 1799,
Bogholder 1802, Kammerraad 1811, Direktør i
Finanskassedirektionen 1812, Justitsraad 1814,
Etatsraad 1815, Medlem af Direktionen for Statsgjælden
og den synkende Fond 1816, Konferensraad 1829 og
døde i Kjøbenhavn 21. Sept. 1831. Han skildres
som en elskværdig og retskaffen Karakter og som en
meget flittig, paalidelig og dygtig Embedsmand. Et
Vidnesbyrd om den Anseelse, han nød, turde
det være, at han var en af de tre Kommissærer,
der fra dansk Side udnævntes til at ordne de
finansielle Forhold til Norge efter Kielerfreden.

<i>G. Kringelbach.</i>

</chapter><chapter name="Albert,</b> --1135, Biskop, s. Adelbjørn.">

<b>Albert,</b> --1135, Biskop, s. Adelbjørn. 

</chapter><chapter name="Albert I, den store, Hertug af Brunsvig, 1236-79">

<b>Albert I,</b> den store, Hertug af Brunsvig, 
1236-79. Han var en Søn af den første Hertug af Brunsvig-Lyneborg
Otto (Barnet) og Mechtild af Brandenborg og overtog
16 Aar gammel Regeringen efter Faderens Død (9. Juni
1252) i eget og sin umyndige Broder Johans Navn. Nær
beslægtet med det danske Kongehus, i det hans Farmoder
Helene var Kong Valdemar I's Datter, kom han ved et
Par Lejligheder til at gribe ind i vort Fædrelands
Anliggender. Den første Gang var kort efter hans
Regeringstiltrædelse. Kong Christoffer I havde nemlig
villet bringe saa vel det sønderjyske Hertugdømme som
Kong Abels Arvegods i Danmark tilbage under Kronen,
men var stødt paa Modstand hos Abels Svogre, Greverne
Johan og Gerhard af Holsten, og maatte nu. se sig om
efter fremmed Hjælp. Han henvendte sig bl. a. til
sin Frænde Hertug A., der ogsaa kom til Danmark og
21. Okt. 1253 fik sig tilsagt Lønnen for sin Hjælp,
i det Kong Christoffer gav ham Løfte paa Øen Als og,
indtil han saa sig i Stand til at opfylde dette Løfte
-- det blev vistnok aldrig opfyldt --, overdrog ham
Samsø og Endelave til Pant. Hvor vidt A. efter dette
har deltaget i Krigen, forlyder der intet om, hans
Deltagelse kan i alt Fald kun have været kortvarig
og mindre betydende, thi endnu inden Udgangen af
Aaret forligede Christoffer sig med Holstenerne,
og A. vendte nu hjem til Brunsvig. 
Nogle Aar derefter paakaldte Lybekkerne, der
vare blevne Uvenner med Grev Johan af Holsten,
A.'s Bistand og valgte ham til deres Skytsherre
(1261). Under den derefter følgende Fejde var
det, at A. og hans Broder Johan med deres Søster,
Enkehertuginde Helene af Sachsen, og hendes to
Sønner sluttede det mærkelige og først i den
senere Tid fremdragne Forbund af 11. Febr. 1262,
i hvilket det efter Løftet om gjensidig Hjælp og
Beskyttelse mod de holstenske Grever hedder, at
hvis de forbundne efter at have erobret Holsten
bleve enige om at rykke længere frem og angribe
Danmark (Sønderjylland?), skulde det vundne deles
imellem dem. Forbundet fik imidlertid ingen videre
Følger, thi kort efter sluttede Holstenerne Forlig
med deres Modstandere. A. drog derpaa til Danmark
(1262) og blev af Enkedronningen, Margrethe, der
kort forud var vendt hjem fra sit Fangenskab hos
de holstenske Grever, antaget til Rigsforstander i
Danmark. I dette Hverv virkede han et Aars Tid og fór
bl. a. frem med megen Strænghed mod den regerende
Kongefamilies Fjender, hvorved han fra mange Sider
paadrog sig Vrede og Fjendskab, I Sommeren 1263
nedlagde han Rigsforstanderskabet og vendte tilbage
til Brunsvig. Vi kjende ikke de Grunde, der have
bevæget ham til dette Skridt, der sikkert er sket
mod Enkedronningens Vilje, men at det ikke har haft
nogen Indflydelse paa det venskabelige Forhold, han
hidtil havde staaet i til det danske Kongehus, og at
dette Forhold gjennem den følgende Tid bevaredes,
derom synes baade de Forhandlinger at vidne, der
længe efter (1278) førtes mellem ham og Kong Erik
Christoffersen om et Ægteskab mellem en af Kongens
Sønner og A.'s Datter Mechtild, som ogsaa den
Omstændighed, at han Aaret derefter understøttedes
af danske Hjælpetropper i en Fejde med sin Broder
Ærkebiskop Otto af Hildesheim. Medens denne Fejde var
i fuld Gang, døde A. i Byen Brunsvig 15. Avg. 1279.

O. v. Heinemann, Geschichte von Braunschweig u. Hannover II. 
C. Paludan-Müller, Studier til Danmarks Historie i 13. Aarh., 3. Stykke.

<i>C. Weeke.</i>
</chapter>

<chapter name="Albert, Greve af Orlamünde, 1182-1245">
<b>Albert,</b> Greve af Orlamünde, 1182-1245. 
Hans Forældre vare Grev Sigfred af Orlamünde og Sophie,
Kong Valdemar I's ældste Datter. De havde holdt
Bryllup i Efteraaret 1181, og Aaret efter fødtes
A., den ældste af 7 Søskende. 1204 fik han af sin
Morbroder, Kong Valdemar II, Grevskabet Holsten
til Len tillige med en Del af Grevskabet Ratzeburg,
hvortil senere ved Faderens Død (1206) kom et Stykke
af Grevskabet Orlamünde. Dette sit 
Hjemlands Styrelse har A. imidlertid i det væsentlige
maattet overlade til sin Broder Herman, hvem det
øvrige af Orlamünde tilfaldt, da han selv sin meste
Tid har maattet opholde sig i sit Len eller dog været
virksom i dettes Anliggender.

I de første Aar af Valdemar II's Regering var der
jævnlig Ufred paa Danmarks Sydgrænse, snart var det
Valdemar, som angreb sine sydlige Naboer, snart var
det disse, der gjorde Gjengjæld, og A. kunde som
Lensmand i Rigets sydligste Provins ikke undgaa at
tage Del i disse Fejder. I Aaret 1215 (der krigedes i
dette og det følgende Aar mod et Forbund af nordtyske
Fyrster, som understøttedes af den tyske Kejser)
gjorde A. et helligt Løfte om at ville drage til
Lifland for at kæmpe mod Hedningene der. Han
fik pavelig Tilladelse til at modtage Korsets
Tegn, opnaaede desuden kort efter som en særlig
Begunstigelse af Kirkens Overhoved at maatte tage 10
af sine Mænd, der tidligere havde forbundet sig til
et Pilegrimstog til det hellige Land, med sig, og saa
snart der var indtraadt Fred, indskibede han sig i
Sommeren 1217 med sit Følge til Lifland. Hans Færd paa
dette Tog berømmes i Henrik Lettes Liflandskrønike
i følgende Ord: «Han var en udvalgt Pil, den Herren
havde gjemt i sit Kogger for i et heldigt Øjeblik
at sende ham til Lifland til Kirkens Frelse.» Det
følgende Aar vendte han tilbage over Danmark og
var uden Tvivl tilstede ved den unge Kong Valdemar
III's Kroning i Slesvig (24. Juni 1218). Et Par
Aars Tid synes han nu at have været i Ro, saa kom
Angrebet paa Greven af Schwerins Lande, som A. tog i
Besiddelse paa sin Morbroders Vegne, hvorefter fulgte
Ulykkesaaret 1223, da Kong Valdemar og hans ældste
Søn kom i Henrik af Schwerins Vold. Under de derved
bevirkede Forhold kom A., Valdemars nære Slægtning og
betroede Mand, til at øve en afgjørende Indflydelse
paa mange af Danmarks Anliggender, og om han end ikke
havde Navn af Rigsforstander, saa optraadte han dog
i den følgende Tid nogle Gange med en Rigsforstanders
Myndighed. Saaledes under Forhandlingerne om Kongens
Løsladelse (1224), i Anledning af hvilke han tvende
Gange var i Tyskland, første Gang da han deltog i
Afslutningen af det saakaldte dannenbergske Forlig,
og anden Gang da dette Forlig skulde fuldbyrdes,
og A. og de danske Stormænd vare mødte med den
betingede Løsesum, men maatte vende hjem med
uforrettet Sag. A. havde tidligere (i Aaret 1211)
stiftet Klosteret i Preetz, nu efter Hjemkomsten fra
Tyskland grundlagde han (Nov. 1224) 
et andet Kloster i Hoibek, der i øvrigt senere
forlagdes til Reinbek; men snart bleve hans Tanker
dragne andensteds hen. Ved Juletid 1224 faldt nemlig
Grev Adolf af Schaumburg, der nylig havde sluttet
sig sammen med Ærkebispen af Bremen og Grev Henrik
af Schwerin om at løsrive Holsten fra Danmark,
med sine medforbundne ind i Holsten. A. samlede sin
Krigsmagt, og efter at have søgt at knytte Borgerne
i Hamborg til sig ved at tilstaa dem forskjellige
Begunstigelser mødte han i Forening med sin Fætter,
Hertug Otto af Brunsvig, de forbundne ved Mølln i
Slutningen af Jan. 1225. Efter en hel Dags tapper
Modstand blev A. her overvunden og tagen til Fange af
Grev Henrik. Først efter Nederlaget ved Bornhøvede,
og efter at A. havde overgivet Borgen Lauenborg,
der endnu holdtes besat af hans Folk, fik han
igjen sin Frihed (1227), men Holsten var tabt for
stedse. A. tog nu for en kort Tid Ophold i sine
thiiringske Besiddelser og vendte derpaa tilbage til
Danmark. Her fik han af Kong Valdemar dennes Gods paa
Als i Forlening -- han kalder sig 1229 «Herre til Als»
-- og nævnes derefter kun nogle faa Gange, sidste Gang
1238, inden sin Død. Han døde 1245; Dødsdagen kjendes
ikke, men maa ligge forud for 22. Okt., paa hvilken
Dag Kong Valdemars Sønner netop i Anledning af A.'s
Død skiftede Godset paa Als imellem sig. A. havde
i Aaret 1211 ægtet Landgreve Herman af Thüringens
Datter Hedevig, men havde ingen Børn i sit Ægteskab.

R. Usinger, Deutsch-dänische Geschichte 1189-1227. 
C. Paludan-Müller, Studier til Danmarks Hist. i 13. Aarh., 1. Stykke.

<i>C. Weeke.</i>
</chapter>

<chapter name="Alberti, Carl Christian,</b> 1814-90, Sagfører og Politiker">
<b>Alberti, Carl Christian,</b> 1814-90, Sagfører og
Politiker, Søn af Proprietær C. C. A. (f. 1777 d.
1831) og Elise f. Lindberg (f. 1789 d. 1868), Søster
til Præsten J. C. Lindberg, er født 12. Maj 1814 paa
Gravballegaard ved Viborg. A. blev 1833 Student fra
Ribe Skole og tog 1839 juridisk Examen. Derefter
var han Fuldmægtig hos Birkedommer Friederichsen
i Kjøbenhavns Amts søndre Birk og 1843-55 hos
Højesteretsadvokat Rotwitt; blev 1851 Prøveprokurator
og 1853 Overretsprokurator i Kjøbenhavn, i hvilken
Stilling han har vundet Navn som en udmærket
Forretningsmand og som en dygtig, om end stundum
noget spidsfindig Sagfører. Tidlig sluttede A. sig
til den politiske Bevægelse, valgtes i Febr. 1848
til Borgerrepræsentant i Kjøbenhavn (indtil 1854) og
deltog i Avg. i de saakaldte Hippodrommøder; stillede
sig i Okt. til Valg i Slagelse til den grundlovgivende
Rigsforsamling, men faldt igjennem mod Godsejer C. 
Neergaard (med 253 Stemmer imod 506). Derimod valgtes
han næste Aar i Sorø til Folketinget og er senere
uafbrudt bleven gjen-valgt i denne Kreds, som oftest
uden Modkandidat og kun sjælden under Forhold, der
syntes at stille hans Gjenvalg i Fare. A. er nu den
Rigsdagmand, der længst har haft Sæde paa Tinge. Ogsaa
var A. 1864 valgt til Rigsraadets Folketing, men
udtraadte ligesom B. Christensen i Jan. 1865, fordi
han betragtede Rigsraadet som ugyldigt, og lod sig
først gjenvælge ved de nye Valg i Maj s. A.

I Folketinget hørte A. fra første Færd til
«Bondevennerne» og har senere altid hørt til
en af Venstres Grupper; han har øvet ikke
ringe Indflydelse, om han end aldrig har været
blandt de egentlige Førere. 1855 blev A. Medlem af
Bondevenneselskabets Bestyrelse og 1858 dens Formand;
1865 sluttede han sig ligesom J. A. Hansen til
Oktoberforeningen og hørte ogsaa til dens Bestyrelse;
indtraadte 1870 i det forenede Venstre og gik ved
dettes Deling 1877 over til det radikale Venstre,
men var 1879 iblandt dem, der udtraadte heraf,
misnøjet med Bergs Ledelse; dog sluttede han sig 1884
til det nydannede «danske Venstre». A. var jævnlig
rede til de stærkeste Skridt fra Oppositionens Side,
saaledes til de gjentagne Nægtelser af Finansloven,
og var i Samlingerne 1885 og 1886 den, der indbragte
Regeringens foreløbige Love til Forkastelse. I Tingets
almindelige Forhandlinger har A. derimod ikke taget
nogen fremragende Del, vel nærmest paa Grund af
stærk Tunghørighed; dog maa undtages Spørgsmaalene om
Retsplejereformer, om hvilke han har givet udførlige
Indlæg (udg. i Særtryk); ogsaa indbragte han 1876
Venstres Forslag til en Ministeransvarlighedslov.

Størst Betydning har A. vundet som Stifter og Styrer
af den sjællandske Bondestands Sparekasse, der
fra et samlet Indskud 1857 af 150000 Kr. er stegen
1887 til en Sum af 18 Mill. Kr. Ogsaa var A. 1852
Medstifter af Folkehøjskolen «Hindholm». Foruden en
kort Fremstilling af «Den sjællandske Bondestands
Sparekasses første 25 Aar, 1856-81,» (1881) har
A. skrevet «Den danske Slavehandels Historie» i Nyt
hist. Tidsskrift 3. Bd. (1850). Han døde 18. Maj 1890.

Erslew, Forf. Lex. 
Wulff, Den danske Rigsdag S. 4. 

<i>Emil Elberling.</i>
</chapter>

<chapter name="de Albertin, Peter, 30. Juli 1710-79, Amtmand">
<b>de Albertin, Peter,</b> 30. Juli 1710-79, Amtmand. 
Han var en Søn af Generalfiskal Brostrup A. til Tølløse og Søgaard 
og Charlotte Amalie f. West og blev 1729 Student fra Herlufsholm. 
I Aaret 1737 blev han Assessor i Hofretten, 1740 Assessor i Højesteret,
1746 virk. Justitsraad, 1749 blev han adlet, s. A. Amtmand over 
Lundenæs og Bøvling Amter, 1751 Etatsraad, 1773
afskediget som Amtmand med 400 Rdl. i Pension,
og han døde 19. April 1779, Han blev 21. Maj 1751
gift med Cathrine Christine Folsach (f. 1726 d. 
25. Febr. 1812), en Datter af Etatsraad Hans F. og
Anna Elisabeth f. Gyberg. Han ejede Gaarden Slumstrup
ved Ringkjøbing. I sin Stilling som Amtmand gjorde
han sig i høj Grad afholdt af Almuen paa Grund af
sin venlige og fortrolige Holdning lige over for den,
og fordi han med Iver og Ufortrødenhed arbejdede paa
at forbedre Hovbøndernes fortrykte Kaar. G. L. Baden
fortæller i sin «Frederik V's Aarbog» (S. 49 f.),
at han var bleven afskediget, fordi han i et Selskab,
da en Herre fra Rentekammeret spurgte ham, hvad man
i hans Amt sagde om Hoveriforordningen af 1773 
havde svaret: «Bønderne synge denne Forordning
med Melodi som Salmen: Nu hviler Mark og Enge.»
Fortællingen kan være betegnende nok, men korrekt
er den ikke, thi A. blev afskediget T. Febr. 1773 i
Følge Arveprins Frederiks Ønske, uden at Rentekammeret
havde indstillet ham dertil, medens Hoveriforordningen
først udkom 12. Avg. 1773.

Leth og Wad, Dimitterede fra Herlufsholm S. 91 f.

<i>G. Kringelbach.</i>
</chapter>

<chapter name="Albertsen, Albert, 1767-1803, Litterat">
<b>Albertsen, Albert,</b> 1767-1803, Litterat, 
blev født i Kjøbenhavn 20. Jan. 1767. Hans Fader var
Politisekretær. Efter at være dimitteret fra Slagelse
Skole i sit 22. Aar studerede han Lovkyndighed og
fik Ansættelse som Fuldmægtig hos sin yngre Ven,
den bekjendte Forfatter, daværende Prokurator Jens
Kragh Høst, senere hos Prokurator Peter Bugge,
indtil han 1794 efter tilendebragt Examen selv fik
Bestalling som Prokurator ved Hof- og Stadsretten.
3 Aar efter blev han Avditør ved Dragonregimentet i
Odense, men døde der allerede 5. April 1803 efter
langvarige Lidelser og efterladende som Enke Elisabeth
Frederikke Marie f. Bentzen. Han var sin Tids Barn,
ivrig Frihedsven og Præstehader. Som Oversætter og
som Medarbejder i Tidsskrifter udfoldede han en
betydelig Virksomhed (s. Nyerup, Lit. Lex.); men
hans Rimerier i Oplysningstidens Smag og fattige,
prosaiske Artikler savne alt Værd.

<i>A. Jantzen.</i>
</chapter>

<chapter name="Albertsen, Hans, 1525-69, Biskop">
<b>Albertsen, Hans,</b> 1525-69, Biskop, 
var født i Kjøbenhavn 1525 og kom i en ung Alder til
Universitetet, hvor han 1544 tog den filosofiske
Bakkalavrgrad og 1546 Magistergraden. Uden forud at
have studeret udenlands blev han kun lidt over 20 Aar
gammel Professor i Græsk ved Kjøbenhavns Universitet,
senere (1554) i 
Dialektik. Da Biskop Peder Palladius i sine sidste
Aar var meget svagelig, hjalp H. A. ham med hans
theologiske Forelæsninger; 1. April 1558 tog han
Bakkalavrgraden i Theologien, hvorpaa han 31. Maj
s. A. kaldtes til Professor i dette Fag. I Slutningen
af Aaret 1559 blev han Palladius' Medhjælper
i Bispeembedet, og efter dennes Død beskikkedes
han 29. Maj 1560 til Superintendent eller Biskop i
Sjællands Stift. 28. Jan. 1563 kreeredes han af sin
Ven, Dr. Niels Hemmingsen, til Dr. theol. Han døde
25. Maj 1569 som Universitetets Rektor. Gift 1550
med Karine, Datter af Lektor Anders Jensen Ljung,
Sognepræst i Malmø. En Søn af ham var M. Albert
Hansen, der endte som Biskop i Aarhus. -- Biskop
H. A. fik ved sin Jordefærd det Vidnesbyrd: «Han var
en forstandig, skarpsindig, flittig og lærd Mand,
venlig og omgængelig i sit Væsen, hvorfor han ogsaa
lettelig erhvervede sig alle brave Folks Venskab. Han
beflittede sig som en from Mand stedse paa at have
Gud, Kirken, Staten, Familien og sit Embedskald for
Øje i al sin Gjerning; altid stræbte han at bevare en
god og uskadt Samvittighed og et ubesmittet Rygte. I
sit Bispeembede viste han, baade naar han optraadte
som Dommer og ellers, stor Billighed, Alvor og
Beskedenhed; han vilde ikke vige en Haarsbred fra
det, som ret er, men var dog strængere mod sig selv
end imod andre. De gamle Præster omgikkes han som
Fædre, sine jævnaldrende som Brødre, de yngre som
Sønner. Overalt opførte han sig saaledes, at han
med rette kan fremstilles som et Mønster for ethvert
gudfrygtigt Menneske, men i Særdeleshed for Kirkens
Lærere og Forstandere.»

Rørdam, Kbhvns Universitets Hist. 1537-1621 I, 606 ff.

<i>H. F. Rørdam.</i>

</chapter><chapter name="Albertsen, Henrik,</b> s. Hamilton.">

<b>Albertsen, Henrik,</b> s. Hamilton.

</chapter><chapter name="Albertsen, Johan, --1537, Hofpræst">

<b>Albertsen, Johan,</b> --1537, Hofpræst, forekommer
første Gang i Aaret 1517 som Magister og Lektor
i Kollegiatkapitlet i Haderslev. 1529 var han
Hofprædikant hos Kong Frederik I, da denne skjænkede
«sin kjære, andægtige og tro Kapellan og Prædikant,
M. Johan Alberdes», for hans mangfoldige, tro og
behagelige Tjeneste, den ubeboede Præstegaard paa
Holmen i Byen Slesvig med alt dens Tilbehør. Senere
omtales hans Virksomhed ved Ordning af nogle kirkelige
Stridigheder paa Langeland mellem en luthersk Fripræst
og en af Sognepræsterne der paa Øen. Hos Christian
III beholdt han Pladsen som Hofprædikant; han var
med ved Affattelsen af Kirkeordinansen og øvede i
det hele megen Indflydelse i 
forskjellige Retninger indtil sin Død i Efteraaret
1537. Hans Hustru, Mette, overlevede ham.

Ny kirkehist. Saml. II, 290 ff. VI, 140 f.

<i>H. F. Rørdam.</i>

</chapter><chapter name="Albertsen, Ludvig, s. Eberstein.">

<b>Albertsen, Ludvig,</b> s. Eberstein.

</chapter><chapter name="Albertsen, Peder, --1517, Dr. jur. & Lic. med.">

<b>Albertsen, Peder,</b> --1517, Dr. jur. & Lic. med., er
formodentlig født i Kjøbenhavn hen imod Midten af det
15. Aarhundrede. Sin videnskabelige Uddannelse modtog
han i Udlandet, navnlig i Køln, hvor han 1474 erholdt
Licentiatgraden i Medicinen, efter at han tidligere
sammesteds var promoveret til Magister artium. 1478
findes han immatrikuleret i Rostock. Samme Aar blev
han af Christian I udsendt for at antage Lærere
til det Universitet, Kongen agtede at oprette i
Kjøbenhavn. Det var navnlig i Køln, at han søgte
disse. Ved Indvielsen af Kjøbenhavns Universitet 1479
blev han dets Vicekansler, og kort efter kreeredes
han til Doktor i Kirkeretten. Skjønt han ikke vides
at have holdt Forelæsninger ved Universitetet,
gavnede han det dog meget paa forskjellige Maader,
blandt andet ved at skjænke det dets første Bogsamling
og ved at fremme Bogtrykkerkunstens Indførelse her
i Landet. 1488 omtales han som Kannik ved vor Frue
Kirke i Kjøbenhavn, og Aaret efter forekommer han som
Kirkens Værge. 1492-93 deltog han i en Statssendelse
til Tyskland, England og Skotland. 1496 nævnes han
som Raadmand i Kjøbenhavn, i hvilken Stilling han
forblev til sin Død, og han forekommer som Meddommer
i flere betydelige Retssager. I Begyndelsen af det
16. Aarhundrede forlenedes han af Kong Hans med
St. Jørgens Gaard uden for Kjøbenhavn. Han døde i
Slutningen af Aaret 1517 efter at have sørget for
sin Ihukommelse ved flere gudelige Stiftelser. Han
var gift, hvilket synes at vise, at han, skjønt en
Tid lang Kannik, ikke kan have været præsteviet.

Personalhist. Tidsskr. V, 234 f.

<i>H. F. Rørdam.</i>
</chapter>

<chapter name="Aldenburg, Anton Greve af, 1633-80, Statsmand">
<b>Aldenburg, Anton</b> Greve af, 1633-80, Statsmand, var en
Søn af den sidste Greve af Oldenborg, Anton Günther,
født 1. Febr. 1633 uden for Ægteskab, et Par Aar
før Faderen giftede sig standsmæssig. Moderen hed
Elisabeth, en Datter af Andreas Ungnad til Sonneck. Da
Faderens Ægteskab imidlertid forblev barnløst,
gik hans Bestræbelser ud paa at sikre sin uægte
Søn den størst mulige Andel af Arven. De nærmeste
Prætendenter til denne vare Kongen af Danmark og
Hertugen af Gottorp paa den ene 
Side og Hertug Joachim Ernst af Pløen paa den
anden. Af disse vilde ventelig den mægtigste være
mindst nøjeregnende, og Grev Anton Günther enedes
altsaa 1653 med Danmark-Gottorp om en Ordning,
hvorved selve Grevskaberne Oldenborg og Delmenhorst
skulde tilfalde Danmark og Gottorp til lige Deling,
men alt Allodialeje Sønnen Anton, der ved samme
Tid, 1654, legitimeredes af Kejseren og gjordes til
Rigsgreve af Aldenburg. Ved en opstillet Definition
af Ordet Allodialgods lykkedes det dertil at faa
henregnet: alt inddæmmet Land, det ved Reformationen
indvundne Kirkegods o. a. m., saa at Grev Anton
vilde blive en rigere Mand end mangen anden fyrstelig
Lensbesidder. 1659 ægtede han Augusta, en Datter af
Grev Johan af Wittgenstein, der inden sin Død 1669
fødte ham 5 Døtre.

Den gamle Grev Anton Günther døde 1667 og bevarede
til det sidste sit venskabelige Forhold til Danmark
og Gottorp, hvis Tropper han endog tog ind i sit Land
1663 og følgende Aar. Regeringsforandringen forløb
altsaa uden Vanskeligheder. Som Statholder i Oldenberg
modtog Grev A. Undersaatternes Hylding af Kongen af
Danmark og Hertugen af Gottorp og tiltraadte selv
sin Del af Arven. Om selve Grevskaberne udbrød der
Strid og Proces; men da Kongen vel tabte Processen,
men vandt Landet 1673, vedblev Grev A. fremdeles at
styre det som kgl. Statholder.

Han droges samtidig nærmere til Hoffet i Kjøbenhavn,
blev Statsminister, Gehejmeraad og Ridder af
Elefanten, naturaliseredes som dansk Greve 1671
og viste sit gode Sindelag ved selv at stille et
Regiment til Krigen 1675 -- alt endnu i Griffenfelds
Tid. Efter dennes Fald vandt hans Stilling endnu
mere i Styrke, for saa vidt han i sine Egenskaber af
Kongehusets anerkjendte Frænde og af en ualmindelig
rig Mand fyldte mere end før i de Kredse, der omgave
Kongen. Blandt de rivaliserende Partier sluttede
han sig sammen med Hahn og Jens Juel til at bekæmpe
Brandenborgs Overvægt. Hans repræsentative Evner
ligesom hans pekuniære Stilling gjorde ham søgt
ved given Lejlighed. Saaledes var han Formand i
det glimrende Gesandtskab, der paa Danmarks Vegne
1676-79 deltog i Kongressen i Nimwegen. Han gjorde
selv Forskud af de fornødne Midler og fik derved en
Fordring paa 70000 Rdl., for hvilken Amtet Rastede i
Oldenborg gaves ham i Pant. -- Næppe hjemkommen sendtes
han til Lund for at slutte Freden med Sverige, der
tillige med det dertil knyttede dansk-svenske Forbund 
har fæstet Grev A.s Navn til en af de mærkeligste
skandinaviske Manifestationer.

Imidlertid vare Grevens Døtre voxede til og
de to ældste allerede gifte, den ældste oven i
Kjøbet med Kong Christians uægte Halvbroder Ulrik
Frederik Gyldenløve, der blev en kostbar og besværlig
Svigersøn. Et ret naturligt Modtræk var det altsaa, da
Grev A. efter at have ført Prinsesse Ulrikke Eleonore
over til Sverige som Brud for Carl XI selv fæstede sig
en Brud og 19. Maj 1680 paa Frederiksborg ægtede den
danske Dronnings Frænke, den fra Griffenfelds Historie
bekjendte Prinsesse af Tarent, Charlotte Amalie af
Tremouille, en Dame af saa god Byrd, at Familien
kun modstræbende samtykkede i Forbindelsen. Parret
var ude over den første Ungdom: hun 27 Aar gammel
og han endog 47 Aar, men for Alderens Skyld kunde
der altsaa dog gjærne have været Haab om et længere
Samliv. Imidlertid maa hans Sundhed allerede have
været rokket, siden baade han selv og andre strax
forberedte Bruden paa en tidlig Enkestand, og i hvert
Fald indhentede Døden Grev A. allerede 5 Maaneder
efter Brylluppet, 27. Okt. 1680. 8 Maaneder efter
hans Død nedkom Enken, der overlevede ham i 52 Aar,
med en Søn, den yngre Grev Anton af A. (s. ndfr.).

Den afdøde efterlod sig Mindet om en brav
Personlighed, en anselig, gavmild, beleven og høflig
Mand, der stod i høj Gunst hos Kongen. Hans Tid som
Statholder i Oldenborg nævnes siden som dette Lands
blomstrende Periode, uagtet det 1679 var Gjenstand for
et fjendtligt Indfald fra fransk Side. Hans Træk ere
bevarede ved to Kobberstik, der vise et ikke uskjønt
Ansigt med de ældre Oldenborgeres store Former,
men præget maaske mere af Inerti end af Energi.

Brasch, Griffenfelds Kjærlighed til Charl. Am. la Trémouille, 1885.

<i>F. Krarup.</i>
</chapter>

<chapter name="Aldenburg, Anton Greve af, 1681-1738">
<b>Aldenburg, Anton</b> Greve af, 1681-1738, Søn af
foranst. og Prinsessen af Tarent, blev født 8
Maaneder efter Faderens Død, 26. (ell. 27.) Juni
1681. Moderen forsvarede med Energi og Held sin unge
Søns Arverettigheder til Herskaberne Varel, Kniphausen
og Doorwehrt, som Ulr. Fr. Gyldenløve søgte at komme
i Besiddelse af, og gav sin Søn en meget omhyggelig
Opdragelse. Han gjorde gode Studier i Utrecht og
levede siden saa godt som bestandig ved det danske
Hof, hvor han blev holdt i Ære næsten som en virkelig
Prins: ved Frederik IV's Ligprocession i Roskilde 
havde han t. Ex. Plads umiddelbart efter Dronning
Sophie Magdalenes Brødre, Markgreverne af Culmbach,
og Hertugerne af Sønderborg og Glücksborg og foran
alle Gehejmeraaderne af Konseillet. I 1708 blev han
i Anledning af Dronning Charlotte Amalies Fødselsdag
Elefantridder. 4 Aar før havde han ægtet Anna af
Kniphausen, men lod sig af flere Grunde skille
fra hende i 1710 og holdt derpaa 16. April 1711
paa Charlottenborg Slot Bryllup med Vilhelmine
Marie, Datter af Landgreve Frederik af Homburg
og Slægtning af den danske Enkedronning; ved den
Lejlighed blev A. udnævnt til Overlandjægermester
i de oldenborgske Grevskaber. Hans anden Hustru var
opdraget ved det danske Hof og overlevede ham. De
havde to Døtre. A. døde 6. Juni 1738.

Hübner, Geneal. Tabb. I, 216.
Brasch, Griffenfelds Kjærlighed til Charl. Am. la Trémouille S. 142 ff.

<i>F. J. Meier.</i>
</chapter>

<chapter name="Alexander, Hertug af Sønderborg, 1573-1627">
<b>Alexander,</b> Hertug af Sønderborg, 1573-1627. Han
var tredje Søn af Kong Frederik II's Broder Hertug
Hans den yngre af Sønderborg i første Ægteskab med
Elisabeth af Brunsvig-Grubenhagen. Han var født
20. Jan. 1573 og ægtede 26. Nov. 1605 i Oldenborg
en Datter af Grev Johan Günther af Schwarzburg,
Dorothea, med hvem han satte Bo paa det af Brødrene
v. Quernheim kjøbte Gods Beck i Bispedømmet Minden
(i Westfalen). Senere opholdt han sig som oftest
hos den gamle Fader paa Sønderborg. Da denne døde
(9. Okt. 1622), arvede Alexander i Følge Testamentet
Hovedlodden i det lille Hertugdømme, nemlig Sønderborg
By, Slot og Ladegaard tillige med Gaardene Rønhave,
Gammelgaard og Kegnes paa Als samt Sandbjærg i
Sundeved, alt med tilliggende Bøndergods. Den ældste
Broder, Christian, der levede ugift, maatte nøjes med
Ærø, og den næstældste, Ernst, var falden i kejserlig
Tjeneste i Ungarn. Tre yngre efterlevende Brødre fik
henholdsvis Nørborg, Glücksborg og Pløen.

A. var den Gang en Mand paa 50 Aar med en talrig
Familie og bebyrdet med en ikke ubetydelig Gjæld. Han
førte højrøstet Klage over Fædrenearvens stærke
Udskiftning, der gjorde det særlig vanskeligt at
fortsætte Hofholdningen paa Sønderborg Slot. Da derfor
kort efter den ugifte Broder Hans Adolf af Nørborg
bortkaldtes ved en tidlig Død, afkjøbte A. ham paa
Dødslejet for en forholdsvis ringe Sum de tre store
Gaarde Østerholm, Rumors- og Melsgaard, og Kong
Christian IV stadfæstede for Slægtens Anseelses Skyld
Kjøbet som Lensherre. Imidlertid anerkjendtes det

hverken af Broderen Frederik, som efter Testamentet
arvede Nørborg, eller af de andre Brødre; Striden
endte med, at A. beholdt Rumorsgaard, men gav Afkald
paa de to andre.

A. døde Pinsemorgen 13. Maj 1627. Dagen før sin Død
havde han gjort Testamente og heri fastsat, at hans
Hustru skulde sidde i uskiftet Bo for at faa Gjælden
betalt, den ældste Søn, Hans Christian, arve det hele
Len, men indtil videre forblive ugift. Enkehertuginde
Dorothea forestod da ogsaa Hertugdømmet i de følgende
trange Krigsaar, men var ikke i Stand til at afbetale
Gjælden, som tvært imod stadig voxede. Hun gik
derfor ind paa, at Brødrene 17. Dec. 1633 sluttede
en Arveoverenskomst, efter hvilken Hans Christian
tiltraadte Hertugdømmet med betydelige Forpligtelser
til sin Moder og Søskende. Dorothea døde 5. Juli 1639
(født 25. Avg. 1579).

Hertug A. blev Stamfader til Huset Sønderborg, efter
1863 den ældste Gren af Oldenborgernes Slægt. Hans
Søn Ernst Günther byggede Augustenborg paa Als,
August Philip fik Godset Beck og blev Stamfader
til det nuværende danske Kongehus. De andre Sønners
Efterkommere uddøde i det følgende Aarhundrede, og
Datteren Sophie Cathrine levede i barnløst Ægteskab
med den sidste Greve af Oldenborg, Anton Günther.

F. v. Krogh, Gesch. des Hauses Holstein-Sonderburg.

<i>A. D. Jørgensen.</i>
</chapter>

<chapter name="Alexander Henrik, titulær Hertug af Sønderborg, 1608-67">
<b>Alexander Henrik,</b> titulær Hertug af Sønderborg,
1608-67, næstældste Søn af foranst. Hertug Alexander
af Sønderborg, født 12. Sept. 1608. Efter Arveforliget
af 1633 fik han kun et aarligt Deputat af 1000
Rdl., medens den ældste Broder, Hans Christian,
beholdt Lenet udelt. Han ægtede i Aaret 1643 Dorothea
Cathrine, Datter af Hofpræsten, Provst Etzard Heshus
fra Westfalen, som først havde været hans Faders
Præst paa Godset Beck og der fra var fulgt med til
Sønderborg (d. 1635). A. H. gik i Trediveaarskrigen
i kejserlig Tjeneste og blev Katholik; han bosatte
sig i Schlesien og Mähren. Under de Vanskeligheder
for hans Brodersøn paa Sønderborg, Christian Adolf,
som opstode efter Krigen med Carl Gustav, deltog
han med Brødrene i de Bestræbelser for at faa deres
tilgodehavende Deputater, som førte til det lille
Hertugdømmes Konkurs og Inddragelse under Kronen. Han
kalder sig ved denne Lejlighed kejserlig Oberst og
Gubernator i Hradisch i Mähren. Han døde samtidig med
Slægtens Fordrivelse fra sin Fædreneborg (Efteraaret
1667). Af hans tre efterlevende Sønner faldt den ene i 
kejserlig Tjeneste, medens de to andre valgte den
kirkelige Stand; Ferdinand Leopold var 1670 Rector
magnificus ved Universitetet i Wien. Med dem uddøde
denne saakaldte Schlesiske eller katholske Linje.

F. v. Krogh, Gesch. des Hauses Holstein-Sonderburg.

<i>A. D. Jørgensen./i>

</chapter><chapter name="Alexandra,</b> Prinsesse af Wales, f. 1844, Kong Christian IX's og Dronning Louises ældste Datter">

<b>Alexandra,</b> Prinsesse af Wales, f. 1844, Kong
Christian IX's og Dronning Louises ældste Datter,
blev født i Kjøbenhavn i. Dec. 1844. Prinsessen,
der nød en mønsterværdig Opdragelse, konfir-meredes
sammen med sin Broder, Prins Frederik, 19. Okt. 1860
af Stiftsprovst Paulli i Christiansborg Slots
Kirke. 4. Sept. 1862 forlovedes hun paa Slottet
Laeken ved Bryssel med den britiske Tronfølger,
Albert Edvard, Prins af Wales. Prinsessen var,
rigtignok langt ude, ved Slægtskabsbaand knyttet
til det engelske Kongehus, i det hendes Bedstefader,
Landgrev Vilhelm af Hessens Søster, Prinsesse Augusta,
havde været gift med Hertugen af Cambridge, Dronning
Victorias Onkel. I Nov. 1862 besøgte hun i Forening
med sin Fader Dronning Victoria i Osborne paa Øen
Wight, og 10. Marts 1863 viedes hun til Prinsen af
Wales i St. Georgs Kapellet i Windsor.

<i>A. Thorsøe.</i>

</chapter><chapter name="Alfifa, Knud d. stores Slegfred, s. Ælfgifu.">

<b>Alfifa,</b> Knud d. stores Slegfred, s. Ælfgifu.

</chapter><chapter name="Alfsen, Iver Pedersen, s. Adolphus (S. 114).">

<b>Alfsen, Iver Pedersen,</b> s. Adolphus (S. 114).

</chapter><chapter name="Alfsen, Peder, --1663, Læge og Jurist">

<b>Alfsen, Peder,</b> --1663, Læge og Jurist. Han var født
i Oslo; studerede i mange Aar udenlands, hvor han
erhvervede Doktorgraden i Medicin og Jurisprudens. I
Jan. 1613 var han i Padua. Før og efter denne Tid var
han nøje knyttet til den adelige Familie paa Fritsø
(Peder Iversen Jernskjæg og hans Søn Iver Pedersen)
dels som Lærer, dels som Læge. 1617 beskikkedes
han til Medikus i Bergen og forlenedes med et
Kannikepræbende sammesteds; 1623 fik han tillige Brev
paa Indkomsten af Herø Præstekald mod at forsyne
Embedet med en Kapellan; men han mistede snart
igjen denne Forlening. 1626 forlenedes han derimod
med Kantordømmet i Oslo Kapitel med Forpligtelse
til «at læse Philosophiam for Ungdommen i Skolen,
saa og lade sig bruge in praxi medica og Kantoriet
forvalte». Aaret efter foretog han efter Opfordring af
Kansler Chr. Friis en Del antikvariske Undersøgelser
i Akershus Stift. 21. Juni 1631 beskikkedes han til
Lagmand i Throndhjem, hvilket Embede han 1654 afstod
til sin Svigersøn Niclas Poulsen, med hvem han var
en af de første Participanter i Løkkens eller det
meldalske 
Kobberværk. Han døde i en høj Alder 3. Maj
1663. Var gift med Anne, Datter af M. Jacob Jacobsen
Wolf, Lektor i Odense. Deres Søn Iver er omtalt
ovfr. S. 114. En Del Tegninger af norske Mindesmærker
fra Oldtiden haves fra P. A.s Haand.

Personalhist. Tidsskr. V, 235 f.
Y. Nielsen, Biskop Jens Nielsens Visitatsbøger og Rejseoptegnelser S. LXXI ff.

<i>H. F. Rørdam.</i>
</chapter>

<chapter name="Alfson, Adolf Nicolaus,</b> o. 1708-79, østerrigsk General">
<b>Alfson, Adolf Nicolaus,</b> o. 1708-79, østerrigsk
General, blev født af fattige Forældre i Norge. Efter
at være bleven Student gjorde i flere Aar Tjeneste ved 
Artilleriet i Norge, inden han 1733 drog udenlands
og gik i fremmed Krigstjeneste og blev
1754 ansat i den østerrigske, Hær som Officer i
Artilleriet. Han deltog som saadan i Syvaarskrigen og
udmærkede sig især ved Forsvaret af Olmütz 1758, hvor
han ledede Artilleriet, i hvilken Anledning han blev
udnævnt til Oberst og fik Maria Theresiaordenen. Han
blev Generalmajor 1763 og Chef for Artilleriet i
Olmütz. Senere blev han Distriktschef i Mähren og
1777 ophøjet i den friherrelige Stand. Efter at
have faaet sin Afsked med Pension 1778 døde han
16. Dec. 1779. Han var gift og efterlod sig en
Datter.

Anker, Biogr. Data om Generalspersoner S. 289 f.

<i>P. F. Rist.</i>
</chapter>

<chapter name="Algreen, Peder Kjellerup, 1807-77, Præst">
<b>Algreen, Peder Kjellerup,</b> 1807-77, Præst, født i
Nykjøbing p. M. 1807 (døbt 19. Jan.). Faderen Skomager
Peter Jensen A., Moderen Anne Kirstine Nielsdatter. I
Aaret 1826 blev A. Seminarist fra Snedsted Seminarium,
hvor han samme Aar ansattes som Lærer i Dansk,
Fædrelandshistorie og Mathematik. Her kom han i
Berøring med Provst J. C. Sørensen i Sønderhaa,
der øvede en betydelig Indflydelse paa ham, og da
P. G. Brammer, der blev Seminarieforstander 1830,
havde begyndt at holde Bibellæsninger ved Seminariet,
holdt A. ogsaa smaa opbyggelige Forsamlinger paa
sit Værelse for enkelte Seminarister, deriblandt
C. Kold. Han kom efterhaanden i Forbindelse med
Lederne for de opvakte Lægfolk, R. Sørensen,
J. C. Lindberg, P. Larsen Skræppenborg o. fl., og
da Thisted Avis klagede over de Forsamlinger, hvori
han havde deltaget, blev han efter Kancelliets Ordre
opsagt som Lærer paa Seminariet. Han flyttede da 1838
til Provst Sørensen, nu i Solbjærg paa Mors, og var
hans Huslærer. Fra nu af deltog han med endnu større
Iver i de den Gang hyppige Forsamlinger og blev 1840
to Gange mulkteret for denne Sags Skyld, dog uden at
han kom til at erlægge Mulkterne. I Aaret 1844 drog
han med Provst Sørensens Sønner til Kjøbenhavn for
at studere Theologi; han blev Student 1845 og tog 
Philosophicum det næste Aar. Mere og mere 
sluttede han sig til den grundtvigske Retning baade
i kirkelig og folkelig Henseende. 1853 stillede han
sig som Folketingsmand i Store Heddinge, hvor han
dog ikke blev valgt. Det næste Aar tog han theologisk
Embedsexamen, hvor han vel kun fik haud. 2; men for
begge de praktiske Prøver fik han egregie. Efter
et Aar at have været Kapellan hos Konsistorialraad
F. W. Engelbreth i Lyderslev, kaldtes han 1855 til
residerende Kapellan og Førstelærer ved Borgerskolen i

Nykjøbing p. M., og han giftede sig da med en Datter
af Provst Sørensen, Bertha Marie Christiane. 1859
forflyttedes han til Vrejlev og Hastrup i Aalborg
Stift og 1867 til Aaker paa Bornholm, hvor han døde
27. Maj 1877. A. øvede en stor Tiltrækning paa unge
Mennesker; han følte sig vel i deres Selskab og
vidste at omgaas dem saaledes, at de ikke trykkedes
af, at han var den ældre og erfarne. Især i de Aar,
han opholdt sig i Kjøbenhavn, samledes der ikke saa
lille en Kreds om ham.

F. Nygaard, P. K. Algreens og Provst J. K. Sørensens Levnedsløb, Nykjøb. p. M. 1883.

<i>L. Koch.</i>

</chapter><chapter name="Algreen-Ussing, s. Ussing.">

<b>Algreen-Ussing,</b> s. Ussing.

</chapter><chapter name="Allen, Carl Ferdinand, 1811-71, Historiker">

<b>Allen, Carl Ferdinand,</b> 1811-71, Historiker. A. fødtes
i Kjøbenhavn 23. April 1811. Hans Fader Robert A. (d. 1846), 
som var født i London af skotske Forældre,
havde i Slutningen af det 18. Aarhundrede bosat
sig i Kjøbenhavn som Sølvpletterer; Moderen, Karen
Olsdatter (d. 1845), var en Datter af en Fæster i
Himmelbjærgegnen. Det tarvelige Hjem aabnede kun
liden Udsigt til, at den videbegjærlige Dreng kunde
komme ind paa den studerende Bane; men ved Moderens
Husflid og en Mosters Bistand skaffedes der Midler
hertil, og det lykkedes A. i 1826 at blive optaget
i Metropolitanskolen; Drengen havde snildelig som
Prøve paa sin Haandskrift afskrevet det Stykke i
Mallings «Store og gode Handlinger», som fortæller om
Bondesønnen Morten Børups ivrige Bestræbelser for at
komme i Latinskole. 4 Aar efter tog han Adgangsexamen
til Universitetet med Udmærkelse, 1831 anden Examen,
og 1832 blev han Alumnus paa Regensen, hvor han delte
Kammer med den senere Biskop Monrad. Skjønt hans
brændende Lyst til Læsning og Granskning tidlig havde
taget Sigte paa Historien, drev han de theologiske
Studier med Flid og tog i Jan. 1836 Embedsexamen.

I Studentertiden som ogsaa i de følgende Aaringer
ernærede A. sig ved Undervisning, men i Fritiden
stræbte han ihærdig at 
udvide sine historiske Kundskaber og kaldtes snart ind
paa Forfatterbanen. Selskabet for Efterslægten havde
1836 udsat en Pris for den bedste Udførelse af «en
Danmarks Historie med særligt Hensyn til Folkets og
Statens indre Udvikling», og A.'s Besvarelse blev ikke
alene erkjendt værdig til Prisen; Selskabet lettede
tillige Forfatteren betydelig Bogens Udgivelse. Denne
«Haandbog i Fædrelandets Historie» (1840) skaffede
snart A. et Navn som en Historiker med omfattende og
mangesidige Kundskaber i dansk Historie og Evne til
klar og tiltalende Fremstilling. Imidlertid ledede
han fra Okt. 1841 til Maj 1843 det af Selskabet til
Trykkefrihedens Fremme udgivne «Dansk Folkeblad» og
skrev i dette som i Selskabets «Dansk Folkekalender»
flere populære historiske Skildringer. A. higede dog
efter at drage udenlands, og efter at han i Dec. 1844
havde forsvaret en latinsk Afhandling om Christian
II's Udlændighed («de rebus Christiani Secundi Daniæ,
Norvegiæ, Sueciæ regis, exsulis, commentatio»),
kunde han i Begyndelsen af 1845 som Magister artium
med Universitetets og anden offentlig Understøttelse
drage til Udlandet. Som Rejsens særlige Formaal havde
han foresat sig at samle Bidrag til Danmarks Historie
i det 16. og 17. Aarhundrede, navnlig af Beretninger
fra fremmede Gesandter. Allerede under sit 4 Maaneders
Ophold i Haag fik A. samlet en Del til Veje, foruden
at han gjorde Bekjendtskab med flere Lærde. Efter
korte Besøg i forskjellige af Hollands og Belgiens
Byer tog A. fra Juni til Okt. Ophold i London,
besøgte derpaa Paris og rejste næste Aar til Rom,
Florents, Venedig, Majland, München og Wien. Efter
et kort Besøg i Hjemmet drog han til Stockholm, hvor
han lod en Række vigtige Aktstykker til Danmarks
Historie afskrive, saaledes de svenske Gesandters
Beretninger fra Kjøbenhavn til deres Hof (efter A.'s
Død ere en stor Del af disse og andre Relationer
blevne udgivne i «Danske Samlinger», 2. Række, Bind
III-VI). Derpaa gik Rejsen til Christiania, hvor han
forblev Efteraaret og Vinteren indtil April 1848. Det
Udbytte, som A. havde vundet ved dette Ophold i de
to nordiske Lande, var en righoldig Samling af Kilder
til vort Lands Historie og et grundigt Kjendskab til
Nabolandenes Natur og Folk, hvad der skulde komme ham
til stor Nytte under Udarbejdelsen af hans Hovedværk.

Imidlertid skulde Tidens store Bevægelser kalde
A. til nye Opgaver. Ved Krigens Udbrud 1848 var han
vendt hjem. Det gjaldt om at forsvare vor Nations
Ret ogsaa med Pennen, og A., der alt tidligere ofte
havde behandlet det slesvigske Spørgsmaal, 
skrev nu: «Om Sprog og Folkeejendommelighed i
Hertugdømmet Slesvig eller Sønderjylland» (udgivet
som 8. Hæfte af «Antislesvig-holstenske Fragmenter»
og oversat paa Tysk og Engelsk). Ogsaa efter Krigens
Slutning fortsatte han denne Virksomhed og skrev
efter Opfordring «Det danske Sprogs Historie i
Hertugdømmet Slesvig eller Sønderjylland» (2 Bind,
1857-58). Dette Værk havde ikke til Formaal at skildre
et enkelt Sprogs Udviklingsgang gjennem Tiderne; ved
talrige, med største Flid tilvejebragte Oplysninger
gjorde Forfatteren klart Rede for, hvorledes man i
Oldtiden havde talt Dansk helt ned til SH og Ejder,
hvilken standhaftig Kamp Sproget senere havde maattet
bestaa for at hævde sin Ret paa gammel national
Jordbund, hvorledes Tysk ved Tidernes Ugunst og
Regeringens Forsømmelse havde faaet Lov til at
trænge stadig længere frem, og hvor Sprogskjellet
paa de forskjellige Tidspunkter havde ligget. A.'s
Fædrelandskjærlighed kom ogsaa varmt til Orde i en
Artikel i «Dansk Tidsskrift» for 1851: «Skal Danmark
være et selvstændigt Rige eller Tysklands Vasal?»,
i hvilken han indtrængende maner om, hvor farligt det
vil være paa nogen som helst Maade at knytte Holsten
til Sønderjylland.

A.'s ydre Stilling var omsider bleven sikret,
da han 18. Maj 1851 udnævntes til extraordinær
Docent i Historie ved Universitetet med Titel af
Professor. Professor ordinarius (Rostgardianus) blev
A. først 17. Avg. 1862. Hans Forelæsninger, som ikke
netop havde Egenskaber, der kunde hidlokke Tilhørere
fra det store Publikum, vare omhyggelige og grundige;
men hans ikke stærke Helbred lagde ofte Hindringer i
Vejen for Udøvelsen af hans Embedsvirksomhed. I det
hyggelige Hjem, som han havde skabt sig, efter at
han i 1851 havde holdt Bryllup med Ide Marie Dorph,
en Datter af Kammerraad, Godsforvalter J. F. S. D 
arbejdede han imidlertid ufortrødent videre paa sin
videnskabelige Gjerning. Saaledes udgav han: «Breve
og Aktstykker til Oplysning af Christiern den Andens
og Frederik den Førstes Historie», 1. Bind (1854),
hvilket indlededes med en Afhandling om Christian II's
udenlandske Arkiv og var ledsaget af vejledende Noter,
der i høj Grad hjælpe til at belyse det her meddelte,
righoldige Stof. A. havde her igjen nærmet sig den
Tidsalder, som fremfor andre øvede sin Tiltrækning
paa ham, nemlig Overgangen fra Middelalderen til
den nyere Tid og Afslutningen af Unionstiden. Det
blev nu hans Formaal ved dybtgaaende og omfattende
Studier at gjennemgranske denne Tidsalder. Ikkun faa
som Forløbere udsendte Afhandlinger 
vidnede om, hvor grundig A. traf sine Forberedelser;
ellers laa alt hvilende og gjærende imellem
hans Papirer, indtil hans Syn paa den forviklede
Tidsalder og dens mange mærkelige Skikkelser var
tilstrækkelig modnet. Endelig udkom i 1864 1. Bind
af «De tre nordiske Rigers Historie under Hans,
Christiern den Anden, Frederik den Første, Gustav
Vasa, Grevefejden, 1497-1536», og de følgende 4 Bind,
hvoraf 3. og 4. ere delte i 2 Afdelinger, i Aarene
1865-72. Men da 5. Bind udgaves, var A. allerede
gaaet bort. Hans Sygelighed var under Udarbejdelsen af
det store Værk stadig tiltaget. Et Ophold i Syden i
Vinteren 1864-65 og senere i Vinteren 1868-69 havde
vel bragt nogen Bedring i hans Tilstand, men ingen
Helbredelse. 27. Dec. 1871 bortrev Døden ham, og
Venner maatte besørge Udgivelsen af den Del af hans
Manuskript, som endnu var gjort færdig fra hans Haand
(indtil Aaret 1527).

Af ydre Æresbevisninger, der ere blevne A. til
Del, skal her kun nævnes, at han 1850 optoges til
Medlem af det kgl. danske Selskab for Fædrelandets
Historie og Sprog, 1859 til Medlem af det
kgl. danske Videnskabernes Selskab; i 1865 blev han
korresponderende Medlem af det kgl. Videnskabernes
Selskab i Upsala og 1866 af Vitterhets-, Historie-
och Antikvitetsakademien i Stockholm. Ikkun 6 Dage
før hans Død var den Ørstedske Prismedaille bleven
ham tildelt for hans store Værk og særlig dettes
Skildring af de indre Tilstande.

A.'s Forfattervirksomhed har i flere Henseender en
anden Karakter end den, som ellers er ejendommelig
for danske Historikere i dette Aarhundrede,
hvilket dog mindre beror paa en stærkt udpræget
Forfatterejendommelighed end den Sikkerhed,
hvormed A. kjendte sine Evners Omfang, den Kraft og
Udholdenhed, hvormed han satte sig og gjennemføre
store Opgaver, og den Forstandens og Anskuelsens
Klarhed, der gjør sig gjældende i hans Værker baade
med Hensyn til Opfattelse og Fremstilling. Medens
vore Historikere især have udmærket sig ved kritiske
Specialarbejder eller have fremdraget stort og rigt
Materiale af Arkiverne, har A. kun i mindre Grad lagt
Vind paa saadan Gjerning. Hans Hovedmaal har været
at komme til en klar Forstaaelse af de enkelte Tider
i Historien, at samle Brudstykkerne til et Hele,
som atter kaster Lys tilbage over Enkelthederne
og lader alle Forhold i en Tidsalder komme i deres
fulde Ret. Derfor er han ogsaa den eneste af vore
Lærde, som har givet en samlet Skildring af Danmarks
Historie fra Oldtiden til vore Dage, og den eneste,
som i et stort Værk 
og i en udførligere Fremstilling har tegnet en hel
Tidsalder for os. A.'s «Haandbog i Fædrelandets
Historie med stadigt Henblik paa Folkets og Statens
indre Udvikling» har været Hovedkilden for vort Folks
og til Dels ogsaa for Udlandets Kundskab til Landets
Fortid; den er udkommet paa Dansk i 8 Udgaver og
8000 Exemplarer og er oversat paa Tysk tvende Gange
(første Gang 1842, men Oversætteren, Prof. N. Falck,
havde i politisk Retning forvansket Texten; en anden,
noget forkortet Oversættelse udkom 1849), paa Svensk
og Fransk. Den har gjort overordentlig Nytte ved at
udbrede sikre Kundskaber om Landets Historie og ved
at samle Billedet af Fortiden. Medens Forfatteren
med kyndig Haand undgaar at benytte de blot digteriske
Sagn og aldeles ikke lægger Vægt paa den anekdotagtige
Belysning, er hans Skildring af Fortiden derfor ikke
bleven mat eller uden Interesse. Desuden traadte
et nyt Element nu frem til Erstatning for, hvad der
kunde være mistet af den æsthetiske Nydelse, nemlig
Glæden over en klar Forstaaelse af det forbigangne,
som derved tillige syntes dobbelt lærerigt. Imod det
Hovedsynspunkt, paa hvilket Bogen hviler, og hvorved
Oldtidens Folkefrihed opstilles som et Ideal, til
hvilket vi, efter lang Undertrykkelse i Middelalderen
og nyere Tid gjennem Adelen og de store, omsider
ere vendte tilbage, lader der sig gjøre alvorlige
Indvendinger, og den Glans, der falder over Oldtidens
saakaldte Frihed, trænger stærkt til Dæmpning,
ligesom Middelalderens Tryk er malet for sort. Det
er lidt pinligt at læse om saa megen Undertrykkelse,
og den Læseren uvilkaarlig bibragte Forestilling
om Danmark som den ukloge Styrelses Land vilde
mindre have paatrængt sig, dersom A. havde indset
eller fremstillet, hvorledes vor indre Udvikling kun
gjengav paa sin Vis, hvad der var Tidens almindelige
Retning og fandtes i andre Lande, ja dér endog i langt
skarpere og haardere Former. Derimod virkede den varme
patriotiske Følelse i Bogen tiltalende, og noget helt
nyt var den udførlige og med megen Indsigt og Kunst
gjennemførte Skildring af Landets indre Tilstande og
Udvikling, af Stændernes Historie, af Retslivet og
Folkelivet. -- Paa Grundlag af sin Haandbog skrev A. en
«Lærebog i Danmarks Historie til Skolebrug» (1843),
hvilken udkom i 13 Oplag (26000 Expl.); paa Grund
af dens store Stofmængde og noget tørre Stil kan den
dog ikke kaldes vellykket og var heller ikke yndet.

A.'s største Fortjeneste er dog den at have
skrevet Værket over de tre nordiske Rigers Historie
(fra 1497 til 1527). Det var 
første Gang, at der i et videnskabeligt Værk gaves en
Skildring af alle tre nordiske Landes Fælleshistorie
som en Helhed. Man saa Begivenhederne slynge sig i
hinanden og dog mellem Land og Land, man mærkede
«en Fællesaand, som hviler over det hele, og en
Røst, som lyder gjennem Tiden og mer eller mindre
tydelig udsiger, at Skæbnen dog er fælles, og intet
af Folkene tør være ligegyldigt ved det andets Ve og
Vel». Netop ved ligelig at forfølge de tre Landes
Skæbner blev der beredt A. Mulighed til at tolke
mange Forhold, som hidtil vare Uforstaaelige, til at
fjærne mange Misforstaaelser og lade mange Fordomme
svinde bort. Enhver, som læser dette Værk, føler
umiddelbart, paa hvor stærk en Grundmur det hviler;
men den prøvende Historiker finder i de bag i Bogen
anbragte Henvisninger Vidnesbyrdene om, hvor grundig
A. har samlet, og hvor omhyggelig han har forsket,
saa at lange Undersøgelser tit ere gaaede forud for
endog blot Hævdelsen af en Biting. Derfor har der
ogsaa kun været faa Berigtigelser at foretage i hans
Værk, skjønt flere Historikere senere have optaget
Spørgsmaal af den samme Periode til Behandling. I
det hele bærer Bogen det rolig overvejedes Præg;
Forfatteren har heldigvis ikke Lidenskaber eller
Tendenser, som lade ham tabe det faste Stade. Dog
har undtagelsesvis ogsaa her A.'s demokratiske
Tilbøjelighed bragt ham paa Afveje netop i Skildringen
af en af Hovedpersonerne, nemlig Christian II. Under
Rensningen af denne Konges Minde og Paavisningen af
den vitterlige Uret, der er bleven ham gjort, er det
hændet Forf. ikke blot at tegne Billedet for lyst,
men tillige at overse væsentlige Sider af Kongens
sammensatte og upaalidelige Karakter.

Til det fortrinlige i Forfatterens Granskning
kommer dernæst kans Skildrings Ypperlighed. Den
klare Redegjørelse og den prunkløse Fortælling
i Forbindelse med den kloge Økonomi med Hensyn
til, hvad der udførligere skildres og hvad der kun
antydes, forlener Værket et eget harmonisk Skjær. Med
en Ærlighed i Skildringen som en Eckersberg paa
Historiens Omraade maler han disse stundum maaske
noget farveløse, men altid af Sandfærdighed til det
yderste prægede Billeder. Hvad der kan mangle i Glans,
vindes ved det ypperlige Perspektiv, som overalt
skjelner det nære fra det fjærntliggende, og samtidig
med at Forfatteren forsmaar enhver Effekt uden den,
der ligger i det klare Dagslys, har hans Skildring en
Ærlighed og Oprigtighed, som giver den en ejendommelig
moralsk Kraft til at fængsle. Selv fordringsfulde 
Læsere maa erkjende, at til Exempel de i 4. Bind givne
Skildringer af Adelens eller Almuens Liv eller af
Røret i Fisketiden paa Skanør og Falsterbo besidde en
høj Værdi. Ogsaa Stilen udmærker sig ved stor Renhed,
og mange af vort Sprogs gamle og gode Udtryk har
A. bragt i ny Kurs.

Som det alt er antydet, bestræber A. sig ogsaa i dette
Værk for ikke blot at give Kongernes og de handlende
Mænds Historie; han vil skildre hele Folkets Skæbne
og Tilstand i denne Periode. A.'s Interesse for det
menige Folk indgav ham under den første slesvigske
Krig den Tanke at faa samlet en Prøve paa, hvad danske
Soldater fra Felten skreve til deres Hjem, ikke for
derved at faa nye faktiske Oplysninger om Krigens
Gang, men for at se den Aand og Stemning, som da gik
igjennem de danske Krigere, og et Indblik i den jævne
Soldats Følelser for Land og Hjem. Hans Opfordring
til at bidrage til en saadan Samling, der formentlig
vilde være ukjendt i noget Lands Litteratur, blev i
rigt Maal efterkommet, men først under sit Ophold i
Syden 1869 fik A. Lejlighed til at gjøre det fornødne
Udvalg af Brevene. De udgaves efter hans Død af
Chr. Bruun med Titel «Breve fra danske Krigsmænd,
skrevne til Hjemmet under Felttogene 1848-50» (1873).

A.'s Autobiografi i Universitetets Program
ved Reformationsfesten 1845. Erslew,
Forf. Lex. Histor. Aarbog f. 1878, udg. af
S. B. Thrige. Illustr. Tid. 25. Juli 1869, Nr. 513.

<i>Johannes C. H. R. Steenstrup.</i>
</chapter>

<chapter name="Allen, Robert William Otto, 1852-88, Komponist">
<b>Allen, Robert William Otto,</b> 1852-88, Komponist. Han
er født 18. Sept. 1852 i Kjøbenhavn, Søn af
Pletvarefabrikant, Kammerraad George Frederik
James A. (Broder til ovfr. nævnte C. F. Allen) og
Hansine Marie f. Olsen. Robert A., gift 1879 med 
Nathalia Lehrmann, Datter af Skræddermester P. L.,
er Elev af Musikkonservatoriet (Edm. Neupert) og en
dygtig Klaverspiller. Hans første større Arbejde,
en Koncertouverture i G-Dur, blev opført i Tivolis
Koncertsal 1881. Foran Oehlenschlagers «Dina» spillede
det kgl. Kapel i Efteraaret 1886 en Ouverture af ham,
og han har udgivet nogle Sange og Klaverpiecer. I 1885
blev han Organist ved Domkirken i Aarhus. Han døde 9. Dec. 1888.

<i>S. A. E. Hagen.</i>
</chapter>

<chapter name="Allerup, Mathias Peter, 1799-1858, Jærnstøber og Maskinfabrikant">
<b>Allerup, Mathias Peter,</b> 1799-1858, Jærnstøber og
Maskinfabrikant, født 23. Nov. 1799. Faderen var
Vinhandler i Kjøbenhavn; Moderen, der antages at være
født Velschow, døde formentlig tidlig; Hjemmet var
fattigt. Efter at have været i Lære hos Snedkermester
Chr. Velschow i Kjøbenhavn (Fader til Prof. H. M. V.) 
blev han Modelsnedker hos Jærnstøber Henrik Meldahl
paa Vesterbro; da han imidlertid ønskede selvstændig
Virksomhed, drog han i 1836 til Odense, hvor han efter
et kgl. Privilegium af 11. Juni s. A. med smaa Midler
oprettede et Jærnstøberi, det første paa Fyn og det
tredje i Danmark udenfor Kjøbenhavn. Det var navnlig
Tilvirkningen af Agerdyrkningsredskaber, som han
her kastede sig over (Plove, Tærskemaskiner m. m.),
men hans store Dygtighed gjorde, at hans Virksomhed
hurtig blev endog meget omfattende. Arbejdet strømmede
ind, og han forstod at styre saaledes, at han er ble
ven kaldet «den fynske Industris Fader». Ikke faa
Kirkeklokker ere støbte hos ham, og i 1844 byggede
han den første Jærnbro i Danmark, Frederiksbroen
i Odense. 1824 ægtede han Else Christine Seier,
der efter sin Stiffader kaldte sig Gjødt; hun var
født 1796 i Slagelse og døde 1881 i Odense. A. døde
17. Nov. 1858 af et asthmatisk Anfald paa Hotellet i
Korsør paa en Gjennemrejse fra Odense til Kjøbenhavn,
men den af ham grundlagte Virksomhed døde ikke med
ham, den fortsattes og fortsættes af hans tre Sønner.

Beretn. om det 2det dsk. Industrimøde i Odense 1858. 
Lauritzen, Odense i Billeder, 1874, S. 44. 66 ff.

<i>C. Nyrop.</i> 
</chapter>

<chapter name="Allin, Arthur Ivan, f. 1847, Komponist">
<b>Allin, Arthur Ivan,</b> f. 1847, Komponist. Arthur A. er
født i Kjøbenhavn 3. Dec. 1847, Søn af Musiker
Johan Ferdinand Frederik A. og Hansine Jacobine
f. Hansen. Vald. Tofte og Anton Rée vare hans Lærere
i Violin- og Klaverspil og Organist P. Rasmussen
i Musiktheori. Efter at have levet flere Aar som
Musiklærer og Orkesterspiller i Kjøbenhavn, hvor han
i 1873 ægtede Bertha Josephine Lund, Datter af Carl
Hansen L., Bogtrykker og Udgiver af «Søndagsposten»,
blev han i 1876 ansat som Organist i Rønne og i
1881 som Organist i Næstved. Af hans Kompositioner
foreligger saa godt som intet trykt, da han for det
meste har forsøgt sig i de større Orkesterformer,
hvis Udgivelse i vort Land naturligvis vanskelig kan
finde Sted; men flere af dem, saaledes en Symfoni
og to Koncertouverturer, ere opførte offentlig,
navnlig i Tivolis Koncertsal. I Næstved, hvor
han dirigerer den derværende Sangforening, er en
parodisk Opera «Bankieren i Sevilla» med Orkester
bleven opført. Hans Kompositioner ere velformede og
godt instrumenterede. -- <i>Otto Hagbarth Johannes A.,</i>
Broder til ovennævnte, f. i Kjøbenhavn 22. Dec. 1858,
optraadte 5 Aar gammel som Trommeslager i Tivolis
Koncertsal under H.

C. Lumbye, der tog ham med paa flere
Koncertrejser, bl. a. til Paris i
1867. Under Anton Svendsens Vejledning har
han senere uddannet sig til Violinspiller.

<i>S. A. E. Hagen.</i>
</chapter>

<chapter name="Almer, Johan Christian, 1742-92, Maler og Tegner">
<b>Almer, Johan Christian,</b> 1742-92, Maler og Tegner,
var Søn af Assessor A., Sprogmester i Sorø, og lærte
Malerkunsten hos Pilo, hvis Svoger han siden blev,
i det han ægtede en Jomfru Desmarez, Søster til Pilos
Hustru. Efter at have vundet alle Akademiets Medailler
blev han i 1766 «Ritzemester» eller Tegnelærer for
de kgl. Pager med 200 Rdl. i aarlig Løn og, da denne
Plads inddroges, ved Akademiets Dekorationsskole
(1772). Det var den bitre Nød, som drev A., om hvis
Kunstnertalent man, ikke uden Grund, nærede høje
Tanker, til at modtage denne beskedne Plads. Aaret før
var Abildgaard bleven foretrukken for ham til at nyde
det store Stipendium; dog kom A. snart efter ogsaa til
at rejse, saaledes at han skulde nyde de 150 Rdl. af
sin Informatorløn, medens Resten skulde anvendes
til Løn for hans midlertidige Stedfortræder. A. gik
først til Paris og derpaa, i 1774, til Rom, hvor
han traf sammen med Abildgaard. Her, synes det,
følte den beskedne A. sig trykket til Jorden af de
hedengangne Mestres Storhed og begyndte at fortvivle
om nogen Sinde at blive til noget. Derhos faldt han
snart i «Religions-Irringer», som det hedder i Brev
af 15. Juni 1776 fra Abildgaard til Akademiet, og han
efterstræbtes af Proselytmagere, «der bestandig rørte
ham paa Religionen og forsikrede ham om en Pension,
om han vilde falde fra sine hidtil hafte Meninger»
dvs. apostasere. Sygdom slog sig til, og til sidst
forvildedes hans vistnok i Forvejen ikke stærke
Forstand. Proselytmagerne forlode ham end ikke, da han
i det yderste Raseri laa bundet som et vildt Dyr, og
han vilde være gaaet til Grunde, hvis ikke Abildgaard
resolut havde rykket ham ud af disse Forhold og sendt
ham hjem. I Hjemmet gjenvandt A. sin Forstand, men
hans Mod og Kraft vare knækkede for bestandig. Han,
af hvem man med rette havde ventet sig saa meget,
som havde været anset næsten for Abildgaards Ligemand,
rørte fast aldrig Penselen mere, stille og ubemærket
passede han sin Tjeneste som Tegnelærer ved Akademiet,
stille og ubemærket hensov han 5. Juli 1772, uden
engang at være bleven Medlem af Akademiet, hvad han
som Informator var udelukket fra. Han efterlod Enke.

Weilbach, Konstnerlex.
Ude og Hjemme 1878, Nr. 27.

<i>F. J. Meier.</i>
</chapter>
<chapter name="Als, Iver, 1722-76, Skuespiller">
<b>Als, Iver,</b> 1722-76, Skuespiller. Han var en
Søn af Caspar Johan A., der først var Bogbinder
i Horsens og senere en fortræffelig «Lakerer»
i Kjøbenhavn. Moderens Navn var Marie Margrethe
f. Zeuthen. Sammen med sin et Aar yngre Broder, den
nedennævnte Professor Peder A., fik han en udmærket
Opdragelse i Hjemmet, men Kjærlighed til Kunsten
drev ham til at søge Ansættelse som Skuespiller. Da
Prøvekomedierne 14. April 1747 toge deres Begyndelse
i Bergs Hus i Læderstræde med «Den politiske
Kandestøber», tildelte C. A. Thielo den unge Student
A. Mester Hermans Rolle, og han vandt ved sit Spil
ikke blot Publikums, men ogsaa Holbergs Tilfredshed,
saa at han strax blev engageret som Skuespiller af
første Klasse med 6 Rdl. om Ugen. Han virkede dog
kun kort Tid ved Scenen, thi allerede i Slutningen
af samme eller maaske snarere i Begyndelsen af næste
Theateraar trak han sig tilbage fra Skuepladsen. Nogle
have ment, at Grunden hertil var ulykkelig Kjærlighed,
men den bør naturligere være at søge deri, at hans
Forældre have faaet ham til at opgive den paa hin Tid
saa ringeagtede Stilling som Aktør. Der kjendes ikke
noget Portræt af A., men han skal have været en smuk
ung Mand med en usædvanlig elegant Figur, et godt
Organ og en Dannelse og Intelligens, der stode ikke
saa lidt over de fleste af hans Kollegers. I det
første Aar var det mest Gammelmands- og udprægede
Karakterroller i det holbergske Repertoire,
der bleve ham til Del, og Holberg siges at have
taget sig hans Bortgang meget nær. Nogle Aar senere
tilbød han imidlertid paa ny Theatret sin Tjeneste
og debuterede atter 12. Febr. 1751 som Per Andersen
(Arnolphe) i «Fruentimmerets Skole». Han fik snart
Ord for at høre til den danske Komedies ypperste
Bærere, mange hidtil slet besatte Roller fandt i ham
en fortræffelig Fremstiller, og saa megen Vægt blev
der lagt paa ham, at det offentlig bekjendtgjordes,
at Herman von Bremen «efter Autors Vilje» skulde
spilles af ham. Hans mangesidige Talent skaffede ham
et betydeligt Repertoire, men da han var et Mønster
paa Orden og Akkuratesse, gjorde man ham samtidig til
Inspektør ved Theatret, og hans betydelige Arbejde i
denne Retning var Aarsagen til, at han efterhaanden
afgav en stor Mængde af sine Roller. A. optraadte
sidste Gang 9. Okt. 1769 som Buurman i «Crispin Lakaj
og Doktor», blev faa Dage derefter alvorlig syg og
døde 30. Avg. 1770.

E. Collin, Holbergske Skuespillere S. 41.

<i>Edgar Collin.</i>
</chapter>
<chapter name="Als (ell. Alsing),Jesper Henriksen, --o. 1683, Forfatter af en rimet Avis">
<b>Als</b> (ell. Alsing), <b>Jesper Henriksen,</b> --o. 1683,
Forfatter af en rimet Avis, blev Student 1672, var
1675-76 Alumnus paa Valkendorfs Kollegium, udnævntes
1677 til Rektor i Kjøge, tog samme Aar Magistergraden
og blev 1679 ved Prins Jørgens Protektion Sognepræst
i Vordingborg, fra hvilken Stilling han entledigedes
1682. Sidst i 1683 nævnes han som død. Han fortsatte
Anders Bordings rimede Maanedsavis «Den danske
Mercurius», sandsynligvis fra 1677 til sin Død,
og skrev den efter Jørgen Sorterups Udsagn «alt
for højt opsnurret, dithyrambisk, dristigt nok». Paa
tre bevarede Numre af en «Dansk Mercurius» fra 1678
passer fuldt ud denne Karakteristik. De vise os ham
som en ikke ubegavet Efterligner af Kingo i dennes
historiske Digte.

Stolpe, Dagspressen i Danmark II, 76 ff.

<i>P. Stolpe.</i>
</chapter>

<chapter name="Als, Peder, 1725 (ell. 26)-76, Maler">
<b>Als, Peder,</b> 1725 (ell. 26)-76, Maler, var Broder til
ovfr. nævnte Iver A. og født i Kjøbenhavn 16. Maj 1725
(ell. 1726). Han lærte under Pilo og var den første,
som vandt Kunstskolens store Guldmedaille (1755)
for «Loths Udgang fra Sodoma». Dette Billede kjøbtes
af Kong Frederik V, som for det og for et Portræt
af sig selv, Legemsstørrelse, som Ordensherre og
i «romansk» Dragt, udført 1756, betalte Kunstneren
300 Rdl. Ved kongelig Resolution af 22. Dec. 1755
var der tilstaaet A. et Rejsestipendium paa 400
Rdl. aarlig i 6 Aar. Midt i 1756 drog han til Rom. Her
synes A. -- ligesom Tilfældet var med flere andre af
Akademiets første Pensionærer, som Almer og Antonius
Müller, der døde som Munk i Rom, -- at have følt sig
tiltalt af det katholske Væsen og af den romerske
Gudstjenestes sanselige Pragt og Glans; her hjemme
beskyldte man ham endog, skjønt uden Grund, for at
have apostaseret. Det lykkedes ham hurtig at faa
Plads i Rafael Mengs' Værksted. Hos denne eller hos
Wiedewelt, der ogsaa var i Rom paa den Tid, lærte
han den store Winckelmann at kjende og malede hans
Portræt, som efter Winckelmanns egen Dom var et
fortræffeligt Billede og meget lignende, hvad der
ikke altid skal have været Tilfældet med Portrætter
fra A.s Haand. Skjønt A., som der meldes, hos Mengs
først maatte lære at glemme alt, hvad han havde lært
her hjemme, arbejdede og studerede han dog flittig
og gjorde adskillige Kopier efter gode Mestre som
Correggio, le Lorrain og Raphael Sanzio. Han kunde
uden Tvivl være bleven en respektabel Historiemaler,
hvis man her hjemme havde undet 
ham Tid til at blive det, men hans Ansøgning om
at blive borte og nyde sit knappe Stipendium i 8
i Steden for i 6 Aar, blev afslaaet, skjønt Mengs
havde givet den den Paategning, at et forlænget Ophold
udenlands var nødvendigt for A., hvis han skulde være
Historiemaler; han maatte saaledes vende hjem, 1762,
som Portrætmaler, og som saadan agreeredes han 1763
af det samme Akademi, hvis Stipendium han havde nydt
som Historiemaler. Det følgende Aar blev han Medlem

af Akademiet. Han var ligeledes Medlem af Academia
Clementina i Bologna; naar og hvor han var bleven
det, vides ikke. I 1765 fik A. en kgl. Gave af 400
Rdl. og blev næste Aar Professor ved Akademiet og
«kongelig Hof-Historie (!)- og Portrætmaler» med
800 Rdl. C. aarlig. Han blev nu meget sysselsat,
og skjønt den Betaling, der den Gang ydedes for
Kunstværker, kun var saare ringe -- Portrætter i
fuld Legemsstørrelse til Hest 600 Rdl., helt Korpus
100-500 Rdl., yderst sjældent derover, Knæstykke 50
Rdl., Brystbillede 20 Rdl. --, levede A., der ikke
var gift, dog sorgfrit, ja endog paa en større Fod,
end Tilfældet ellers var med de danske Kunstnere,
der næsten alle vare fattige: han havde Embedsbolig
paa Charlottenborg, holdt Tyende og havde Loge hos
Scalabrinis Italienere. A. var en smuk, anselig Mand,
men besværet af Fedme. Han tog sig faderlig af sin
afdøde Broders uforsørgede Døtre og erklærede dem i
sit Testamente for sine Hovedarvinger. Han døde paa
Charlottenborg 8. Juli 1776.

Af hans Arbejder kan nævnes: Wiedewelts Portræt i
Akademiet, sammes paa Rosenborg, Jardins og Preislers,
hvilke han malede for Receptionen, Akademiets
Æresmedlem Grev Schmettaus, ligeledes i Akademiet,
Caroline Mathildes i Oberstuniform (1771), af Kongen
skjænket til Grev Rantzau-Ascheberg, og Christian VII
i Legemsstørrelse, hvilket var hans sidste Arbejde, og
som han ikke naaede at faa fuldendt. Hans Portrætter
ere ret vakre, men Koloriten i dem som Helhed
mørk og mat, Karnationen er noget jordagtig, og de
tilbagetrædende Partier, som Underansigt og Hals,
lide af uheldige graagrønne Toner. A. malede ogsaa
Miniaturbilleder, saaledes flere Gange Christian VII.

Suhms Nye Saml. IV, 3 ff.
Kjøbenhavns Skilderie 1829, Sp. 880 ff.
Weilbach, Konstnerlex.
Meier, Fredensborg S. 171.
Ude og Hjemme 1878 Nr. 25 og 26.

<i>F. J. Meier.</i>

</chapter><chapter name="Altenburg, s. Aldenburg.">

<b>Altenburg,</b> s. Aldenburg.
</chapter>
<chapter name="Amberg, Hans Christian, 1749-1815, Lexikograf">
<b>Amberg, Hans Christian,</b> 1749-1815, Lexikograf. Søn
af en norsk Guldsmed Lars A., der stammede fra
Gudbrandsdalen, født 8. April 1749 i Helsingør, hvor
Faderen var bosat. Han blev Student i Aaret 1764,
giftede sig i 1782 med Anna Marie Dreyer og avancerede
i 1794 til Postkontrollør ved det norske Postkontor
i Kjøbenhavn, fra hvilken Stilling han entledigedes
i 1800. Han døde 30. Jan. 1815 som Bogholder ved
Lottoet. Han skrev fra Tid til anden Smaafortællinger
i «Det nyeste Magazin af Fortællinger» (1779-81),
hvoraf to ere udkomne i Særtryk, samt forfattede den
Seidelinske «Politiven» Nr. 674-693; hans Navn er dog
mest blevet bekjendt ved den «Tysk-dansk og Dansk-tysk
Ordbog» I-III, som han udgav i Kjøbenhavn 1787-1810
(under Medvirkning af Jacob Baden og af Broderen,
Herman A., s. ndfr.), og som for sin Tid er et
fortrinligt Arbejde.

Erslew, Forf. Lex.

<i>C. A. Nissen.</i>
</chapter>

<chapter name="Amberg, Hans Christian, f. 1837, Arkitekt">
<b>Amberg, Hans Christian,</b> f. 1837, Arkitekt. Født
23. Sept. 1837, Søn af Lægen Hans Christian A. og
Henrikke Frederikke f. Bentzen, Snedkersvend 1855,
gjennemgik han Kunstakademiet, fik Afgangsbevis 1865
og vandt den lille Guldmedaille 1870 og den store 1874
for «et Mausolæum» i græsk Stil. A. har kun haft ringe
Lejlighed til at gjøre sine Evner frugtbringende i det
praktiske Liv -- nogle Villaer samt Fornyelsen af et
Par middelalderlige Bygninger i Viborg; derimod har
han aabenbaret sin alvorlige Flid og og solide Viden
i en Række gjennemførte Projekter til Restavration
eller Omdannelse af Børsen, vor Frue og Nikolaj Kirke
i Kjøbenhavn og Domkirken i Ribe. Endnu er kun det
sidste Projekt blevet virkeliggjort, i det Domkirkens
Restavration paabegyndtes 1883. A. har i flere Aar
virket som Lærer ved Kunstakademiet.

Weilbach, Dsk. Konstnerlex.

<i>Erik Schiødte.</i>
</chapter>

<chapter name="Amberg, Herman, 1754-1837, Rektor">
<b>Amberg, Herman,</b> 1754-1837, Rektor. Født 20. Maj 1754
i Helsingør, en Broder til den næstforegaaende. 1772
blev han fra Helsingørs Skole dimitteret af Jacob
Baden og fik 1787 Ansætsættelse som Femtelektiehører
ved Christiania Skole, hvor han ved Skolens
Omorganisation med Ansættelse af Faglærere 1799 blev
Overlærer. Han havde i Kjøbenhavn gjort sig bemærket
som en dygtig Sprogmand og var som Alumnus paa
Valkendorfs Kollegium Medarbejder i Badens latinske
og Broderen H. C. Ambergs tyske Lexikon. Efter den
nye Skoleordning (1799) følte han sig ofte 
træt af Lærergjerningen og omgikkes med Tanken
om at tage en Examen for at komme i civil
Embedsstilling. Der blev imidlertid intet deraf,
og man anerkjendte hans Lærdom og Dygtighed ved
at sætte ham til Rektor i Christianssand 1806. I
denne Stilling blev han til 1825, da han tog
Afsked, og levede siden i Christianssand til sin
Død 23. Dec. 1837. Adskillige Programmer og andre
Smaaskrifter fra hans Haand vidne om en ualmindelig
Styrke i Latinen, der ogsaa gaar igjen, naar han paa
sine gamle Dage skriver i Modersmaalet. Udmærkede
Disciple -- som Prof. Chr. Hansteen -- anerkjendte
hans Grundighed, Dygtighed og Nidkjærhed som Lærer, og
der var al Grund til at hædre den bedagede Rektor ved
hans Fratræden, om end Skolens Tilstand ikke var den
bedste, da den efter ham gik over til en ung Mand. Han
blev 1798 gift med Marthe Bonsach (d. 14. Okt. 1835,
78 Aar gammel). Ingen Børn. 

Chr. Hansteen, Reiseerindringer S. VII.
P. B. Lassen, Beretning om Christianssand S. 182.
A. Munch, Barndoms- og Ungdomsminder S. 128.
Halvorsen, Norsk Forf. Lex.

<i>D. Thrap.</i>

</chapter><chapter name="Ambrosius</b> Bogbinder, s. Bogbinder.">

<b>Ambrosius</b> Bogbinder, s. Bogbinder.

</chapter><chapter name="Ambt, Georg Christian Charles, f. 1847,  Ingeniør">

<b>Ambt, Georg Christian Charles,</b> f. 1847,  Ingeniør,
Søn af Glarmester i Kjøbenhavn Jens Frederik A. og Anna 
Margrethe Julie f. Langreuter. Han fødtes 24. Febr. 1847 og
er polyteknisk Kandidat i Ingeniørfaget fra 1868. Hans
Virksomhed knytter sig væsentligst til Brolægnings-
og Vejvæsenet i Kjøbenhavn, ved hvilket han 1869
blev ansat som Assistent, 1875 som Viceinspektør
og 1886 som Inspektør. Den falder i en Periode,
i hvilken Byen ved Sløjfningen af de gamle Volde
er undergaaet Forandringer efter en hidtil ukjendt
Maalestok. Fæstningsterrænets Omdannelse med Anlæg
af store nye Kvarterer, betydelige Ændringer og
Udvidelser af det den Gang til Dels projekterede og
kun paabegyndte Kloaksystem, Bygningsforetagender
som Anlæget af den nye Bro over Peblingesøen
osv. ere Arbejder, hvorved A. har haft den egentlige
Hovedindflydelse, og hvorved han har løst de ham
stillede betydningsfulde og vanskelige Opgaver med
almindelig anerkjendt Dygtighed. Uden for Kjøbenhavn
har A. navnlig gjort sig fortjent ved Anlæget af
Kloak- og Vandværket i Nakskov, det første her i
Landet, ved hvilket man har anvendt Kloakvandet til
Overrisling. - A. ægtede 1874 Thekla Emilie Johnsen,
Datter af Boghandler i Faaborg C. C. U. J. Han
er senest (Okt. 1886) udnævnt til Stadsingeniør i
Kjøbenhavn.

<i>L. Feilberg.</i>
</chapter>
<chapter name="Amdrup, Carl Emil, f. 1825, Retslærd">
<b>Amdrup, Carl Emil,</b> f. 1825, Retslærd. Han er født
i Kjøbenhavn 17. Avg. 1825 og Søn af Assistent i
Avktionskontoret Niels Carl A. og Hustru Frederikke
Marie f. Brandt. Han blev Student 1845 og tog 1853
den fuldstændige juridiske Examen. 1857 udnævntes
han til Kancellist i Indenrigsministeriet, hvor
han 1860 blev Fuldmægtig og 1863 Kontorchef. 1866
blev han Kontorchef i Finansministeriet, og 1874
indtraadte han som Assessor i den kgl. Landsover-
samt Hof- og Stadsret. Han fik Titel af Kancelliraad
1863, blev Justitsraad 1869 og udnævntes 1871 til
Medlem af Direktionen for Klasselotteriet. Han
har været gift første Gang med Jeanette Georgine
Ricard, Datter af Particulier R., og har efter
hendes Død ægtet Gustava Louise Thunmark, Datter
af Murmester F. T. A. har udgivet «Haandbog i den
danske Lovgivning om Brugen af stemplet Papir» (1868)
og «Arveafgiften efter dansk Ret» (1873). Efter den
Maade, hvorpaa Lovgivningen har ordnet disse Æmner,
kræver deres Fremstilling en stadig Undersøgelse af de
enkelte Tilfældes retlige Natur, og A.s udførlige og
skarpsindige Arbejder have derfor ikke blot praktisk
Interesse, men ogsaa videnskabelig Betydning.

<i>Deuntzer.</i>
</chapter>

<chapter name="Amerinus, Hans Lauridsen, o. 1550-1605, latinsk Digter">
<b>Amerinus, Hans Lauridsen,</b> o. 1550-1605, latinsk
Digter. Han var født i Ribe og en Søn af den daværende
Sognepræst ved Domkirken, senere Biskop i Vendelbo
Stift, Mag. Laur. Nielsen. Efter Faderens tidlige Død
holdt Kongen ham i Skole i Ribe, hvorfra han senere
gik over til den den Gang ansete Skole i Lüneburg og
derfra til Universitetet i Leipzig. Han maa dog ogsaa
have studeret i Kjøbenhavn under Niels Hemmingsen,
som gav ham Tilnavnet Amerinus. 1574 fik han efter
et tidligere Løfte Kongebrev paa et Kannikedømme i
Ribe, som Ærkedegnen Jens Viborg overlod ham, dog
nok kun pro forma. Imidlertid var han vendt tilbage
til Tyskland, hvor han 1576 i Wittenberg udgav sin
første latinske Digtsamling («Carmina generis varii»),
som skaffede ham en fornyet kongelig Understøttelse
til et længere Ophold i Udlandet. Før 1576 havde han
i sin Fædreneby trolovet sig ined en forældreløs ung
Pige, Anne Hansdatter, der som Slægtning opholdt sig
i Borgmester Hans Fanningers Hus. Da nu under hans
Fraværelse Jens Viborg døde, og der viste sig nogen
Vanskelighed for hans Tiltrædelse af Kannikedømmet,
forstod hans trolovede energisk at hæve denne. 1583
kom han hjem som Dr. med. og giftede sig nu med Anne
Hansdatter, der dog allerede døde 1586,

hvorefter han anden Gang ægtede Lene, en Datter af
Biskoppen i Fyn, Jacob Madsen Veile. Med sin sidste
Hustru havde han i det mindste 7 Børn. Han døde
21. Okt. 1605. Han var en heldig og anset latinsk
Digter, hvis forskjellige mindre Værker dog ikke
skulle opregnes her.

J. Kinch, Ribe Bys Hist. og Beskr. II, 257 ff.
H. Rørdam, Lyskanders Levned S. 251 f.

<i>J.Kinch.</i>
</chapter>

<chapter name="l'Amoureux, Abraham César, --1692, Billedhugger">
<b>l'Amoureux, Abraham César,</b> --1692, Billedhugger,
indvandrede eller indkaldtes fra Frankrig i
Christian V's Tid for at udføre denne Monarks
Rytterstatue paa «Kongens Torv» og kom, ledsaget af
sin Hustru, sin Broder Claude l'A., der ligeledes var
Billedhugger, og sin Svoger, der var «Billedsnider»
og udførte Hjortehoveder o. l. i Træ, til Kjøbenhavn
omtr. 1681. FA. svarede ikke til de Forventninger,
man vistnok havde gjort sig om ham, og først 1685
blev han dansk Hofkunstner med 600 Rdl. K. i aarlig
Løn af Kongens Kasse. Hans Broder fik ligeledes en
fast aarlig Løn. 3 Aar senere, i 1688, blev Statuen
rejst, men de 4 store Figurer om Fodstykket synes --
om de end paa en Medaille fra 1688 ere afbildede
om Statuens Testament - dog først at være anbragte
nogle Aar senere og at være udførte til Dels efter
F A.'s Død, ventelig af hans Broder, der opholdt
sig her til Aarhundredets Slutning eller mulig
endnu længer. Figurerne og Statuen ere støbte i
Bly, et alt for blødt og uholdbart Materiale for
et Værk af den Art, og hele Arbejdet er langt under
det middelmaadige, om det end tidligere, før Statuen
begyndte at synke sammen under sin egen Vægt, kan have
taget sig bedre ud end nu. Figurerne have gjentagne
Gange været forgyldte og broncerede. Allerede i 1717
var Blyet bristet og revnet paa flere Steder, og
det indre Jernskelet angrebet af Rust; Hestestatuen
udbedredes derfor af Ehbisch, ligeledes i 1726 af
samme, i 1751 af Petzoldt og, da den atter i 1777 var
yderst forfalden, af Wiedewelt og Harsdorff. Senere er
den atter bleven slet retstavreret. Af andre Arbejder,
som l'A. udførte i Danmark, nævnes et Brystbillede i
Marmor af Christian V, hvilket Enken i 1694 solgte
til Kongen for 100 Rd. l'A. døde i Kjøbenhavn 1692 og
blev gravsat paa Trinitatis Kirkegaard. Hans Families
senere Skæbne er ubekjendt.

Kjøbenhavns Skilderie 1829, Sp. 977 ff.
Weilbach, Konstnerlex.
Meier, Wiedewelt S. 109.

<i>F. J. Meier.</i>
</chapter>

<chapter name="Amsfortius, Franciscus Marcellus, --1559--, Musiker">
<b>Amsfortius, Franciscus Marcellus,</b> --1559--, Musiker,
stammede uden Tvivl fra Amersfoort i Holland og nævnes
første Gang i 1557 som Sangmester ved Christian III's
Hof. Han forestod det kongelige Kantori og havde at
sørge for Sangerdrengenes Underhold og Oplæring. Efter
Tronskiftet 1559 vedblev han at staa i Spidsen
for Kantoriet, til hvis Forbedring der i hans Tid
blev truffet flere nyttige Foranstaltninger. 1563
belønnedes han med et Kanonikat i Roskilde. Ved
Hofmusikens Omordning efter Tilendebringelsen af
den nordiske Syvaarskrig gik Kapellets øverste
Ledelse over til Arnold de Fine, der 5. Juni 1571
blev udnævnt til Sangmester. Om Franciscus Marcellus
herefter forlod Danmark eller er død her i Landet,
er ubekjendt.

<i>V. C. Ravn.</i>
</chapter>

<chapter name="Amthor, Christoff Heinrich, o. 1678-1721, Historiograf">
<b>Amthor, Christoff Heinrich,</b> o. 1678-1721,
Historiograf, Søn af den grevelig Stolbergske
Kansler Joachim Huldrich A., var født i Stolberg (i
Thüringen) ved Aar 1678. Han kom som Dreng i Huset
hos sin Farbroder Ehrenfried Amthor, dansk Etatsraad
og Over-Krigs- og Land-Kommissær i Hertugdømmerne, der
levede i barnløst Ægteskab med sin Hustru Anna Sabine
f. Claudi. De boede i den kongelige Del af Holsten,
først i Glückstadt, senere i Rensborg. I Aaret 1694
dimitteredes han til Universitetet i Kiel, hvorefter
han gik til andre tyske Højskoler. Han lagde sig efter
Lovkyndighed, Statsvidenskab og Historie og blev en
Discipel af Thomasius, hvis Iver for den nationale
Ret og Modersmaalet han tilegnede sig. Ligeledes
optraadte han som Digter i Tidens legende, dels fade,
dels svulstige Maner.

Allerede i Aaret 1702 blev han Enkemand; hans første
Hustru var Anna Gørritzen. Aaret efter, i sit 26. Aar,
ansattes han som ordentlig Professor i Statsvidenskab
og Privatret i Kiel, hvor han ægtede en Datter
af den ældste Professor i Fakultetet, Prokansler
og Justitsraad Nicolaus Martini. Som Professor
optraadte han med megen Iver for den nye Tids Ideer;
han brugte endog Modersmaalet ved enkelte af sine
Forelæsninger og udgav Skrifter i det. Han søgte at
fremkalde et alvorligt Selvarbejde hos de studerende,
større videnskabelig Sans og jævnlig Indøvelse af
det lærte. 1712 blev han Professor i national (den
slesvigske og holstenske) Ret, som han særlig havde
dyrket. I de samme Aar skrev han i eget og andres
Navn en stor Mængde Lejlighedsdigte og Festsange.

Men imidlertid droges han ind i de samtidige politiske
Begivenheder. Som opdragen af en kongelig Embedsmand
fulgte 
han den danske Sag med sin fulde Sympathi og skrev
bl. a. Hædersdigte til Kongen i Anledning af hans
Sejrvindinger. Da det afgjørende Brud med Gottorp
derefter indtraadte, modtog han Udnævnelse til
dansk Kancelliraad (21. Avg. 1713) og søgte strax
efter sin Afsked af den hertugelige Tjeneste
uden dog at kunne faa den. Han forlod derfor
Kiel og modtog Udnævnelse til Medlem af den under
4. Nov. s. A. oprettede Overret for det gjenforenede
Hertugdømme Slesvig. Aaret efter blev han desuden
kongelig Historiograf og Præsident i Staden Rensborg.

Han udfoldede nu en betydningsfuld Forfattervirksomhed
til Oplysning af Hertugdømmernes, særlig
Sønderjyllands offentlige Ret, ligesom han
kastede sig ind i den samtidige litterære Strid med
Sverige og Gottorp for at retfærdiggjøre den danske
Politik og paavise dens Nødvendighed. Af størst
Betydning ere hans Skrifter om Ridderskabet og
om Sønderjyllands historiske Forhold til Kronen,
der begge fik Betydning for den følgende Tids
politiske Omvæltninger («Historischer Bericht
von dem vormaligen und gegenwärtigen Zustande der
Schleswig-Holsteinischen Ritterschaft und ihrer
Privilegien.» 1714. «In jure et facto gegründeter
Beweis der vielfältigen Treulosigkeiten, so das
jetzt regierende konigl. dähnische Haus von dem
fürstl. Holstein-Gottorpischen bisher erlitten, worin
... gezeiget wird, dass das Herzogthum Schleswig
durch offenbare Rebellionen und bose Intriguen der
damahligen Holsteiner von der Krohne Dänemark zum
erstenmal abgerissen etc. Auf allergnädigstem Befehl.»
1715). I Aaret 1717 udgav han i Flensborg en betydelig
Samling af sine Digte («Poetischer Versuch einiger
teutschen Gedichte»). 1719 kaldtes han til Kjøbenhavn,
hvor der anvistes ham Bolig paa Rosenborg. Han
sysselsattes nu med at skrive den regerende Konges
Aarbøger efter Aktstykker i Arkiverne, men naaede kun
til i to Folianter at faa det første Aar (1699-1700)
gjort færdigt. Efter Fredens Ratifikation i Efteraaret
1720 henvendte det tyske Kancelli sig til ham for
at konferere med ham om de fremtidige Former for
Sønderjyllands Styrelse, men han oplevede ikke at se
Indlemmelsen fuldbyrdet. Han døde 21. Febr. 1721 paa
Rosenborg, kun et Par og 40 Aar gammel. Vistnok maa
han henregnes til de mest nidkjære og begavede Mænd,
som stode paa dansk Side i den lange og vanskelige
Kamp med Huset Gottorp.

Chronik der Universität zu Kiel, 1858, S. 42 ff. 
Moller, Cimbria lit. II, 36.

<i>A. D. Jørgensen.</i>
</chapter>
<chapter name="Amthor, Frederik Ehrenfried, 1683-1741, Officer">
<b>Amthor, Frederik Ehrenfried,</b> 1683-1741, Officer. Han
har rimeligvis deltaget i Kampene i den store
nordiske Krig, da han allerede 1716 nævnes som
Chef for Drabantgarden. Ved det nationale
Rytteris Gjenoprettelse blev han 1717 Chef for jyske
og fynske Dragonregiment og 1727 Oberst og Chef
for Livregimentet til Hest. Aaret efter blev han
Generalmajor af Rytteriet og 1733 kommanderende
General over Rytteriet i Hertugdømmerne. Han
fulgte de danske Hjælpetropper, som 1734 under
General J. Mørner sendtes i kejserlig Tjeneste
i den polske Arvefølgekrig. Tropperne kaldtes
tilbage til Danmark i Slutningen af 1735 uden
at have været i Slag. S. A. blev A. udnævnt til
Generallieutenant. A. blev udnævnt til Kommandant i
Rensborg 7. Okt. 1740, men døde allerede 27. April
1741. Han blev Ridder af Danebrog 1733. Han var gift
med Mariane Josephine Lathem, der døde 15. Okt. 1766,
en Datter af kejserlig Generalkrigskommissær L. fra
Braband.

<i>P. F. Rist.</i>
</chapter>

<b>Ancher,</b> jvfr. Ancker og Anker.

<chapter name="Ancher, Anna Kirstine, f. 1859, Genremalerinde">
<b>Ancher, Anna Kirstine,</b> f. 1859, Genremalerinde. Fru
A. er født i Skagen 18. Avg. 1859. Hun er en Datter af
Kjøbmand og Hotelejer Erik Brøndum og dennes Hustru
Ane Hedvig f. Møller. Ved hendes Konfirmationsalder
blev Skagen jævnlig søgt af Malere, og flere af dem,
særlig hendes tilkommende Mand, Michael Ancher,
bemærkede og opmuntrede det Talent, der viste sig i
hendes smaa Blyantskompositioner med rørende eller
humoristiske Motiver. 1875-78 besøgte hun Kyhns
Tegneskole, men hendes Uddannelse er væsentlig sket
under frie Forhold. Paa Juleudstillingen 1879 havde
hun sin Debut. 18. Avg. 1880 blev hun i Skagen viet
til Michael Ancher. Hun har udelukkende malet temmelig
smaa Billeder med smaa Motiver. Oftest maler hun kun
en enkelt Figur, sjældnere to, rent undtagelsesvis
har hun vovet sig til flere. Findes der et Sammenspil,
er dette af den simpleste Natur. Men hendes fattige og
sagtmodige Smaabilleder adles af en egen stilfærdig
Varme og dyb Inderlighed i Følelsen. Hun har fundet
sine Skjønhedsfordringer fuldt ud tilfredsstillede
af Virkeligheden, som den viser sig i Skagens gamle
Rønner, i Fattigfolks jævne, daglige Bedrift. Et
Billede som «Maageplukkerne», udstillet 1883, er paa
én Gang et af de mest sympathetiske og et af de mest
usminkede Virkelighedsbilleder, det danske Genremaleri
har frembragt. Billedernes indre Fortjeneste fremhæves
af en meget fin og harmonisk Farve, en 
overordentlig blød og distingveret Behandling. Som
Pastelmalerinde har Fru A. vundet velfortjent
Paaskjønnelse; et af hendes bedste Pastelstudier
findes i «Kunstforeningens» Studiesamling.

<i>Karl Madsen.</i>
</chapter>

<chapter name="Ancher, Lorents, 1746-98, Præst og Filolog">
<b>Ancher, Lorents,</b> 1746-98, Præst og Filolog, var
Søn af nedenanførte Prof. P. Kofod A. og blev
født i Kjøbenhavn 4. Okt. 1746. Han dimitteredes
privat til Universitetet og underkastede sig
theologisk Embedsexamen 1766. Aaret efter rejste
han til Gøttingen, hvor han særlig studerede
Græsk og Latin samt østerlandsk Filologi under
Heyne og Michaelis. Her tog han Magistergraden,
ansattes som Repetent ved det theologiske Fakultet
og holdt Forelæsninger over forskjellige græske
Forfattere; tillige var han Medudgiver af 1. Bind
af Walchs filologiske Bibliothek (1770). Svækket
Helbred nødte ham imidlertid til at forlade
sin Virksomhed i Gøttingen og vende tilbage til
Danmark (1772), hvor han allerede i Begyndelsen
af 1773 ansattes som ord. Professor i Theologi og
ved den store Doktorpromotion 1774 i Anledning af
Arveprinsens Formæling disputerede for den theologiske
Doktorgrad. Hans svage Helbred tillod ham fremdeles
ikke anstrængt Studium, og han attraaede derfor en
praktisk Virksomhed, som aabnede sig for ham, i det
han i Slutningen af 1775 udnævntes til Stiftsprovst
og Sognepræst ved St. Knuds Kirke i Odense, i hvilket
Embede han døde 7. Juni 1798. I Odense holdt han
stundum Konfirmation paa Tysk og vedligeholdt
Forbindelsen med de tyske Lærde og sin Tids
Videnskab. Af trykte Arbejder foreligger kun lidet
fra A.'s Haand; foruden de nævnte gøttingske Arbejder
kun nogle Prædikener og et ubetydeligt liturgisk
Lejlighedsskrift. Men i Haandskrift har han efterladt
betydelige Forarbejder til en Udgave af Photius'
græske Glossarium og Aratus' Phænomena, hvilke
Samlinger nu bevares paa det store kgl. Bibliothek i
Kjøbenhavn og have ikke ringe Værd. Photius' Lexikon
skulde udgives paa Suhms Bekostning, og A. arbejdede i
mange Aar med uafbrudt Flid derpaa; i 1785 havde han
endogsaa ved A. P. Bernstorffs Anbefaling faaet et
Haandskrift til Laans fra Bibliotheket i Cambridge;
men Arbejdet lykkedes det ham ikke at fuldende. I
et lille Stridsskrift 1789 hævdede han Photius'
Fortjeneste lige over for Professor H. E. G. Paulus'
affejende og overfladiske Dom over hans Værk. --
A. var gift med Ursula Elisabeth Wodroff, Datter af
Justitsraad Frederik W. i Kjøbenhavn, 
og deres eneste Søn var Provst Peter Kofod A., der i en lang 
Aarrække var Præst i Østofte paa Laaland og først døde 1867.

Bloch, Den Fyenske Geistligheds Hist. I, 698 ff.
Nyt hist. Tidsskrift VI, 73.
Werlauff, Det st. kgl. Bibliothek. 
N. Schow, Specimen novae editionis Lexici Photii cum L. Ancheri suisque
adnotationibus, Haun. 1817, Prolegomena S. XI ff.

<i>A. Jantzen.</i>
</chapter>

<chapter name="Ancher, Michael Peter, f. 1849, Folkelivsmaler">
<b>Ancher, Michael Peter,</b> f. 1849, Folkelivsmaler. 
Faderen, Hans A., gift med Ellen
Munck, ejede Gaarden Frigaard i Rutsker Sogn paa
Bornholm, hvor Michael A. fødtes 9. Juni 1849. A. blev
sat i Latinskolen i Rønne, men da de økonomiske
Forhold i Hjemmet stadig forværredes, naaede han
ikke at blive Student. Omtrent 16 Aar gammel blev
han Skriver paa Kalø Godskontor. Et Par Maleres
Studierejse til denne Egn vakte hans Attraa mod at
blive Kunstner. 1871 kom han til Kjøbenhavn for at
uddannes som saadan. Han gjennemgik hurtig Akademiets
forskjellige Afdelinger, men det lykkedes ham ikke at
faa «Afgangsbevis». Han søgte da at udvikle sig paa
egen Haand. 1874 udstillede han sit første Billede «En
jysk Barselstue». Samme Aar rejste han til Skagen,
hvor han tilbragte de følgende Somre, og hvor han
efter sit Bryllup (18. Avg. 1880) med Kunstnerinden
Anna Brøndum (s. S. 199) har haft fast Bopæl.

Den største og betydeligste Del af hans Virksomhed
har været Folkelivsbilleder fra Skagen. I en Række
anselige Billeder har han skildret -- forherliget
-- Fiskernes mandige Væsen og djærve Færd. Til
disse hører A.'s populæreste Billede «Vil han
klare Pynten?», malet 1879, «Redningsbaaden kjøres
gjennem Klitterne», udstillet 1883 og kjøbt til den
kgl. Malerisamling, og den 1886 udstillede ypperlige
Figur af «En hjemvendende Fisker». Andre Billeder
med en egen elegisk Grundstemning gaa mere ind paa
Almuens Følelsesliv eller fremstille ejendommelige,
karakterfulde og alvorlige Skikkelser blandt Skagens
Fattigfolk, saaledes det fortræffelig komponerede og
storladne Billede af «Lægprædikanten», udst. 1877,
de stemningsfulde, mildt vemodige Billeder «Figurer
i et Landskab», udst. 1881, «En syg ung Pige», 1882,
«Blinde Christian uden for sit Hus», 1884, og «Blinde
Christian som Barnepige», 1885. I en tredje Række
af Billeder har han med noget vexlende Held søgt
at naa de gamle Hollænderes friske Humor og fyrige
Vitalitet. Til denne Gruppe hører, foruden hans
første, djærvt realistiske Billede, det fremragende
Studie af «En gammel, leende Mand» og «En Pogeskole»,
begge udstillede 1881, det kun delvis lykkede 
Billede «Lystige Folk», 1884, samt ikke faa lidet
fremragende Arbejder. A. har malet enkelte Portrætter,
deriblandt det store og skjønne Portræt af Fru Ancher,
udstillet 1884, desuden flere smukke Interiørbilleder
fra Kunstnerens eget Hjem. Et af hans anseligste og
malerisk virkningsfuldeste Arbejder er den 1887
udstillede «Barnedaab» med Portrætfigurer af
Kunstnerens nærmeste.

Mellem A.'s ældre og nyere Billeder ligger en
meget betydelig malerisk Udvikling. Hans Billeder
udmærke sig dog sjælden ved absolut Fuldkommenhed
i den maleriske Behandling. Den er ulige, i flere
Billeder noget løs og grov, i andre til Gjengjæld
overordentlig fortjenstfuld. Hans Kunsts Værd beror
dog hovedsagelig paa det aandfulde og store Syn paa
Æmnerne, han i mange af sine Billeder har vist, det
vægtige Indhold, den dybe og rige Karakteristik, han
har formaaet at give sine kjærlig sete og sjælfuldt
opfattede skagenske Figurer.

Tilskueren 1886, S. 210.
Müller, Nyere dansk Malerkunst S. 12.

<i>Karl Madsen.</i>
</chapter>

<chapter name="Ancher, Peder Kofod, 1710-88, Retslærd">
<b>Ancher, Peder Kofod,</b> 1710-88, Retslærd, er født
14. Juni 1710 i Østerlarsker paa Bornholm, Søn af
Sognepræst Jørgen A. og Hustru Johanne f. Kofod. 1722
sattes han i Sorø Skole under Rektor Sneedorf
og dimitteredes derfra i 1726 til Kjøbenhavns
Universitet. Aaret efter bestod han den filosofiske
Prøve med Udmærkelse i Logik, Arithmetik og Geometri,
men maadelig i Metafysik. Derpaa studerede han
Theologi og bestod i 1730 den theologiske Embedsexamen
med laudabilis. Hans Lyst og Evne laa dog i anden
Retning og fik Lejlighed til at udfolde sig, efter
at den retsvidenskabelige Examen var bleven indført
i 1736. A. bestod den 1738 som den sjette i Rækken
og konkurrerede i Aaret 1740 om det ved Scheidts
Oprykning i afdøde Hojers Post ledigblevne andet
juridiske Professorat. Efter Konkurrencens Slutning
udvalgtes A., H. Stampe og B. Møllmann til at holde
Prøveforelæsninger i et halvt Aar, og saa sejrede
endelig den første, i det han 19. Maj 1741 udnævntes
til Professor Juris. Aaret efter disputerede han
for den juridiske Doktorgrad og indgik Ægteskab med
Sophie Amalie Bildsøe, en Præstedatter fra Kjettinge,
med hvem han blev Fader til ovfr. anførte Professor,
Dr. theol. L. Ancher. Efter denne Hustrus Død i 1746
giftede han sig i 1751 paa ny med Johanne Maria Sevel,
som overlevede ham, og ved hvem han blev Fader til 
en Datter, Ane Sophie, gift med Justitsraad H. H. de
Kløcker i Arendal.

Efter Scheidts Bortrejse i 1748 rykkede A. op
til første Professor og Dekanus i Fakultetet, i
hvilken Egenskab han kreerede en Række Doktorer i
den hurtig fremblomstrende Retsvidenskab, hvoriblandt
Obelitz, Dons og J. E. Colbjørnsen. Sin regelmæssige
Lærervirksomhed vedblev han indtil 1756. I den Tid
disputerede han og holdt Forelæsninger over dansk
Civilret, dansk og romersk Retshistorie, Strafferet,
Proces, Kirkeret og dansk-norsk Statsret m. fl.,
af hvilke Forelæsninger de fleste endnu findes i
Haandskrift paa det kgl Bibliothek og Christiania
Universitets Bibliothek. Men da han havde et
svagt Bryst og ikke kunde taale at holde mange
Forelæsninger, i Særdeleshed fordi han havde den
Vane at tale «fort, hidsigt og stærkt», blev han
adskillige Gange syg af for megen Talen og faldt
1756 i en svær Sygdom, der i 8 Maaneder fængslede
ham til Sygelejet. Med kgl. Understøttelse gjorde
han i det følgende Aar ligesom et Par Gange senere
en Baderejse til Pyrmont, men naaede dog ikke at
blive rask nok til atter at kunne holde offentlige
Forelæsninger. Disse lod han derfor efter Datidens
Skik besørge af Vikarer, hvoriblandt Sevel og
J. Erichsen, medens han selv vedblev at beklæde
Professoratet og varetog de øvrige dertil hørende
Forretninger, endog private Forelæsninger, indtil han
døde som Universitetets Senior 5. Juli 1788. Ligeledes
holdt han Sædet i Konsistorium, beklædte efter Omgang
4 Gange Rektoratet og udførte akademiske Hverv, som
Eforatet for Borchs Kollegium. I 1776 varetog han
tillige med H. Stampe som Universitetets delegerede
dettes Tarv mod Guldbergs snilde Forsøg paa at
overliste Universitetet ved et foreslaaet Mageskifte.

Med sit Professorat forenede han endnu andre
Embeder, i det han i 1753 var bleven udnævnt til
Assessor i Overadmiralitetsretten og Generalavditør
i Søetaten, hvilket Embede han dog ligeledes i 1764
fik Tilladelse til at lade forrette ved sin Svoger,
Sevel, og da han i 1776 efter Ansøgning afskedigedes
derfra, beholdt han Gagen, 500 Rdl., sin Livstid,
medens Efterfølgerne, først J. E. Colbjørnsen,
derefter J. Nørregaard, saa længe nøjedes med de
andre Indtægter. End videre udnævntes han i 1753 til
virkelig Justitsraad, hvilket i Datiden var det samme
som Assessor i Højesteret, hvor han gjorde Tjeneste
efter Tilsigelse i vigtige og vidtløftige Sager,
I 1766 blev han Etatsraad, 1770 virkelig Etatsraad,
1774 tillige Konferensraad. Efter Overleveringen af
hans Udgave af Jyske Lov 
i Aaret 1783 modtog han fra Kongen gjennem Guldberg
en med Kongens Navnetræk og Omskriften «merito»
prydet Brillantring samt Tilsagn om en Pension for
hans Enke paa 300 Rdl. af Kongens Kasse.

Den Frihed for Embedsforretninger, der var indrømmet
A., muliggjorde ham Overtagelse af en Række særlige
Hverv. I sine Levnedsoptegnelser skildrer han
udførlig, hvorledes han i 1770 sendtes til sin Fødeø
for at mægle mellem Regeringen og Bornholmerne, der
i Henhold til deres Privilegier nægtede at betale de
da paalagte Skatter. Det lykkedes A. fuldstændig at
bilægge Konflikten og tilvejebringe Forstaaelse baade
om Skatterne og om Privilegierne. Samme Aar var han
Medlem af en Kommission, der paadømte en Ægteskabssag
mellem Herman Løvenskiold og Ingeborg Akeleye, og
1772 sad han i den Kommission, der dømte Struensee og
Brandt, i hvilken Sag han efter Anmodning forfattede
species facti. Endnu i 1784 udnævntes han paa
Foranledning af Hertugen af Augustenborg til Medlem af
den Kommission, det dømte i den Laurvigske Arvesag,
men det Mindretals-Votum, A. selv anden afgav til
Fordel for Hertugen, underkjendtes i Højesteret.

Blandt de Lovkommissioner, i hvilke A. havde Sæde,
nævner han selv i sine Optegnelser forskjellige
vedrørende Undervisningsvæsenet, hvorom dog
ingen Oplysninger have kunnet findes. Derimod var
han med til at udarbejde Krigsartikelsbrevet for
Landtjenesten ved Søetaten af 29. Juli 1756 og
havde Sæde i den Kommission, der var nedsat til
at gjennemse Landsloven. Den sad fra 1737 indtil
sin stille Bortgang i 1772 og udarbejdede nogle
særlige Love, hvoriblandt Lov af 14. Okt. 1773 om
Selvejergaardes Arv paa Bornholm, hvilken A. er
Forfatter af; men til at gjennemse Landsloven naaede
den ikke. A. var Medlem af Kommissionen fra 1743,
men først efter at Etatsraad Lousen var død, paatog
han sig i 1758 efter forudgaaende Forhandling med
Grev J. L. Holstein gjennem Prokansler Pontoppidan
at affatte et Udkast. Under 31. Marts 1759 indgav
han et udførligt Promemoria til Kommissionen med en
fuldstændig Plan til Arbejdets Udførelse, hvilken
vandt Bifald. Med vanlig Flid fremmede han dernæst
Arbejdet, som Kommissionens Akter i Kongerigets Arkiv
vise. Men den øvrige Kommission lod hans Udarbejdelser
henligge ur e viderede, og derved gik Sagen i
Staa. For at fralægge sig Ansvaret herfor indgav
han 25. Febr. 1777 en Erklæring til Kongen, hvoraf
udførlige Uddrag ere bevarede i det nævnte Arkiv.

Da A. saa, at det ikke blev til noget med
Lovgivningsarbejdet, fattede han den glædelige
Beslutning at skrive en udførlig dansk Lovhistorie.

A.s videnskabelige Virksomhed skyldes i første Række
hans Forbindelse med Universitetet, ved hvilket
han holdt Festtaler og Disputatser samt fra 1748-79
som Dekan i det juridiske Fakultet affattede dettes
Betænkninger. Dertil kom hans Forhold til forskjellige
lærde Selskaber. Han var saaledes «Opseer» for det
i 1746 af Magister Eilschow dannede Selskab for
Udgivelse af filosofiske, historiske og økonomiske
Skrifter, som dog fristede en kort Tilværelse. Efter
Forslag af Grev J. L. Holstein optoges han 1750
i det danske og blev senere ogsaa Medlem af det
norske Videnskabernes Selskab. End videre tog han
efter Grev Bernstorffs Foranledning Del i Datidens
økonomiske Bestræbelser og blev 1769 Medlem af det
danske Landhusholdningsselskab. Til de saaledes
fremkaldte Skrifter slutte sig endelig endnu de
mest betydningsfulde, der skyldes Forfatterens frie
Initiativ, fremgaaet af hans egen videnskabelige
Lyst.

A. var en selvlært Mand, der i det væsentlige
skyldte egen Granskning sin Dannelse. Professor
Thestrup paaankede dette i sin Censur over A.s
Konkurrenceafhandling; men takket være hans
videnskabelige Selvstændighed, blev A. netop en
Banebryder i den danske Retsvidenskab. Denne
Udviklingsmaade medførte ogsaa, at han ikke,
som f. Ex. Henrik Stampe, søgte udenlandske Lærdes
Undervisning. Han rejste kun én Gang i videnskabeligt
Øjemed 1772-73 for at undersøge danske Haandskrifter
i Antikvitetsarkivet i Stockholm. Ellers vare
hans Rejser Bade- og Rekreations-rejser, paa
hvilke Bibliotheker og Haandskrifter synes at have
interesseret ham mere end lærde Mænd. Han brevvexlede
derfor ogsaa kun med Saadanne fremmede, der selv søgte
ham, saasom den kejserlige Hofraad Baron Senkenberg,
Hofraad Platner i Leipzig og Hr. Fellenberg i Genf.

A. var i Besiddelse af et vist Lune, der i «Brevet
til ingen om intet i Lov og Ret» (1765) boltrede sig
saa lystig, at det vakte Anstød, og Forfatteren i en
Alvorsmands Skikkelse maatte gjendrive sig selv. Han
synes derfor ogsaa at have yndet Holberg -- hvem
han valgte til sin private Præceptor -- og Moliére og
forsøgte sig endog selv en Gang imellem i Skjæmtevers;
men i øvrigt laa Æsthetiken ham fjærnere. I Fortalen
til T. Reenbergs Skrifter behandler han saaledes det
haartrukne Æmne, om en Digter kan 
være Jurist, indtil han med Møje har sammenskrevet
saa meget, som «ungefær kan udgjøre den sædvanlige
Størrelse af en Fortale». Hans Dannelse var derfor
mere af den lærde Art. Theologien, som han havde
studeret i sin Ungdom, synes dog først at have
sysselsat ham stærkere i Slutningen af hans Liv. «En
Mand ved Gravens Bred skriver dette», hedder det
i Afhandlingen om «Den fornuftige Gudsdyrkelse»
(1781), «for at have Tanker for Øje, som han kan
føre med sig ind i Evigheden.» Derimod var han
vedblivende optaget af Filosofien, men var dog ikke
nogen spekulativ Natur, i det han ogsaa her altid
havde et praktisk Maal for Øje. Efter vidtløftig
at have kritiseret Wolffs Mening om Dyrenes Fornuft
slutter han med at lade den Ting staa ved sit Værd og
indskærper Menneskene de Pligter, Fornuften paalægger
dem. Bryder han en Lanse med Bayle om det Spørgsmaal,
hvor vidt Lysten til det gode eller Afsky for det onde
virker stærkest hos et Menneske, sker det af Hensyn
til Besvarelsens Betydning for Sædelære, Naturret
og Statskunst. Fra dette praktiske Synspunkt er
det særlig Sæde- og Retslæren, der interessere ham,
og skjønt han godtgjør Kjendskab til forskjellige
Folks fremragende Tænkere i ældre og nyere Tid, er
det dog fortrinsvis den Wolff'ske Filosofi, der da
herskede i Tyskland, som han har dyrket, og hvis brede
demonstrative Methode har sat mindre heldige Spor i
hans ældre Disputatser. A.s Syslen med økonomiske
Spørgsmaal har affødt en Afhandling om Handelen,
som ikke frembyder videre Interesse.

Hans retsvidenskabelige Belæsthed fremgaar
tilstrækkelig af hans «Anvisning for en dansk Jurist»
(1755), som er et ligefrem Mønster for en juridisk
Encyklopædi, hvorfor den ogsaa nød den sjældne Ære
at udkomme i anden forøgede Udgave (1777).

Naar A. i sine akademiske Skrifter paa ganske
unødvendig Maade glimrer med sin udbredte Læsthed,
følger han derved kun Datidens Skik. Dens akademiske
Frembringelsesform var Disputatsen, som A. ogsaa
benyttede. Men Pligten til regelmæssig at disputere
var mindre yndet af Professorerne, og dette bidrog
vistnok til, at Disputatserne jævnlig vare mindre
gode. Blandt A.s Disputatser findes ogsaa hans
svageste Arbejder. Bedst lykkede ere de politiske,
særlig de, hvori han forsvarer den dansk-norske
Regeringsform mod Datidens revolutionære
Tænkere. Rousseau er ham bekjendt, i det der
f. Ex. blandt A.s Excerpter paa det kgl. Bibliothek
findes Uddrag af hans «Discours sur l'inégalité»,
men han nævnes dog kun i forbigaaende. Derimod fører
A. en udførlig 
og dygtig Polemik mod Montesquieus Skrift «De
l'esprit des loix». Mindre tilfredsstillende ere hans
privatretlige Afhandlinger. De, som henhøre til den
almindelige Del, yde intet Udbytte af den trættende
Vandring gjennem Theser og Scholier, og selv hans
tingligretlige Konkurrenceafhandling om Præskription
er i Form og Indhold forfejlet. De arveretlige
Afhandlinger, f. Ex. om syvende Mands Grænsen,
som han senere omarbejdede og afsluttede paa Dansk,
betegne et Fremskridt derved, at han har opgivet den
Wolff'ske Methode og mere og mere er kommet ind paa
den historiske Behandling, som giver selv hans mindre
gode Afhandlinger paa sine Steder Værdi; thi i denne
Retning laa hans enestaaende Begavelse, der har gjort
ham til Grundlæggeren af den danske Retshistorie.

A.'s Længsel efter en national Retsvidenskabs
Fremblomstring giver sig atter og atter Luft i Klager
over den danske Rets langvarige Tilsidesættelse
ved Universitetet, og han havde Lyst og Evne til at
afhjælpe Savnet. Med utrættelig Flid samlede han et
rigt Materiale, hvorpaa alene et grundigt Studium kan
bygges, og var i Besiddelse af den rette kritiske
Sans til at sigte og prøve det. «Historieskriverne
maa tages paa en juridisk Fod; man anser dem som
Vidner og bør derfor prøve deres Udsigende som andre
Vidners.» Ædruelig og forsigtig holder han sig paa
Kjendsgjerningernes Grund; men han behersker dem med
den videnskabelige Evne, der kan øjne og fremstille
den historiske Udviklings Gang gjennem deres brogede
Mangfoldighed. Hans nationale Sans er saa inderlig
og sand, at han overalt med Klarhed og Styrke hævder
den danske Rets Ejendommelighed og Selvstændighed;
men tillige har han det frie og overskuende Blik, der
kan se de enkelte Landes Forhold i den almindelige
Udviklings Lys. Ved Betragtningen heraf tager han
det samme Hensyn til Folkenes Slægtskabsforhold, som
Nutidens Videnskab godkjender, og fremhæver endog den
sammenlignende Sprogvidenskabs Betydning paa dette
Punkt, i det han i Afhandlingen om «Sprogkunstens
Nytte» spørger, hvorfor man ikke skulde kunne bruge
Sprogenes Slægtskab og Oprindelse til at finde
Folkenes Oprindelse.

A.s utrættelige Flid og intuitive Evne til at gribe
det Stof, som har Interesse, har medført, at der
næppe endnu findes noget retshistorisk Spørgsmaal
i den danske Ret, hvis Granskning ikke kan tage sit
Udgangspunkt fra hans Arbejder. Ypperst iblandt dem
staar «Den danske Lovhistorie» (1769-76), og hans
Gravskrift 
hædrer ham derfor ogsaa særlig som den danske
Lovhistories Forfatter. Efter eget Sigende
havde han først tænkt at skrive den paa Latin til
Udfyldning af Stubs Disputatser, og han udarbejdede
ogsaa nogle Kapitler, hvoraf et endnu findes
i Haandskrift paa det kgl. Bibliothek, men selve
Stoffet og dets Omfang nødte ham dog heldigvis snart
til at forandre denne Plan. At Lovhistorien ikke
er noget egentlig systematisk Arbejde, men nærmest
en Samling af Afhandlinger og Aktstykker, saa vel
som at hans Anskuelser om forskjellige vigtige
Spørgsmaal ere noget ubestemte og skiftende, kan
ikke bebrejdes Forfatteren. Derimod er hans Blik paa
Rettens historiske Tilblivelses former hildet noget
af Forholdene under Enevælden, og dette har øvet en
mindre heldig Indflydelse paa hans herhen hørende
Undersøgelser. Endelig har han vel Fortjenesten af
at have fremdraget en stor Del Lovhaandskrifter, men
hans Behandling af dem tilfredsstiller ikke Nutidens
Krav, saaledes som hans Udgave af Jyske Lov (1783)
godtgjør, og Savnet i den her nævnte Retning er ikke
blevet afhjulpet af hans Efterfølgere.

Om A.s trykte Skrifter henvises til Nyerups
Lit.-Lex. Et Maleri af ham, der er malet 1785 af
Portrætmaler Fuchs og ejes af Familien, fremstiller
ham siddende paa Kathederet med den venstre Haand
hvilende paa hans Lovhistorie, medens han paa højre
Haand bærer den tidligere omtalte Brillantring. Efter
dette Maleri er hans Billede i Medaillonen paa det
juridiske Fakultets Jubilæumsskrift (1879) tegnet. Et
Skyggerids af ham findes foran i Bärens' «Juridiske
Lommebog» (1795). Hans Gravsted kjendes ikke, men en
Gravskrift er opbevaret fra Søn til Søn.

J. Badens latinske Festtale 1788 og Bärens' 
tyske Fortale til Oversættelsen af A.s Lensret
(1788). Denne Levnedsskildring har han selv
gjennemgaaet, hvilket fremgaar af enkelte kritiske
Anmærkninger i de haandskrevne Optegnelser paa
Christiania Universitets Bibliothek. 
Matzen, Kbhvns Universitets Retshist. II, 282 f.

<i>H. Matzen.</i>
</chapter>

<chapter name="Anchersen, Ancher, 1644-1701, Biskop">
<b>Anchersen, Ancher,</b> 1644-1701, Biskop. Han var en
Søn af Mag. Ancher Sørensen, Præst i Kolding og
Provst i Brusk Herred, og Anne Jeremiasdatter og
blev født 17. Jan. 1644 i Kjærteminde, hvorhen hans
Forældre vare flygtede, da Svenskerne under Krigen
besatte Jylland. Han fik sin Undervisning i Odense
Skole og senere i denne Bys Gymnasium, indtil han
1661 blev indskrevet som Student ved Kjøbenhavns
Universitet. Under et Ophold i Tyskland 1665-66
studerede han, særlig i Wittenberg, Theologi 
og orientalske Sprog. Han blev derpaa Rektor
ved Kolding Skole 1668 og disputerede 1671 for
Magistergraden. Da Kongen under sine Ophold paa
Koldinghus jævnlig havde haft Lejlighed til at
høre ham prædike, blev dette Kjendskab Anledning
til, at A. 1692 blev Hofprædikant hos Kronprins
Frederik under dennes Udenlandsrejse 1692-93. Efter
sin Hjemkomst blev han udnævnt til Biskop over
Ribe Stift og ved kgl. Resolution s. A. til
Dr. theol. En Forkølelse, som han paadrog sig
paa en Visitationsrejse, blev Aarsag til hans Død
19. Juni 1701. Universitetsprogrammet, som udstedtes
i Anledning af hans Død, kalder ham «en Mand af
gammeldags Sæder, som kun deri var ny, at han ikke
havde den gamle Tids Fejl». Han blev 1673 gift med
Marie Pedersdatter, med hvem han havde 4 Sønner,
blandt hvilke nedennævnte Mathias Anchersen, og 4
Døtre, og efter hendes Død 1688 med Anne Nielsdatter
Obling. I Litteraturen er han ikke optraadt.

Universitetsprogram 1701. Giessing,
Jubel-Lærere II, 1, 274. V. A. Secher,
Meddelelser om Slægten Secher (Siker) S. 60 ff.

<i>V. A. Secher.</i>
</chapter>

<chapter name="Anchersen, Ancher, 1702-60, Læge">
<b>Anchersen, Ancher,</b> 1702-60, Læge, Søn af Præsten
Mag. Ancher Sørensen (d. 1715) og Marie Hansdatter
Curtz, fødtes 7. Jan. 1702 i Bork i Ribe Stift. 1716
dimitteredes han privat til Universitetet af en ældre
Broder og plejede i de følgende Aar som Alumnus paa
Borchs Kollegium sine medicinske Studier med Joh. de
Buchwald som sin fornemste Lærer. Gjennem denne, hvis
energiske Bestræbelser ogsaa kom Fødselshjælpen til
gode, og som netop i A.s Studieaar holdt regelmæssige
Forelæsninger herover (de første her til Lands),
fik den begavede Discipel særlig Interesse for dette
hidtil forsømte Specialfag, og da han efter i nogen
Tid at have været Amanuensis hos Jens Bing sen. fra
1728-30 foretog en stor Studierejse ved Hjælp af
Finckes og Fuirens Stipendier, opholdt han sig
navnlig i Strassburg hos den berømte Fødselshjælper
Fried. Endnu inden sin Hjemkomst blev han udnævnt
til Provincialmedikus i Ribe, hvilket Embede han
1730 tiltraadte efter først at have erhvervet sig
Doktorgraden ved en obstetricisk Afhandling. Han
udfoldede i denne Stilling en overordenlig stor
Lægevirksomhed og vandt saa megen Anseelse, at hans
Hjælp søgtes af syge fra hele Danmark. I Anledning
af hans Død (28. Febr. 1760) udgav Universitetet
et Program som Anerkjendelse af hans Dygtighed og
Lærdom, ligesom ogsaa senere M. Saxtorph hædrer ham
som praktisk og videnskabelig Akkuchør. 1732 havde 
han ægtet Ingeborg Christine Fritsch, Datter af en
Kjøbmand i Ribe. Hun døde først 1790. Da Ægteskabet
var barnløst, oprettede han af sin Formue et større
Legat for dermed at lønne en dygtig Skoleholder i
Ribe.

Ingerslev, Danmarks Læger og Lægevæsen II, 210 f.
Saml. t. jydsk Hist. og Topogr. X, 85 ff.

<i>Jul. Petersen.</i>
</chapter>

<chapter name="Anchersen, Hans Peder, 1700-65, Filolog og Historiker">
<b>Anchersen, Hans Peder,</b> 1700-65, Filolog og
Historiker, er født 4. Okt. 1700 i Bork Præstegaard i
Ribe Stift og var en Broder til den foregaaende. Han
blev Student 1716, 1717 tog han Exam. philos., blev
Baccalaureus og Alumnus paa Valkendorfs Kollegium,
1719 blev han Dekanus paa Klosteret, rejste 1723-26 
udenlands (i Tyskland) med en Borgersøn, blev 1726
Magister og Hovmester for Etatsraad Axel Billes tre
Sønner, med hvilke han laa to Aar i Halle; besøgte
derefter Paris, England, Nederlandene; efter sin
Hjemkomst 1730 holdt han private Kollegier over
Verdenshistorie, Geografi og Veltalenhed. 1732 blev
han Konrektor ved Kathedralskolen i Kjøbenhavn, 1733
tillige Universitetsbibliothekar; han læste over
Veltalenhed for Prof. Th. Bartholin, over Historie og
Geografi for Prof. Holberg. 1736 blev han Professor
og Assessor i Konsistoriet, samme Aar Dr. Juris,
1737 Professor eloqventiæ. Han var to Gange Rector
magn., ni Gange Dekanus. 1752 blev han virkelig
Justitsraad. Han døde 22. April 1765. Han blev 1737
gift med Catharine Wiel, Enke efter Raadmand Herman
Høyer.

A. var en meget lærd Mand i sine Fag, klassisk
Filologi og de nordiske Landes Historie og indre
Forhold i Middelalderen. Han var derhos en meget
flittig Mand, om end hans Skrifter ikke alle udmærke
sig ved deres Omfang, de fleste vare Disputatser,
af hvilke han har udgivet 56. En Disputats: 
«Observationes de solduriis», udkom i 12 Afdelinger i
Aarene 1734-40, en anden: «Horatii Carmina sæcularia
ad laudem Phoebi et Dianæ», udkom i 13 Afdelinger
i Aarene 1749-60. Nogle af hans Disputatser bleve
udgivne i Bremen 1775 som «Opuscula minora collecta»;
4 Disputatser fra 1741-45 om Fejltagelser, som
fremmede have begaaet ved at behandle Fædrelandets
Geografi, udkom samlede som Bog 1747. Af hans andre
Skrifter (heriblandt Universitetsprogrammet akademiske
Taler) maa fremhæves: «Herthedal ved Leyre i Siæland
og det gamle Danemark 150 for og efter Christi Fødsel»
(1745), som 1747 udkom paa Latin i ny Bearbejdelse:
«Vallis Herthæ Deæ et Origines Danicæ ex Græcis et
Latinis Autoribus descr. et illustr.», 
men hvoraf kun første Bind blev udgivet, samt
det første Universitetsprogram i Modersmaalet ved
Kjøbenhavns Universitet: «Indbydelse til at høre
en Forelæsning om en Hofmesters Pligter» (1754,
Fol.). A. indtager en smuk, om ikke nogen fremragende
Plads blandt de danske Lærde i det 18. Aarhundrede;
han omtales som en Mand med et godt Hjærte og som
meget godgjørende; han besad en udmærket Hukommelse,
han kunde Virgil udenad, men ogsaa danske Kæmpeviser;
naar han reciterede Visen om Axel Thorsen, stode
Taarerne ham i Øjnene.

Nye Tidender om lærde Sager, 1765, S. 249 ff. 
Minerva, 1786, II, 559. Suhms samlede Skrifter X, 24. 
Worm, Lex. ov. lærde Mænd. Nyerup, Lit.-Lex. 
Petersen, Den dsk. Lit. Hist. IV, passim.

<i>Chr. Bruun.</i>
</chapter>

<chapter name="Anchersen, Johan Joachim, 1721-85, Højesteretsassessor">
<b>Anchersen, Johan Joachim,</b> 1721-85, Højesteretsassessor. 
Han var en Søn af nedfr. nævnte
Biskop Mathias A. og blev født 3. Nov. 1721,
blev Student 1737, juridisk Kandidat 1742,
Højesteretsadvokat 1747, Justitsraad og Assessor i
Højesteret 1770, Etatsraad 1773, Konferensraad 1781
og døde 21. Nov. 1785. Han har udgivet enkelte mindre
juridiske Afhandlinger.

Nyerup, Lit.-Lex.

<i>G. Kringelbach.</i>
</chapter>

<chapter name="Anchersen, Mathias, 1682-1741, Biskop">
<b>Anchersen, Mathias,</b> 1682-1741, Biskop, Søn af
ovennævnte Biskop Ancher A., blev født 16. Marts 1682
i Kolding, hvor Faderen den Gang var Sognepræst. Da
Faderen forflyttedes til Bispestolen i Ribe,
kom Sønnen i Ribe Skole og dimitteredes der fra
1698. Ved Universitetet studerede han særlig de
østerlandske Sprog, hvori han opnaaede en usædvanlig
Færdighed, og ansattes derefter 1701 af sin Fader
som Rektor i Fredericia. Ved Omgang med de jødiske
Rabbinere ved Synagogen her fik han Lejlighed til
yderligere Uddannelse i Hebraisk. En Frugt af disse
Studier var en Disputats: «Spicilegium defectus
lexicorum rabbinicorum» (1704), i hvilken han
oplyser Betydningen af en Række i den rabbinske
Litteratur forekommende Ord, som manglede i de
forskjellige hidtil udgivne Ordbøger. Han rejste
derefter med kongelig Understøttelse udenlands og
besøgte Universiteter i Tyskland, Holland og England,
stadig drivende orientalske Studier. Paa denne Rejse
udgav han i Utrecht 1707 «Poema Abu-Ismaelis Tograi»
paa Arabisk, ledsaget af en latinsk Oversættelse;
næsten hele Oplaget af dette Arbejde gik imidlertid
til Grunde ved Skibbrud under Overførselen fra Holland
til Danmark. Nogle flere orientalske Arbejder, som
han havde forberedt, bleve aldrig afsluttede eller
udgivne, i det han hurtig 
blev dragen bort til anden Virksomhed. Ved hans
Hjemkomst var der ingen Plads som Universitetslærer
ledig, der passede for hans Uddannelse, men han
ansattes 1709 som Professor i -- Mathematik og
var fra 1711 (den strænge Pesttid) tillige Notar
i Konsistoriet. 1720 kaldtes han med Tilladelse
til «ved Lejlighed at indtræde i det theologiske
Fakultet» til Sognepræst i Taarnby paa Amager,
hvilket Kald i ældre Tid som oftest beklædtes med
tidligere Universitetslærere; og 1726 forflyttedes
han der fra til Sognekaldet ved Trinitatis Kirke
i Kjøbenhavn. I Byens Ildebrand 1728 mistede han
næsten alt sit Eje, som han fra sin Bolig havde ladet
bringe ind i Kirken. Da der 1731 blev et theologisk
Professorat ledigt, stødte hans Udnævnelse til
dette paa bestemt Modstand hos Kongen («A. est un
vaurien, qui ne merite ny eglise, ny Professorat»,
Hist. Tidsskr. IV, 276), som ikke desto mindre i samme
Aar udnævnte ham til Biskop i Ribe. I dette hans
sidste Embede voldtes ham mange Ubehageligheder og
Sorger, og det synes, som om han kun lidet har været
Pladsen voxen i denne i kirkelig Henseende stærkt
bevægede Tid. Hverken hos Kirkeinspektionskollegiet
eller hos Stiftets Gejstlighed fandt han Støtte. Med
Digteren Chr. Falster, der var hans samtidige som
Rektor i Ribe, havde han gjentagne Gange voldsomme
Sammenstød og stod vedvarende i et uvenligt og
spændt Forhold til ham; men lige over for ham
hævdede han dog sin Ret. I øvrigt levede A. i højst
ulykkelige økonomiske Forhold, saa at det endogsaa
blev nødvendigt Aaret før hans Død at fratage ham
Bestyrelsen af de Bispeembedet underlagte offentlige
Midler. Han var to Gange gift. Sin første Hustru,
Theodora Bygballe fra Norge, mistede han i Pesten i
Kjøbenhavn 1711 efter 10 Ugers Ægteskab. Hans anden
Hustru var Marie Elisabeth Mechen. Nedbrudt paa Sjæl
og Legeme døde han 26. Febr. 1741, efterladende Enke
og 7 Børn i Nød og Boet i bundløs Gjæld. Han blev
begravet i Kolding Kirke, hvor et stort Epitafium over
ham er bekostet af hans Søn, ovenanførte Konferensraad
og Højesteretsassessor Johan Joachim A.

Molbech, Hist. Aarbøger III, 219 ff. Frost, Efterretn. 
om Ribe Domkirke S. 70 ff. 161 f. Monk, Life of Bentley, London
1840, 4to, S. 258. Luxdorphiana S. 268 f. Chr. Bruun, 
Falsteriana S. 9 f. 21 ff. 74. Personalhist Tidsskr. 
2. R. I, 290 ff. Ny kirkehist. Saml. III, 844 f.

<i>A. Jantzen.</i>
(Med enkelte Tilføjelser af <i>Vilh. Thomsen.</i>)
</chapter>

<chapter name="Anchersen, Søren, 1698-1781, Skolemand">
<b>Anchersen, Søren,</b> 1698-1781, Skolemand. Han var
ældste Broder til de to forud omtalte Mænd, 
Professor H. P. A. og 
Lægen A. A., og fødtes i Bork Præstegaard
4. Nov. 1698. Undervist i Hjemmet dimitteredes han
af sin Fader til Universitetet 1713, men tilbragte
derefter to Aar hjemme som Lærer for sine ovennævnte
Brødre, hvem han dimitterede 1716; samme Aar tog
han selv Examen philosophicum og Bakkalavrgraden
og derpaa 1718 theologisk Examen. I sin Studietid
var han Alumnus og siden Inspektor paa Valkendorfs
Kollegium samt 1719-22 Dekanus ved Kommunitetets
femte Bord. 1722 indsattes han til Prorektor
ved Odense Latinskole; 1726 blev han Professor
philos. designatus ved Gymnasiet der, 1731 virkelig
Professor eloqventiæ ved Gymnasiet og Konrektor ved
Skolen og endelig 1748 Rektor. Til Magister kreeredes
han af sin Broder H. P. Anchersen 1740. 1772 holdt
han et smukt Jubilæum; han havde da dimitteret hen
ved 800 Disciple. Imidlertid vedblev han at virke som
Rektor og Lærer lige til sin Død 16. April 1781. Han
ægtede 1725 Christine, Datter af Christian Møller,
Præst i Adserballe paa Als, og Enke efter Vinhandler
Jacob Hansen Flensborg i Odense (f. 18. April 1693
d. 3. Nov. 1755). Han var en lille og spinkel Mand,
men nød god Helbred; hans Nidkjærhed og Dygtighed
som Skolemand roses af alle. Paa Kollegiet skrev
han nogle latinske Disputatser og ved Skolen en lang
Række til Dels utrykte Programmer og Festtaler; men
hans Hovedværk er «Grammaticae Latinae praecepta
in compendio» (1751 og oftere), der trods sine
store Mangler navnlig i Systemet og Opfattelsen af
Sprogfænomenerne, særlig paa Syntaxens Omraade, dog
har stor Betydning som den første latinske Grammatik
paa Dansk, der blev almindelig indført i de danske og
norske Skoler, hvor den, støttet af kgl. Privilegium
af 23. April 1751, var eneraadende i Tiden 1751-82,
da den afløstes af Badens. Den var et Udtog af hans
«Større Dansk-Latine Grammatica», som han udgav i
Odense 1778.

Bloch, Fyenske Geistligheds Hist. I, 418 ff. Giessing,
Jubel-Lærere, II, 1, 254 ff. Petersen, Den dsk. Lit. Hist., 
2. Udg., III, 35.

<i>M. Cl. Gertz.</i>

</chapter><chapter name="Ancker, jvfr. Ancher og Anker.">

<b>Ancker,</b> jvfr. Ancher og Anker.

</chapter><chapter name="Ancker, Carl Andreas, 1828-57, Legatstifter">

<b>Ancker, Carl Andreas,</b> 1828-57, Legatstifter, fødtes
13. Sept. 1828 i Kjøbenhavn. Han var Søn af Grosserer
Andreas A. og Henriette Axeline f. Hambroe. Da Moderen
døde tidlig, blev han opdraget af sin Mormoder,
Malermester Hambroes Enke. Faderen 
ønskede, at han skulde være Handelsmand, men efter
sin Konfirmation (1843) bestemte han sig til at
blive Landmand. Han lærte nu Landvæsenet paa flere
Gaarde her i Landet og paa et Landbrugsinstitut
i Württemberg. Efter derpaa at have rejst meget i
Udlandet overtog han Mørkhøjgaard ved Kjøbenhavn
(Gladsaxe Sogn), som Faderen kjøbte til ham. Men da
han ved Faderens Død blev raadig over en betydelig
Formue, vendte han tilbage til Hovedstaden,
hvor han levede for sin Interesse for Kunst og
Kunstsager. 1853 udgav han under Pseudonymet Beppo en
lidet betydende Digtsamling, «Digteren H. C. Andersen
helliget». Varig Fortjeneste af Kunsten og dens
Venner har han skaffet sig ved i sit Testamente
af 14. Okt. 1857 at skjænke en Kapital paa 86500
Rdl. til aarlige Rejsestipendier for Kunstnere (to
for Malere og Billedhuggere, et for en Digter og et
for en Komponist). Den af Ministeriet for Kirke- og
Undervisningsvæsenet for Legatet oprettede Fundats er
af 1. Maj 1861. A. døde pludselig 16. Nov. 1857, kort
efter at han (24. Sept. 1857) havde ægtet Augusta
Fredericka von Schoultz fra Helsingborg, der i 1860
indgik nyt Ægteskab med Major F. C. Stjernholm, der
døde 25. April 1879, 57 Aar gammel, som General og
Chef for Generalstaben.

Erslew, Forf. Lex., Suppl. (der urigtig skriver Anker for Ancker).
Efterl. Optegn. af Fr. Algreen Ussing.

<i>C. Nyrop.</i>
</chapter>

<chapter name="Ancker, Poul, o. 1630-97, Præst">
<b>Ancker, Poul,</b> o. 1630-97, Præst. Denne i Bornholms
Historie navnkundige Mand fødtes i Skaane og var
uden Tvivl en Søn af Hr. Hans Poulsen A. (ogsaa kaldet
Hans Anchersen), Sognepræst i Hovby i Ingelsted Herred
(d. 1655) og Hustru Else Olesdatter. Efter at Pesten
1654 havde ryddet frygtelig op paa Bornholm og gjort
mange Præstekald ledige, blev P. A. samme Aar Præst
i Rutsker og Hasle, og her vandt han sin Berømmelse
ved som en af Hovedmændene at oplægge de Raad og
støtte den Rejsning, der førte til, at Bornholm,
der i den ulykkelige Roskildefred var afstaaet til
Sverige, atter 9. Dec. 1658 afkastede det fremmede
Aag. At han herved har opnaaet ikke ringe Anseelse,
skjønnes bl. a. deraf, at han Aaret efter i en anden
Sag var den bornholmske Præstestands Ordfører. Provst
i Landets Nørre Herred blev han 1685 og døde
1697 (begr. 5. Nov.). 1655 havde han ægtet Karen
Jensdatter. Blandt deres Børn var Hans, der 1685 blev
Faderens Kapellan og senere hans Eftermand, og Sønnen 
Jørgen, der blev Præst i Øster Larsker og Gudhjem og
var Fader til Lovhistorikeren Peder Kofoed Ancher.

Cawallin, Lunds Stifts Herdaminne IV, 90. Skovgaard, Bornholms Saga 
S. 60. 79. 94. Wiberg, Alm. Præstehist. I, 542 f. Ny kirkehist. Saml. VI,
407 f.

<i>H. F. Rørdam.</i>
</chapter>

<chapter name="Anders, (Hellig Anders),  --1205">
<b>Anders,</b> <i>(Hellig Anders),</i> --1205. Denne Mand, der var
Præst i Slagelse og havde gjort en Pilegrimsrejse
til det hellige Land, kom derover i Folkemunde for
Fromhed. I Tidernes Løb voxede hans Ry, og han fik
til sidst Helgennavn, men med det samme kom han ogsaa
til mindre at tilhøre Historien end Legenden. Den
ældste Meddelelse, der haves om Hellig A., findes i en
gammel Bog, «Bonum universale de apibus». Forfatteren,
Thomas Cantipratensis, (d. o. 1263), siger, at han
en Gang af en dansk Dominikanermunk hørte fortælle
om en dansk Præst ved Navn A., som i Følge med
nogle Landsmænd var draget til det hellige Land,
hvorledes han, da han ikke vilde forlade Jerusalem
Paaskedag uden først at have hørt Messen, blev ladt
tilbage af sine Rejsekammerater, som vendte hjem til
Danmark, hvorledes han dernæst paa Vejen fra Jerusalem
indhentedes af en Rytter, der tilbød ham at sidde op
bag sig paa Hesten, samt endelig hvorledes han under
Ridtet faldt i Søvn og ud paa Aftenen vaagnede op i
Nærheden af Byen, hvor han hørte hjemme (Slagelse). -- 
Sit sidste Hvilested skal Hellig A. have fundet i
Slagelse St. Peters Kirke, hvor der endnu i Midten
af 18. Aarhundrede saas et i Træ udskaaret Billede
af ham og en Tavle, paa hvilken Legenden om ham stod
at læse. Et ældgammelt Krucifix (afbildet i Trap's
Statist.-topogr. Beskr. af Danm., 2. Udg., III,
384), der fredes paa den saakaldte Hvilehøj tæt ved
Landevejen mellem Slagelse og Korsør -- efter Sagnet
den Høj, paa hvilken Hellig A. igjen vaagnede op -- 
vidner endnu for vor Tid om den Ære, A.'s Minde i
gamle Dage holdtes i.

P. Riant, Skandinavernes Korstog og Andagtsreiser
til Palæstina S. 427 ff.

<i>C. Weeke.</i>
</chapter>

<chapter name="Anders, --1354, Biskop i Børglum">
<b>Anders,</b> --1354, Biskop i Børglum, udvalgt mellem
1340 og 1344, død 1354, deltog i Maj 1345 i
Kirkemødet i Helsingborg og underskrev de der tagne
vigtige Bestemmelser til Kirkens og de gejstliges
Beskyttelse ligesom ogsaa den Forpligtelse, de der
tilstedeværende Biskopper indgik om at yde en bestemt
aarlig Understøttelse til den iblandt dem, som ved
verdslig Magt blev dreven i Landflygtighed. Ellers
vides næsten intet om ham.

Molbech, Hist. Aarbøger III, 69.

<i>J. Kinch.</i>
</chapter>
<chapter name="Anders Skriver, --1494">
<b>Anders</b> Skriver, --1494. Faa af de Navne af
lavere Rang, der forekomme i den danske Historie,
ere bedre kjendte end den Anders Skrivers, som blev
hængt for Underslæb under Kong Hans 1494, men mere
end det samme vides egenlig ikke. At han har været en
Mand af borgerlig Herkomst, er saa temmelig afgjort,
og at han førte sig med stor Pragt og Hovmod,
fortælles af vore Hjemmelsmænd. Spørgsmaalet om
hans Skyld eller Uskyld har fra Arild Huitfeldts
Tid været sat i Kavsalforbindelse med et Udbrud
af den Sindssygdom, hvorunder Kong Hans efter
hans Kraniums Tilstand at dømme til en Tid
maa have lidt, men sikkerlig med urette.

<i>F. Krarup.</i>
</chapter>

<chapter name="Andersdatter, Karen, --1673, Christian IV's Frille">
<b>Andersdatter, Karen,</b> --1673, Christian IV's
Frille. Hendes Fader, Anders Hansen, var Skriver
paa Bremerholm. I Følge de sparsomme og ikke meget
paalidelige Efterretninger om hende skal hun have
været forlovet med Præsten Niels Simonsen Glostrup,
men Christian IV forelskede sig i hende og førte
hende i Begyndelsen af 1613 hjem paa Slottet fra et
Bryllupsgilde, hvor han havde danset med hende. Hun
fødte Kongen en eller to Døtre og Sønnen Hans Ulrik
Gyldenløve (f. 1615). Efter et Ophold ved Hoffet af
o. 3 Aar forlod hun det, vistnok som en Følge af det
Ægteskab, Kongen indgik med Kirstine Munk. Imidlertid
sørgede han dog for Karen ved at forlene hende med
Øen Hven og tilstaa hende en aarlig Pension, ligesom
han ogsaa senere forærede hende et Par Gaarde i
Kjøbenhavn. 1640 hed det sig, at hun skulde giftes
med en studeret Person ved Navn Niels Nelausen. I
sin Forbitrelse herover fratog Kongen hende Hven og
søgte at faa fat paa hendes «Junker Snarensvend»,
og Forbindelsen maatte derfor opgives, hvilket atter
formildede Kongens Sind, saa at han forhøjede hendes
Aarpenge, ja kort før sin Død befalede, at de herefter
skulde udredes af Statskassen. Skjønt Efterfølgeren
stadfæstede denne Bestemmelse, havde hun dog i de
følgende trange Tider ondt ved at faa sine Penge,
der udebleve i flere Aar, saa at hun led megen
Nød. En Familietradition fortæller,
at en Øjenoperation 1653 gjengav hende Synet, efter
at hun havde været berøvet det i 37 Aar; men om den
fulde Paalidelighed heraf, er der maaske Grund til
at tvivle. Hun døde 1673 i Kjøbenhavn.

Giessing, Jubel-Lærere II, 2, 322.
Nye Danske Mag. II, I ff. 
Christian IV's egenh. Breve.
Personalhist. Tidsskr. II, 297 ff.

<i>C. F. Bricka.</i>
</chapter>
<chapter name="Andersen, Anders, f. 1846, Præst">
<b>Andersen, Anders,</b> f. 1846, Præst. Født 18. Jan. 1846
paa Plovsgaard paa Holmsland i Ringkjøbing Fjord;
Faderen, Anders Jensen, var Gaardejer. Han blev sat i
Almueskolen, hvis Lærer var en vel begavet Husmand,
der dog ikke vidste andet, end hvad han havde lært
sig selv. Men Drengen havde en stærk Trang til
at udvide sine Kundskaber, og han fik da Lov til
at besøge Staby Højskole for at uddanne sig til
Vinterlærer ved en Biskole, medens han om Sommeren
skulde drive et Haandværk; en Vinter var han Lærer,
men dette tilfredsstillede ham ikke, og 1863 rejste
han til Kjøbenhavn for at søge yderligere Uddannelse,
uden at det endnu var afgjort i hvilken Retning. 1865
blev han Student fra et privat Kursus og 1869
theologisk Kandidat. En Brystsvaghed nødte ham 1873
til at opgive sin Virksomhed som Manuduktør; han blev
da Kapellan i Jelling og Lærer ved Seminariet. 1877
ansattes han som Sognepræst for Uldum og Langeskov i
Vejle Amt; i April 1887 forflyttedes han til Søborg
og Gilleleje i Sjælland. 1874 ægtede han Louise
Paludan-Müller, en Datter af Provst Jens P.-M. -- Som
Lærer i Jelling skulde han vejlede Seminaristerne i
Bibelkundskab. Dette førte ham ind i det exegetiske
Studium, og han har i flere Skrifter skildret de
enkelte Evangeliers Opfattelse af Herrens Liv.

Elvius, Danmarks Præstehist. 1869-84 S. 549.

<i>L. Koch.</i>
</chapter>

<chapter name="Andersen, Andreas Wilhelm, 1812-85, Handelsmand">
<b>Andersen, Andreas Wilhelm,</b> 1812-85, Handelsmand,
født 17. Avg. 1812, Søn af Svenskeren Olaf Andersen
Steenberg, som, da han blev Grosserer i Kjøbenhavn,
antog Navnet Andersen. Han var oprindelig bestemt for
den studerende Vej; men saa vel denne Plan som hans
eget Ønske om at blive Officer maatte opgives, da
Faderen mistede sin under Krigen 1807-14 erhvervede
Formue. Han blev sat i Vinhandlerlære, opgav
imidlertid ikke sin Yndlingstanke, men henvendte
sig personlig til Frederik VI, som virkelig ogsaa
sendte ham til Landkadetakademiet, hvorfra han i 1836
gik ud som Lieutenant. Allerede i 1841 maatte han
dog, paa Grund af svagt Syn, forlade Militærbanen,
hvorefter han traadte ind i en Handelsforretning,
som han 5 Aar senere overtog og fortsatte indtil
1873, da han overdrog den til sin ældste Søn. --
Det er dog ikke som Kjøbmand, hans Navn tilhører
Offentligheden, men som ihærdig Forkæmper for
Planen: Kjøbenhavns Havns Forlængelse mod Syd i
Forbindelse med Tilvejebringelsen af et Skibsløb
gjennem Kalvebodstrand til Kjøge Bugt, -- en Plan,
der ved dens Fremkomst modtoges med udelt Bifald fra
alle Sider, ikke mindst fra 
Handelsstandens. Tegninger og Overslag leveredes i 1857 af
den ansete engelske Havneingeniør John Murray, som
ogsaa stillede i Udsigt de fornødne Kapitaler; men
da Koncessionen endelig blev givet i Slutningen af
1859, havde Forholdet paa Pengemarkedet imidlertid
forandret sig saaledes, at Planen indtil videre
ikke kunde ventes gjennemført i sin oprindelige
Skikkelse. Ved Udløbet af den i Koncessionen ansatte
Frist (1861) for Arbejdets Paabegyndelse søgte A. om
ny Koncession paa en betydelig modificeret Plan; men
Sagen strandede denne Gang paa Borgerrepræsentationens
Modstand, og A.'s økonomiske Forhold tillode
ham ikke længer virksomt at fortsætte Kampen
for, hvad der i Aarenes Løb var blevet ham en
Livsopgave, om han end utrættelig holdt fast
ved denne indtil sin Død, 14. Sept. 1885. Han
ægtede 1845. Sophie Frederikke Tikjøb.

<i>C. Salmonsen.</i>

</chapter><chapter name="Andersen, Anna Henriette, s. Levinsohn.">

<b>Andersen, Anna Henriette,</b> s. Levinsohn.

</chapter><chapter name="Andersen, Anna Henriette Petrine, 1818-81, Skuespillerinde">

<b>Andersen, Anna Henriette Petrine,</b> 1818-81, Skuespillerinde. 
Hun var født 26. Sept. 1818 i
Kjøbenhavn, hvor hendes Fader, der var Skibsfører,
havde Bopæl. Faderen døde i en tidlig Alder, og da
Moderen for at forsørge sig og sine Børn optraadte som
Skuespillerinde i Provinserne, kom den unge Henriette
A. i en Alder af kun 7 Aar første Gang paa Brædderne
i Theatret i Odense 1. Jan. 1826, hvor det Titchenske
Selskab opførte Kotzebues «Borgmesterfamilien». Den
unge Pige rejste derpaa i 4 Aar i Provinserne,
først med Titchens og senere med Müllers Selskab,
tog i 1830 med Moderen til Norge, hvor hun virkede
ved det Orlamundtske Selskab i Byerne helt op til
Throndhjem, og kom efter 6 Aars Fraværelse tilbage
til Danmark. Nu spillede hun i et Par Aar Komedie
i Provinserne og gjorde her saa stor Lykke, at
hun 1838 blev engageret af det kgl. Theater. Paa
dette debuterede hun da 27. Sept. som Fanchette i
«De to Grenaderer», men gjorde i den første Tid
ikke synderlig Lykke; først hendes Udførelse af
«Pariserdrengen» gav hende Lejlighed til at vise
større dramatiske Evner, hun fik i 1842 kongelig
Ansættelse som Skuespillerinde og var i en Række
Aar en meget anvendt Skuespillerinde saa vel i det
alvorlige som i det komiske Fag. Hun optraadte sidste
Gang paa det kgl. Theater 7. Febr. 1881 som «En Dame»
i «Recensenten og Dyret» og døde 2. Marts s. A.

<i>Edgar Collin.</i>
</chapter>
<chapter name="Andersen, Bertel, 1815-84, Fiskerikontrollør">
<b>Andersen, Bertel,</b> 1815-84, Fiskerikontrollør, født
paa Skagen 11. Nov. 1815, hvor hans Fader, der var
Kjøbmand og Forbjærger, i en lang Aarrække udmærkede
sig ved sine dristige Redningsforsøg. Kun 14 Aar
gammel kom Sønnen i Handelslære i Kjøbenhavn, men hans
Hu stod til Havet, og efter to Aars Forløb gik han
til Søs. Heller ikke denne Virksomhed tilfredsstillede
ham dog fuldt ud. Hans menneskekjærlige Sind drev ham
til at optage sin Faders farefulde Livsgjerning, og
22 Aar gammel vendte han tilbage til sin Hjemstavn,
hvor han ved Siden af sin Næringsvej som Fisker
blev Forbjærger og Lodsoldermand og senere fik
Opsynet ved Redningsstationerne paa Skagen og ved
Kandestederne. Det var dog nærmest i det Tidsrum, der
gik forud for Oprettelsen af Redningsstationerne,
at A. indlagde sig saa store Fortjenester ved
sin heltemodige og opofrende Færd under de ofte
livsfarlige Redningsforsøg med Skagboernes smaa
aabne Fiskerbaade, Fortjenester, der lønnedes
med Æresmedailler og andre Udmærkelsestegn fra
mange Lande. I 1858 blev han Kontrollør ved
Limfjordsfiskeriet, og 1862 udnævntes han til
Kammerraad. Ved sin retskafne og pligttro Vandel og
ved sin bramfri Optræden vandt han sine Medborgeres
Højagtelse, og ved hans Jubilæum i 1883 fandt denne et
smukt Udtryk i Holger Drachmanns bekjendte Digt til
ham. Han døde 20. Okt. 1884 i Thisted, 11. Nov. 1842
ægtede han Flora Hansen, en Datter af Apotheker H. i
Frederikshavn; hun overlevede ham.

<i>Jonas Collin.</i>
</chapter>

<chapter name="Andersen, Birgitte Elisabeth, 1791-1875, Skuespillerinde">
<b>Andersen, Birgitte Elisabeth,</b> 1791-1875, Skuespillerinde. 
Blandt de første Elever, som
antoges ved den i det 19. Aarhundredes Begyndelse
af det kgl. Theater grundlagte «dramatiske Skole»,
var Jomfru Birgitte Elisabeth Olsen, som var født i
Kjøbenhavn 17. Dec. 1791. Hendes Fader, Gudbrandsdølen
Ivar O., var gift med Elisabeth Jensen, der ligeledes
var norsk af Fødsel, og ansat som Kontrollør ved det
kgl. Theater. Den unge Jomfru Olsen var i Besiddelse
af et ualmindelig smukt Udvortes, og Rahbek tog sig
som Skolens Lærer i høj Grad af hende og udviklede
særlig hendes deklamatoriske Evner. Da den dramatiske
Skole 11. Maj 1806 paa Hoftheatret gav sin første
offentlige Forestilling, blev det ogsaa Jomfru
O., som indledede den ved at fremsige en af Rahbek
forfattet Prolog «Vaaren», og samme Aften udførte hun
Lucretias Rolle i Skuespillet «Fruentimmerhævn». Paa
det kgl. Theater debuterede hun 30. Jan. 1808 som
Gudrun i «Hakon Jarl», der 
denne Aften opførtes for første Gang. Der tilfaldt
hende efterhaanden et betydeligt Repertoire,
og i en Række af Aar var hun en af Theatrets mest
benyttede Kunstnerinder, der dog udmærkede sig mere
ved sin store deklamatoriske Kunst end ved Varme
og dyb Følelse. Da hun senere fra Elskerindefaget
gik over i det ældre Fag, glimrede hun særlig
i fornemme Anstandsroller og ved enkelte, fint
udførte Karakterfremstillinger, exempelvis Portia
i «Kjøbmanden i Venedig», hvorimod hun i de store
tragiske Roller trods al sin Flid ikke kunde henrive
Tilskuerne ved sin Pathos, der var for deklamatorisk
pyntelig til at kunne blive Udtryk for en virkelig
varm og gribende Følelse. Hun blev 10. Febr. 1815
fra Bakkehuset gift med den i Rensborg fødte
kgl. Kapelmusikus Caspar Heinrich Bernhard Andersen,
optraadte sidste Gang. paa det kgl. Theater 17. Maj
1838 som Tante Deborah i «Tordenskjold», trak sig
derefter tilbage fra Scenen med Pension og døde
6. Febr. 1875.

<i>Edgar Collin.</i>
</chapter>

<chapter name="Andersen, Carl Christian, f. 1849, Maler">
<b>Andersen, Carl Christian,</b> f. 1849, Maler. Han er født
i Kjøbenhavn 7. Nov. 1849 og er Søn af Vægter Niels
A. og dennes Hustru Ane Kirstine. De kunstneriske
Anlæg, han tidlig viste, skaffede ham Velyndere, der
sørgede for hans Uddannelse. Fra 1871 af har han
udstillet. I Aarene 1882-83 foretog han en større
Rejse til Italien, Spanien og Tunis. Hans Hustru
Elisabeth f. Wienberg er en Datter af Murmester
W. Han har malet Genrebilleder, Arkitekturbilleder,
Portrætter og historiske Billeder. Med særlig
Interesse har han beskjæftiget sig med Saadanne
Figurbilleder, hvor en interessant, arkitektonisk
Baggrund spiller en væsentlig Rolle. Et af
hans smukkeste Billeder af denne Art er det i
1881 udstillede christianshavnske «Værelse med
Figurer». 

<i>Karl Madsen.</i>
</chapter>

<chapter name="Andersen, Carl Christian Thorvald, 1828-83, Forfatter">
<b>Andersen, Carl Christian Thorvald,</b> 1828-83, Forfatter. 
Carl A. er født paa Christianshavn
26. Okt. 1828. Hans Fader, Jens A., der først var
Fuldmægtig hos Jakob Holm & Sønner, etablerede senere
en Urtekramforretning; hans Moder, Steinun Bjørnsen,
en Datter af Sysselmand B. paa Island, havde først
været gift med Koffardikapitajn Grønbech. A.'s
Fædrenehjem var Samlingssted for mange af de
Islændere, som den Gang studerede ved Kjøbenhavns
Universitet, og blandt disse befandt sig Thorder
Jonassen, hans Moders nære Slægtning, der allerede
den Gang var Sysselmand paa Island og senere blev
Justitiarius i den islandske Overret. Da A. i en Alder
af 9 Aar blev forældreløs, antog denne højtbegavede 
Mand og hans kjærlige Hustru sig ham som Søn, og hos
dem fandt han det lykkeligste Hjem. I 1848 blev han
Student fra Bessestad Skole ved Reykjavik. Efter sin
Tilbagekomst til Kjøbenhavn var han daglig Gjæst i
Grosserer Johan Michael Grønbechs Hus, hvor han efter
to Aars Forløb blev forlovet med den sextenaarige
Datter, Thora Emilie Hansine (f. 4. Marts 1834). I
Følge sin Plejefaders Ønske, men uden egen Lyst,
studerede han Jura og bragte det saa vidt, at han
i 1857 gik op til den skriftlige Del af juridisk
Embedsexamen, men af nervøs Ængstelse blev han
tvungen til at opgive den mundtlige Prøve. Hans
Drift gik i Retning af litterær Virksomhed. Han
gjennemlevede nu en pinlig Periode, af hvilken en
islandsk Ven, Kjøbmand Siemsen i Hamborg, udrev ham
ved at give ham Understøttelse til en Rejse for at
studere Musæer og Kunstsamlinger i Berlin, Dresden
og Miinchen. Denne Udflugt fra Jan. til Maj 1858
styrkede og udviklede ham baade aandelig og legemlig
og skaffede ham Bekjendtskab med mange interessante
tyske Personer. Efter hans Hjemkomst skaffede hans
gamle Ven og Opmuntrer, Konferensraad J. C. Thomsen,
ham Ansættelse saa vel ved det ethnografiske Musæum
som ved Rosenborg-Samlingen. Han fik nu desuden nogle
Bifortjenester, og lykkelig ved sin Virksomhed,
der ogsaa omsluttede Forfattergjerning, kunde han
7. April 1860 ægte sin forlovede. I 1863-64 fik han
det Anckerske Rejselegat og drog med sin Hustru
til Italien, og i 1874 var han Kong Christian
IX's Gjæst paa Rejsen til Island i Anledning af
Tusendaarsfesten der. I 1878 blev han Slotsforvalter
paa Rosenborg og første Inspektør ved Samlingen der
(anden Inspektør var han bleven 1866). Fra denne for
ham højst tiltalende og fængslende Stilling bortrev
Døden ham 1. Sept. 1883, efter at han i længere Tid
havde været angreben af en Rygsygdom, der udgik fra
Hjærnen. Ved sin smukke og elskværdige Personlighed
havde han vundet sig mange Venner, der rejste ham en
Mindesten med hans Portætmedaillon over hans Gravsted
paa Holmens Kirkegaard. 

Som Forfatter optraadte han først under Navnet Christian 
Adam. Hans milde harmoniske Digtning, der ikke rummede 
høje eller store Tanker og Syner, men mere røbede en idyllisk
Natur, skaffede ham mange Læsere, og det var navnlig
hans Smaabilleder af Hverdagslivet («Genrebilleder», 
7 Samlinger, 1867, 69, 71, 75, 77, 79, 81), der
gjorde ham populær. Disse danne Overgangen til hans
sidste og største Fortælling, «Over Skjær og Brænding»
(1882), i hvilken han skildrer islandsk Liv og Natur,
og i hvilken han 
naaede højest. Af hans metriske Arbejder kan nævnes
«Ingolfs og Hjørleifs Saga» (1860), «Tonens Veje»
(1862), «Ved Arno og ved Ganges» (1865), forskjellige
Digtsamlinger (1864, 68, 70, 80) osv. Desuden har
han skrevet en Del Biografier, Rejseskildringer
o. a. 1. Hans Virksomhed ved Rosenborg affødte
illustrerede Mindeblade fra Samlingen der (1867)
og et lille Haandkatalog over samme (1870). Af hans
Oversættelser maa nævnes «Islandske Folkesagn og
Æventyr» (1862 og 64; ny samlet Udgave 1877).

H. F. Ewald, Forord til C. A.'s «Julehistorier», 1883.
Illustr. Tidende 1882, Nr. 1205. 
Ude og hjemme 1883, Nr. 310.
P. Brock, Rosenborg III, 224 f.

<i>Nic. Bøgh.</i>
</chapter>

<chapter name="Andersen, Carl Ferdinand f. 1846, Genremaler, Tegneinspektør">
<b>Andersen, Carl Ferdinand,</b> f. 1846, Genremaler, Tegneinspektør. 
Han er født i Kjøbenhavn 24. Dec. 1846
og er Søn af Stolemagermester Jørgen Christoffer
A. og Lovise Frederikke f. Jurtzick. 14 Aar gammel
kom han ind paa Kunstakademiets Skoler og bestod
i 1870 Afgangsprøven som Maler. Fra 1871 har han
hyppig paa Charlottenborg udstillet Genrebilleder og
Portrætter. Han kastede sig imidlertid mere og mere
over Lærervirksomhed, og fra 1873-82 underviste
han i Akademiets Perspektivklasse, fra 1874 ved
«det tekniske Selskabs» Skole, fra 1880 ved de af
Kultusministeriet oprettede «Kursus for Lærere» og
fra 1881 ved Søværnets Underofficersskole. I 1882
ansattes han som fungerende Tegneinspektør ved de
offentlige Skoler og fik i 1887 fast Ansættelse. Ved
Udarbejdelse af en ny Plan for Tegneundervisningen
i de nævnte Skoler har han indført en ny
Undervisningsmaade: ved rationel Methode tilstræbes
der at gjøre Undervisningen paa dette Omraade til et
betydningsfuldt Led i den almene Opdragelse, i det
der gjennem Børneskolens Tegneundervisning lægges
Grunden til en selvstændig Iagttagelse og Opfattelse
af Formverdenen. Methoden har senere fundet Indgang
ved adskillige af Landets Skoler. Gjennem Artikler i
«Vor Ungdom» 1883, 84 og 85 samt i Berlingske Tidende
1885 (Nr. 193) har han forfægtet sin Plan. Han har
samlet og udgivet forskjellige Læremidler til Brug
ved Tegneundervisning, og paa Danmarks Lærerforenings
3. almindelige Skolemøde 1886 bleve disse belønnede
med Hædersdiplom. Med Indenrigsministeriets
Bemyndigelse har «det tekniske Selskabs» Bestyrelse
1883 overdraget ham at foretage Inspektionsrejser
til de danske Provinsbyers tekniske Skoler.

<i>Nic. Bøgh.</i>
</chapter>
<chapter name="Andersen, Carl Joachim, f. 1847, Fløjtenist og Komponist">
<b>Andersen, Carl Joachim,</b> f. 1847, Fløjtenist og
Komponist. Joachim A. er født i Kjøbenhavn 29. April
1847, Søn af Fløjtenist Christian Joachim A. og
Caroline Frederikke f. Ankjær. Han modtog lige som sin
yngre Broder Vigo Undervisning af Faderen og optraadte
allerede som Dreng - kort efter at de smaa Søskende
Délépierre havde en Række stærkt besøgte Koncerter -
med stort Bifald paa Kasino, akkompagneret af den
lille Harpespiller Frantz Pønitz. I det kgl. Kapel
ansattes han som Fløjtenist i 1869, men tog sin
Afsked i 1878 efter et Aar at have haft Permission
med Rejsetilladelse. Han længtes efter at prøve sine
Kræfter under større Forhold og rejste til Udlandet,
først til St. Petersborg, hvor han fik Engagement ved
den kejserlige Opera, derefter til Berlin, hvor han
blev engageret i Bilses Orkester og senere medvirkede
i det k. k. Hof kapel; nu er han SoloFløjtenist ved
de filharmoniske Koncerter, hvor han tillige oftere
har været Orkesterdirigent. Baade som Virtuos og som
Komponist for sit Instrument regnes hans Navn for et
af de mest fremragende i vor Tid. Hans Kompositioner,
der udelukkende ere for Fløjte, ere alle udkomne i
Udlandet; de ere i moderne Stil, nærmest støttende
sig til Raff og Wagner som Forbilleder, og røbe en
alvorlig Stræben efter et større Tankeindhold, end man
ellers finder i Virtuoskompositioner. Ved en Brand
i Scheweningen i Holland, hvor han i Sommeren 1886
virkede som Orkesterdirigent, mistede han de fleste
af sine Manuskripter. -- <i>Vigo Alfred A.,</i> 1852-95, Broder til
foregaaende, f. i Kjøbenhavn 21. April 1852, blev
ansat som Fløjtenist i det kgl. Kapel i Broderens
Sted 1878, modtog 1882 Statsunderstøttelse til en
Studierejse, er i de senere Aar optraadt som Solist
og var i Sommeren 1886 engageret ved de filharmoniske
Koncerter i Scheweningen. 1877 ægtede han Mathilde
Lovisa Weybøll, Datter af Bagermester J. P. W. 
V. A. A. døde 29. Jan. 1895 i Chicago.

H. W. Schytte, Musiklex.

<i>S. A. E. Hagen.</i>
</chapter>

<chapter name="Andersen, Clara Elisabeth, 1826-95, Forfatterinde">
<b>Andersen, Clara Elisabeth,</b> 1826-95, Forfatterinde,
Datter af kgl. Kapelmusikus Bernh. A. og ovfr. nævnte
Skuespillerinde Birg. Elis. A.; hun blev født i
Kjøbenhavn 13. Maj 1826. Da Familien i Sommeren 1848
boede paa Frederiksberg, skrev den unge Pige i al
Hemmelighed Skuespillet «En Evadatter» og sendte det,
uden at navngive sig, til H. Hertz, fra hvem det kom
tilbage med nogen Ros og nogen Kritik. Forfatterinden
lod da sit Stykke hvile, indtil Hoftheatersæsonen
1855 paa ny fristede det frem for 
at prøve Lykken. Høedt anbefalede det til
Opførelse, men udbad sig en mundtlig Forhandling med
Forfatterinden i Anledning af nogle smaa Ændringer,
ved hvilken Lejlighed det endog for den nærmeste
Familie omhyggelig dulgte Forfatterskab delvis maatte
røbes. Høedt opmuntrede Frk. C. A. til nye Arbejder
og vedblev under alle disse at staa vejledende ved
hendes Side med sin paalidelige Theatererfaring. Efter
«En Evadatter», som gik over Scenen med megen Aplomb
og gjorde stor Lykke, fulgte paa det kgl. Theater
i Okt. 1858 «En Velgjørers Testament»., Skuespil
i 3 Akter, i Febr. 1862 «Rosa og Rosita», Lystspil
i 2 Akter, i Dec. s. A. «En Theaterhistorie under
Ludvig XIV», Lystspil i 2 Akter, i Dec. 1866 «En
nyttig Onkel», Lystspil i i Akt paa rimede Vers,
1. Marts 1870 «Grøns Fødselsdag», Lystspil i 3 Akter,
i Maj 1871 «Dé lykkeligste Børn», Lystspil i i Akt,
og i Marts 1873 «Sandt og Usandt», Lystspil i 2
Akter. Flere af disse kvikke og tækkelige dramatiske
Arbejder have naaet et betydeligt Antal Opførelser;
i denne Henseende saa vel som med Hensyn til Ideens
Originalitet og Gjennemførelsens komiske Fylde
rager «Rosa og Rosita» imidlertid et godt Stykke
op over sine Søskende. Som det i en Aarrække var et
af Publikums Yndlingsskuespil, blev det ogsaa strax
ved sin Fremkomst modtaget med almindeligt Bifald og
var som original Theaterdigtning overhovedet et saa
overraskende Fænomen, at «Fædrelandet»s Anmelder,
Cl. Petersen, mente at give den naturligste Forklaring
af dets Tilsyneladelse ved at antyde Muligheden af,
at det langt snarere var en Bearbejdelse end en blot
Paavirkning fra visse Retninger af den italienske og
spanske Komedie -- en Formodning, hvis Grundløshed
Forfatterinden godtgjorde ved sin Oplysning om, at
Lystspillets Motiv var taget af en jødisk Novellette,
med hvilken Stykket i øvrigt ikke havde mindste
Lighed, hverken i Scenegang eller Dialog. Under et
af C. A.s Besøg i Paris interesserede den berømte
Skuespiller og Forfatter Régnier sig for «Rosa og
Rosita»s Omplantelse i Théatre français' Repertoire,
uden at denne Plan dog blev gjennemført, til Dels
fordi Forfatterinden nødig vilde underkaste sit Stykke
en foreslaaet Omdannelse ved Théodore de Banvilles
Medvirkning. Paa Tysk oversattes Lystspillet af
Burgtheatrets Regissør og Skuespiller Dr. Forster og
spilledes i Wien, i Breslau, i Berlin o. fl. St.; 
en Kritiker i sidstnævnte By regnede Stykket blandt
de bedste, der i den nyere Tid ere gaaede over den
tyske Scene, og beklagede kun, 
«at det ikke var skrevet af en tysk Pen, men
importeret fra det danske Bælt».

Til Litteraturen uden for den sceniske Digtning
har C. A. bidraget med forskjellige mindre
novellistiske Arbejder, meddelte bl. a. i
«Berlingske Tidende»s Feuilleton, i «Figaro» og i
«Nær og Fjern», samt med et Bind «Noveller» (1855)
og Fortællingen «Kastaniebaandet» (1861). Medens
hun for sin dramatiske Produktions Vedkommende
strængt har bevaret en Anonymitet, som først
herved officielt afsløres, ere flere af de nævnte
novellistiske Fremstillinger betegnede med det
psevdonyme Firma <i>Paul Winther</i>. Hun døde 28. Avg. 1895.

<i>P. Hansen.</i>
</chapter>

<chapter name="Andersen, Edvard, --1809, Søofficer">
<b>Andersen, Edvard,</b> --1809, Søofficer, er født paa
Gaarden Penne i Nærheden af Gunnarshougs Fyr i
Norge, hvor hans Fader, Anders Svendsen, havde et
Landbrug. Han var bestemt til at overtage Gaarden
efter Faderen, men som de fleste Drenge, der leve
deres Barndom ved Kysten med Søen for Øje, følte
han mere Lyst til at tumle sig paa Havet end til
at gaa bag ved Ploven. Han gik da til Søs, tjente
en Tid lang paa den hollandske Ostindieflaade
og fik ved sin Hjemkomst et Fartøj at føre, der
hørte hjemme i Flekkerø. -- I Sommeren 1807 var
A. bleven gift og havde sat Bo i Christianssand,
men ved Krigens Udbrud meldte han sig til Tjeneste
hos Chefen for Sødefensionen, der ogsaa sendte
ham en Lieutenantsbestalling og lovede ham eventuel
Ansættelse paa Flaaden. Heraf fandtes der i Norge ved
Krigens Begyndelse kun Linjeskibene «Louisa Augusta»
og «Prins Christian Frederik», og af disse var det
førstnævnte tilmed saa gammelt og skrøbeligt, at det
saa at sige var ubrugeligt. Imidlertid kom A. dog
i Virksomhed, i det han fik Skonnerten «Aktiv»
at føre. Det var et lille Fartøj, armeret med
8 smaa Kanoner og med en Besætning af 30 Mand om
Bord. Senere blev Sluppen «Tjap» fra Christianssand
paa 6 Kanoner underlagt hans Kommando. Som Chef for
disse to Smaaskibe havde A. 8. Avg. 1808 en Affære
ved jyske Rev med to engelske Orlogsmænd -- en Fregat
og en Kutter --, der endte med, at «Aktiv» blev nødt
til at stryge sit Flag for Overmagten og overgive
sig. Besætningen blev som Krigsfanger ført til
Gøteborg, men herfra lykkedes det A. at flygte i en
aaben Baad over til Fladstrand, hvor han atter meldte
sig til Tjeneste. Efter en kort Tid at have været Chef
for Kutteren «Lykkelig», blev han efter egen Ansøgning
i Dec. 1808 forsat til den christianssandske 
Roflotille. I Foraaret 1809 havde han ud for Hellesund
med sin Kanonchaluppe en lille Affære med en engelsk
Fregat, og 28. Juli samme Aar under en Kamp med
en engelsk Skonnert ud for Mandal blev han haardt
kvæstet ved en Kanonsprængning om Bord i hans eget
Skib. A. sigtede og affyrede selv det skæbnesvangre
Skud. Kanonen gik tværs over ved Fænghullet, og
hele Godset fløj forefter til Stormasten og knuste
Kabyssen. Ved Sprængningen mistede han sit venstre
Ben tæt oppe ved Livet. Kanonchaluppen trak sig efter
Chefens Fald ud af Ilden og roede op til Mandal,
hvor A. døde den næste Morgen.

Ny Illustr. Tid. Nr. 33-34, Chra. 1876.
N. A. Larsen, Fra Krigens Tid, Chra. 1878.

<i>O. Lütken.</i>
</chapter>

<chapter name="Andersen, Frants, 1512-82, Rektor, Abbed">
<b>Andersen, Frants,</b> 1512-82, Rektor, Abbed. I en
moden Alder rejste han udenlands, hvor han erhvervede
Magistergraden. 1545 studerede han i Wittenberg
og 1546 i Køln. Senere blev han Rektor ved Roskilde
Domskole. Kapitlet sammesteds ansøgte 1556 Kongen om
«at unde Mester Frants, vor Skolemester, som er en
god, lærd Mand og udi mange Aar har gjort Tjeneste og
stor Frugt her i Skolen, det Kanoni, som nu ledigt
bliver efter Sti Pors». Denne Bøn opfyldtes. 1561
blev han beskikket til Abbed for Ringsted Kloster;
men da han 2. Jan. 1571 havde faaet Afsked fra denne
Stilling, henlevede han sine sidste Aar som Kannik
i Roskilde, hvor han døde i Jan. 1582 i sin Alders
70. Aar.

Rørdam, Hist. Kildeskr. 2. R. II, 41. 70.
Løffler, Gravstene i Roskilde S. 103.

<i>H. F. Rørdam.</i>
</chapter>

<chapter name="Andersen, Frederik Vilhelm, f. 1820, Præst og theologisk Forfatter">
<b>Andersen, Frederik Vilhelm,</b> f. 1820, Præst
og theologisk Forfatter, Søn af Justitsraad,
Expeditionssekretær i Generalstabens Bureau Andreas
Christian A. og Frederikke Christiane f. Saxtorph,
blev født i Kjøbenhavn 11. Sept. 1820. 1838 blev
han Student og 1843 theologisk Kandidat. Allerede
i sin Studentertid var han stærkt paavirket af
Martensen, og til ham har han efter eget Sigende
(Universitetsprogram 1881) «hele sit senere Liv staaet
i et taknemmeligt Discipelforhold». Efter et Aar
at have været Adjunkt ved Vordingborg lærde Skole
blev han i 1845 Sognepræst for Nordrup og Faringløse
i Sjælland; 1871 forflyttedes han til Ringsted som
Provst og Sognepræst for Ringsted og Benløse. 1877
blev han Medlem af Censurkomiteen for theologisk
Embedsexamen. 1846 ægtede han Christine Elisabeth
Friderichsen, Datter af Justitsraad, Birkedommer
Matthias F. Allerede i Vordingborg havde han 
udarbejdet en Afhandling om «det kristelige
Underbegreb i historisk Udvikling», der blev antagen
som Disputats for Licentiatgraden i Theologi, men
ikke forsvaret, fordi Dispensation for Brugen af det
latinske Sprog blev nægtet. I 1880 erhvervede han
den theologiske Doktorgrad efter at have forsvaret
en historisk-dogmatisk Afhandling om «Embede og
Ordination i deres indbyrdes Grundforhold». En mindre
«Prædikensamling» (1857), en udtogsvis Bearbejdelse
af Ebrards «Fortolkning af Johannes' Aabenbaring»
(1859), et «Forsvar for de gamle Prædiketexters
udelukkende Brug» (1879), en Postil med Titelen
«Lader eder forlige med Gud» (1886 flg.) og hans
Deltagelse i det Udvalg, der samlede Tillæget til
Roskilde Konvents Salmebog, betegne hans Stilling
og Virksomhed i kirkelig Henseende; hans Disputats
og Skriftet «Nogle Betragtninger og Studier over og
i Sammenhæng med Biskop Martensens «den christelige
Ethik»» (1879) vise Omfanget og Retningen af hans
theologiske Studier.

Universitetsprogram til Reformationsfesten 1881.
Erslew, Forf.-Lex., Suppl.
Elvins, Danmarks Præstehist. 1869-84 S. 405 f.

<i>Fr. Nielsen.</i>
</chapter>

<chapter name="Andersen, Gjord, 1651-1720, Handelsmand, Assessor i Overhofretten">
<b>Andersen, Gjord,</b> 1651-1720, Handelsmand, Assessor
i Overhofretten. Han var født 5. Marts 1651 i
Jylland og var formentlig allerede i 1670-Aarene
bosat som Handelsmand i Christiania, hvor han nævnes
som Stadskapitajn 1692; 1699 fik han Bestalling
som virkelig Kommerceraad, var før 1709 udnævnt til
Kammerraad og fik 1712 Justitsraads Titel; han var
derhos Assessor i Overhofretten, hvor han i 1718
fungerede som den ældste. Under Krigen i Norge i
Begyndelsen af det 18. Aarhundrede var han Forpagter
af «de fire Species» (Vin, Brændevin, Salt og Tobak)
og skal derved betydelig have forøget sin allerede
før anselige Formue. 1697 kjøbte han i Forening med
Jørgen Poulsen Sædegaarden Fossesholm paa Eker og
1712 efter sin Svigerinde, Oberst Jacob v. Bülows
Enke, Aker i Vangs Sogn paa Hedemarken. Han døde i
Christiania 19. April 1720 og var siden 1678 gift
med Elisabeth Thrane, f. 23. Juni 1650, d. paa Gaarden
Berg ved Christiania 1. Nov. 1713. Hun var en Datter
af Hr. Samuel Poulsen Thrane, Sognepræst til Nes paa
Romerige, og havde med Gjord A. 6 Sønner og 2 Døtre,
af hvilke 2 Sønner og 2 Døtre overlevede hende;
de sidste bragte ved deres Giftermaal Formuen til
Familierne v. Rappe og Scheel.

Nicolaysen, Norske Stiftelser III, 911.
J. B. Hass' Ære- og Efterminde, Mskr. Nr. 338 in fol. i Univ. Bibl. i Chra. ved Aar 1720.
Ligprædiken over hans Hustru af B. Diechman, Kbh. 1714.

<i>H. J. Huitfeldt-Kaas.</i>
</chapter>
<chapter name="Andersen, Gudmund, s. Andrésson.">

<b>Andersen, Gudmund,</b> s. Andrésson.

</chapter><chapter name="Andersen, Halvor, 1745-1810, Revisor i danske Kancelli, Bogsamler">

<b>Andersen, Halvor,</b> 1745-1810, Revisor i danske
Kancelli, Bogsamler, er født 1745 paa Gaarden Vestre
Balke paa Thoten og døbt 21. Marts s. A. Forældrene
hed Anders Balke og Kari Halvorsdatter. Han blev
1771 Kopist ved Skifteretten i Kjøbenhavns Hof- og
Stadsret, 1777 Fuldmægtig ved samme Skiftekommission
og 1793 Revisor i det danske Kancelli. 1805 fik
han Kancelliraads Titel og døde ugift i Kjøbenhavn
19. Marts 1810. Han havde efterhaanden erhvervet
en værdifuld Samling af Bøger (over 15000 Bind) og
Haandskrifter, væsentlig af historisk og statistisk
Indhold, samt en Del Antikviteter og Naturalier,
hvilket han alt ved Testamente af 21. Marts 1786
skjænkede til et eventuelt Universitet i Norge,
dog at det indtil videre skulde opbevares ved det
Deichmanske Bibliothek i Christiania. Da Udsigterne
for Universitetets Oprettelse svandt hen, samt af
Hensyn til en i 1798 anerkjendt Datter og hendes
Moder bestemte han ved en Kodicil af 15. Avg. 1807, at
kun de af hans Bøger skulde tilfalde det Deichmanske
Bibliothek, som dette ikke tilforn ejede, eller hvori
fandtes tilskrevne Oplysninger og Berigtigelser. Aaret
efter hans Død oprettedes imidlertid det norske
Universitet, og Paastand nedlagdes nu fra dettes Side
om at erholde den hele Samling udleveret, hvilket
Skifteretten 1812 bifaldt, hvorhos en Godtgjørelse
og en Pension i 1813 bestemtes at skulle udbetales
Datteren og hendes Moder. A. var Medlem af Danske
Selskab og har leveret et Bidrag til «Nye Danske Mag.»
2. og 3. Bd.

Nicolaysen, Norske Stiftelser II, 3 ff. III, 57f. 842.

<i>H. J. Huitfeldt-Kaas.</i>
</chapter>

<chapter name="Andersen, Hans Christian, 1805-75, Digter">
<b>Andersen, Hans Christian,</b> 1805-75, Digter, født i
Odense 2. April 1805. Faderen var Skomager-Frimester
Hans A., som ved Sønnens Fødsel var noget over
22 Aar gammel og døde 1816, efter at han af Lyst
til æventyrlige Oplevelser havde ladet sig hverve
til Soldat og var draget med Tropperne til Holsten;
Moderen, Ane Marie Andersdatter, ernærede sig som Enke
ved at vaske for Folk, skylle Flasker paa Apotheket
o. l.; hun fik Plads paa de saakaldte «Doktors Boder»,
senere paa Hospitalet, og døde 1833. Faderens Forældre
havde været velhavende Bønderfolk, hvis Slægt efter
Familietraditionen kunde føres op til en adelig Dame
i Kassel, som havde ægtet «en Komediantspiller»
og var løbet bort med ham; i A.s Barndom boede
Bedsteforældrene i Odense i et fattigt lille Hus,
Manden var sindssvag, Konen (f. Nommesen) en venlig 

gammel Matrone, sin eneste Sønnesøns Tilflugt og
Trøst i hans barnlige Sorger. Hvem der dernæst gav sig
meget af med ham, var hans Fader, der i Interesser og
Læsning stod over sin Stand; han brugte sin Søndag til
at lave Legetøj og Billeder til Drengen og læste højt
for ham af Holbergs Komedier, Lafontaines Romaner
og «Tusind og en Nat». Tidlig fik A.s Fantasiliv
saaledes overflødig Næring og henvendtes fortrinsvis
paa Theatrets brogede Verden; han syede Klæder til
sine Dukker, lod dem udføre improviserede Skuespil,
sammenflikkede af alskens uordnede Erindringer fra
rejsende Selskabers Optræden i Odense, og udarbejdede
en Liste over ikke mindre end 25 sceniske Værker,
som han agtede at skrive («Aftenpromenaden eller
Kokkepige og Greve», «Freja og Vulkan», «Luna eller
Ugebladet», «Ærens Tempel» osv.), sikkert udstyrede
med Indbildningsevnens mest storslaaede Virkninger,
thi «de udigtede Kvad ere stedse de fagreste». Ogsaa
lyriske Forsøg, baade selvfølte elegiske Stemninger
og en mere udvortes paatagen Lejlighedsbegejstring,
gav hans Pen sig i Lag med, højlig umodne og endog for
hans Alder paafaldende barnagtige, som han overhovedet
paa denne Tid var og langt ind i Ynglingealderen
vedblev at være et mærkelig uudviklet Individ uden
Kundskabsballast, uden nogenlunde ligelig udviklet
Omgangsevne og derfor uden Ballance i det reale Liv,
medens hans Fantasi paa mindste Foranledning førte
ham langt ind paa den digtede Verdens Enemærker og
hans Følelses sygelig sarte Nervetraade holdt ham i
en stadig Svingning mellem den himmelhøjt jublende
og den til Døden bedrøvede Sindstilstand. Ogsaa hans
ydre Liv i Barndomsaarene blev mere og mere en ustadig
Bevægelse fra Pol til Pol i det lille Samfund, han
tilhørte, thi ved sin ejendommelige Natur og ved sin
Længsel mod noget højere vakte Vaskerkonens Søn en
vis baade Kuriositetens og den virkelige Deltagelses
Interesse hos de bedre Samfundslag i Fødebyen, medens
han dog daglig ved haanlig Spot fra sine jævnbyrdiges
Side ikke mindre end ved Fattigdom og Savn mindedes om
sit Udsprings lave Plads og den Afstand, der skilte
ham fra de Klasser, han saa gjærne vilde regnes lige
med.

At gjennemløbe denne Afstand saa hurtig og paa en
saa glimrende Maade som muligt, blev Maalet for den
underlige Drengs heftigste Attraa. Han vilde blive
berømt, og han vidste fuldt vel, hvorledes dette lod
sig opnaa. «Man gaar først saa gruelig meget ondt
igjennem, -- og <i>saa</i> bliver man berømt,» forklarede
han for sin Moder, hvem han bad og bønfaldt om Lov
til at drage til 
Kjøbenhavn, indtil hun endelig gav sit Minde, efter at
en klog Kone fra Hospitalet ved Hjælp af Kort og Kaffe
havde forudsagt, at hendes Søn skulde blive en stor
Mand, og at Odense By en Gang skulde blive illumineret
til Ære for ham. Med en lille Byldt Klæder under
Armen og med 10 Rigsdaler i Lommen begav A. sig paa
Vej til Hovedstaden og saa for første Gang dens Taarne
fra Frederiksberg Bakke Mandag Morgen 6. Sept. 1819,
Dagen efter «Jødefejdens» Udbrud. Den ualmindelige
Bevægelse, Byen var i, betragtede det fynske Naturbarn
som den store Stads sædvanlige Fysiognomi og travede
trøstig lige hen til Theatret for at tage sin vordende
Berømmelses Arena i Øjesyn udvendig fra. Muttersene i
den fremmede By æventyrede han sig frem, «en opløben
Dreng med et langt, gammelt Ansigt, blege Øjne og
blege Haar», troende godt om alle Mennesker og givende
sig hen med naiv Uforbeholdenhed til enhver, som vilde
høre paa hans Fata og hans Forhaabninger. En gunstig
Skæbne førte ham til Theatrets italienske Syngemester
Siboni, just som denne havde Middagsgjæster; blandt
dem var Baggesen, som forudsagde, at der en Gang vilde
blive noget af denne løjerlige Fremtoning, og Weyse,
som indsamlede en Sum Penge til hans foreløbige
Underhold. Siboni gav ham Sangundervisning for at
uddanne ham til Theatret, men just som Lektionerne
vare bedst i Gang, svandt Stemmen og med den Haabet
om en Fremtid som Sanger. Balletmester Dahlén prøvede
da hans Brugelighed i Balletten, men fandt snart
hans lange Krop og dinglende Lemmer umulige i denne
Kunstgenre. Imidlertid medførte hans Undervisning den
Lykke for A., at han fik Adgang bag Kulisserne og i
større Optog endog kunde faa Lejlighed til at betræde
Scenen; ogsaa i Korene tog han stundum Del, da Stemmen
var kommen tilbage efter Pubertetsovergangen. Lidt
Latin, lidt Tysk og Dansk læste han med Digteren
Guldberg, skrev Tragedier over en lav Sko, indleverede
dem til Skuepladsen og fik dem tilbage som fuldstændig
umodne, udvidede under alt dette sit Bekjendtskab
til litterære eller indflydelsesrige Mænd (Rahbek,
H. C. Ørsted, Eduard Colbjørnsen, Admiral Peter
Wulff), saa at han i det kritiske Øjeblik, da han
i Maj 1822 «entledigedes» fra Kor- og Danseskolen og
saa sin theatralske Løbebane ubodelig afbrudt, blev
tagen under Armene af velvillige Protektorer med den
resolute og praktiske Jonas Collin i Spidsen. At der
boede noget ualmindeligt i det hjemløst vildsomme
unge Menneske, var man tilbøjelig til at antage,
men hvad man med Sikkerhed kunde vide, var dette, 
at hvad enten de formodede Evner laa paa det ene
eller det andet af Kunstens Omraader, trængte de i
højeste Grad til at støttes af positive Kundskaber og
en ordnet Arbejdsmethode. «Den fuldkomne Mangel paa
elementær Dannelse og alle uundværlige Forkundskaber»,
som Theaterdirektionen havde fundet betegnende
for et af A. s til Antagelse indleverede Skuespil
(«Røverne i Vissenberg»), røbede sig i alle hans
aandelige Ytringer paa dette Tidspunkt af hans
Liv. Var der Geni tilstede, trængte det saa at sige
endnu til at lære A-B-C. Collin udvirkede hos Kongen
en aarlig Understøttelse paa 400 Rdl. i 3 Aar til
A.s Undervisning i en lærd Skole og sendte ham i
Efteraaret 1822 til Slagelse, hvor S. Meisling var
Rektor. Han kom kort efter i Huset hos denne og fulgte
ham senere til Helsingør, hvortil han forflyttedes
1826.

Det blev tunge Skoleaar for A. Som l7-18aarigt
ungt Menneske skulde han stave sig gjennem en
Elementarlærdom, der rettelig burde været tilegnet
en halv Snes Aar tidligere, betragtet af sine
jævnaldrende som et Pragtexemplar af en Sinke, af de
smaa, han stod i aandeligt Niveau med, som en opløben
Mikrocefal med næsten usporlig Perfektibilitet,
og selv følende sig uden Evne til kammeratlig
Tilslutning, men til Gjengjæld tidobbelt sensibel for
de moralske Stød og Stik, som ere uadskillelige fra
Skolelivet. Den frie Fantaseren skulde afløses af
et planmæssigt Pligtarbejde, og det var stiltiende
underforstaaet, at de poetiske Griller foreløbig
skulde pilles ud af ham. Hertil var Meisling den
rette Mand. Med sit fortrolige Kjendskab til den
klassiske saa vel som til de nyere Sprogs poetiske
Litteratur maatte han betragte det halvvoxne Menneskes
Digteri som taabelig Barnagtighed, og han tog ikke
paa det med bløde Hænder. A. vaandede sig under hans
Ironi, skjælvede for hans Vrede og blev dobbelt
kejtet og ynkelig under hans Tilsyn. Lad være, at
en saa abnorm Discipel var en Besværlighed for et
ordnet Undervisningsskema, at hans næsten absolute
Utilgængelighed for visse Dele af Kundskabsmassen
nok kunde sætte Rektorens Taalmodighed paa haarde
Prøver, og at hans hysteriske Følsomhed, der til
sine Tider var blandet med en ikke saa ringe Del
Selvbehagelighed, ikke uden Føje maatte forekomme
Meisling som Sygelighed i en Karakter, der fremfor
alt trængte til at hærdes ved Modgang, -- tilgives kan
det dog vanskelig den modne Lærer, at han mindst lige
saa ofte kuede med Spot som støttede med Venlighed,
at han alt for hyppig oversaa den gode Vilje for desto
skarpere at fæste sit Blik paa den bristende Evne,
ja at end ikke 
hans Elevs sædelige Blufærdighed skaanedes for plump
Berøring i hans Hus. Det mislige i Forholdet mellem
Meisling og A. gik omsider op for Collin, der længe
med Alvor og Venlighed havde formanet sin Myndling
til at holde Modet oppe; efter en skarp Brevvexling
kom det til et Brud med Rektoren, og A. blev tagen
ud af Skolen. Fra Maj 1827 læste han i Kjøbenhavn
privat med Cand. theol. Ludv. Chr. Müller og blev i
Okt. 1828 Student med 2. Karakter.

Det var «de 4 store og de 12 smaa Poeters»
Artiumsaar. A. regnedes til de førstnævnte (sammen
med A. L. Arnesen, F. J. Hansen og Hollard Nielsen);
han havde givet sin Pegasus slappere Tøjler under
Examenslæsningen og havde faaet et Par Digte --
«Aftenen» og «Den rædselsfulde Time» -- optaget
i Heibergs «Flyvende Post», som ligeledes havde
hædret den unge Digter ved at gjenoptrykke «Det døende
Barn» efter «Kjøbenhavnsposten« og nu introducerede
«Fodrejse fra Holmens Kanal til Østpynten af Amager»
for sine Læsere ved at bringe Prøvestykker af
den. Dette Debutarbejde modtoges med megen Velvilje
af Publikum og omtaltes venlig af Kritikken;
Heiberg betegnede det i «Maanedsskr. f. Lit.»
som «en passende Form for den Overgang, hvori
den unge Digters Geni befandt sig, nemlig fra det
lyriske, hvormed næsten enhver Digter begynder, til
Frembringelser af en mere objektiv Natur». Endnu i
Rusaaret fremkom den dramatiske Parodi «Kjærlighed paa
Nicolai Taarn», som opførtes paa det kgl. Theater i
April 1829 og vandt en Del Bifald, men dog kun gik 3
Gange. Aanden i disse to Arbejder røber et Omslag i
A.s Stemningsliv; han stræber paa en forceret Maade
at gjøre sig til Herre over sin utidige Følsomhed,
i det han, vrængende ad sig selv, stiller dens
poetiske Udbrud i komisk Belysning; at han just paa
samme Tid stiftede Bekjendtskab med Heines Digtning,
bestyrkede ham i Maneren, medens hans Efterligning
af den tyske Digter dog ganske mangler dennes Vid,
kunstneriske Dannelse og Kundskabsfundament. Paa en
Sommerrejse 1830 gjennem Fyn og Jylland bragte en
alvorlig Forelskelse atter de dybere Strænge hos A. i
Bevægelse, hvorom Vidnesbyrdet foreligger i de Aaret
efter udgivne «Fantasier og Skitser». Samme Aar udkom
som Frugten af en lille Udflugt uden for Fædrelandets
Grænser «Skyggebilleder af en Rejse til Harzen,
det sachsiske Schweits etc.», han skrev Vaudevillen
«Skibet», Operatexten «Festen paa Kenilworth»,
indleverede til Theatret Vaudevillerne «Spanierne i
Odense» og «Fem og tyve 
Aar efter» (senere sammenarbejdede under Titel
«Skilles og mødes», men kun opført 3 Gange), samt
udgav i 1833 «Vignetter til danske Digtere», «Aarets
tolv Maaneder» og «Samlede Digte».

A.s litterære Debut faldt paa et Tidspunkt, der ikke
var gunstigt for Arten af hans Begavelse. I Slutningen
af Tyverne optog Heiberg den Baggesenske Kritiks Arv
og gjennemførte med overlegen Kunst -- snart efter
glimrende understøttet af Hertz' «Gjengangerbreve»
-- sit Felttog imod den umiddelbare Genialitets
Eneherredømme og imod det «massive» Stofs Overvægt
over Formen. Uden at A.s lidet paaagtede Navn kom
synderlig frem i Striden, maatte, om ikke han selv,
saa dog enhver Kjender af hans Talents Ejendommelighed
let faa Øje for, at just dette, den ureflekterede
Inspirations eller Idéassociations formløst digtende
Talent stilledes uden for Kunstens Enemærker som
noget, der endnu ikke vedkom den, medens der paa
samme Tid ikke var nogen Trøst at hente for ham
af de i mange Henseender dygtige Modargumenter,
som fremførtes imod den Heibergske Bevisførelse,
fordi ingen vilde falde paa at stille hans poetiske
Fond i Frodighed og Fylde ved Siden af Oehlenschlägers
eller i Dybde ved Siden af Hauchs. I Sammenligning med
de friske og kunstnerisk uddannede Begavelser, som
optraadte i Aarene omkring 1830, maatte A.s paa saa
forskjellige Omraader rastløst omflakkende Digtning
for en stor Del tage sig ud som det pure Dilettanteri
og hans idelig gjentagne Banken paa Templets Port som
en Digterplebejers uvorne Forsøg paa at tiltrodse
sig Adgang til Helligdommen. Naar A. senere paa
Højdepunktet af sit Ry har skildret denne sin Ungdoms
Lidelsestid, sine litterære Modgangsaar, kan der
let falde en utilbørlig mørk Skygge paa den Kritik,
der -- ganske vist ofte med en Vrantenhed, som hans
tilsyneladende Uforbederlighed fremkaldte -- paaviste
de store Skrøbeligheder, der klæbede ved en saa stor
Del af hans Digtning fra Trediverne og Fyrrerne;
med Billedet af den paa sit Omraade fuldendte og
anerkjendte Digter for Øje kan man alt for let
ledes til at stemple som uretfærdig Forfølgelse,
hvad der i Fremkomstens Øjeblik kun var en højlig
berettiget Protest mod Umodenhed og Ukyndighed,
saa vel som til at overse, at det just var fra vor
Litteraturs bedst skolede Aander, Indsigelsen udgik:
Hertz i «Gjengangerbrevene», Heiberg i «En Sjæl efter
Døden», Kierkegaard i «Af en endnu levendes Papirer»,
Goldschmidt i «En Lirendrejers Bazar» o. fl. Naar
vi hertil føje Hauchs uhyggelig skarpe psykologiske
Dissektion i «Slottet ved Rhinen», føres vi ind 
i mere personlige Forhold, som spillede deres store
Rolle i den almindelige Opfattelse af A., saaledes
som den havde nemt ved at fæstne sig i saa snævert et
Samfund som det daværende Kjøbenhavns. Alene ved sit
aparte Ydre og Væsen, men endnu mere ved sin indtil
det pinagtige udviklede Sensitivitet lagde A. stadig
Beslag paa Opmærksomheden. Hans Natur var kun lidet
anlagt til at tabe sig i Almeninteresser, men desto
mere udpræget ved den naive Selvfølelse, den barnlige
Egoisme, hvormed den stillede al Ting i Forhold til
sig selv. Opfyldt af sine digteriske Planer havde
A. endog paa den foreløbige Forberedelses Standpunkt
en levende Trang til at nyde Anerkjendelsens og den
smigrende Forudsigelses Virak, og fra Trin til Trin
under Udarbejdelsen besværede han Venner saa vel
som nærmere og fjærnere Bekjendte med sin Tankekamp
for at se den velvillig opmuntret, indtil han da i
Fuldendelsens Stund satte sig i Positur til at sluge
selv den mindst kompetente Bedømmelses lavrbærsmykkede
Kameler og berede sig en Lovsang endog af de umyndiges
Mund. Naar da alt for ofte de besindigere Venner
i Følelsen af deres Ansvar og den kyndige Kritik
i Bevidstheden om sin Pligt anslog en Tone, som
var skurrende forskjellig fra den ventede, maatte
Digterens Omgivelser, de stadige som de tilfældige,
med ham tømme hans Harmes og hans Fortvivlelses fyldte
Skaaler, trøste ham ved at istemme hans Klage over
Forurettelse, opmuntre ham ved yderligere at bestyrke
ham i Overbevisningen om den anfægtede Digtnings
Herlighed. I hin beklagelsesværdige Kategori,
«som piner sin Muse og plager sin Ven», var A. en
af de besværligste, hans Forfængelighed blandt de
umætteligste, og der hørte megen Kjærlighed og megen
Overbærenhed til at holde ud med ham Aar igjennem,
ligesom der til i hans kaotiske Forfatterskab at
spore de ledende Linjer fordredes mere af disse to
Egenskaber, end der vel kunde forudsættes hos en
Kritik, som ikke havde nogen særlig stærk Tro paa
hans digteriske Fremtid.

I April 1833 fik A. offentlig Rejseunderstøttelse
og tog strax til Paris. Her begyndte og i Le Locle
i Jurabjærgene fuldendte han det dramatiske Digt
«Agnete og Havmanden», til hvilket han satte store
Forventninger om Grundfæsteisen af sit Digterry og
Sejr over alle Avindsmænd; men end ikke de, der mente
ham det bedst, kunde skjule deres Skuffelse for ham,
og Kritikken sagde -- med Fremhævelse af vellykkede
Enkeltheder -- sin Mening rent ud om denne umodne,
uden Beherskelse af de givne 
Modsætninger og uden Sammenhæng mellem de fremmanede
Tanker foretagne Behandling af den gamle Folkevise,
der ydermere havde det Uheld at fremkomme samtidig
med et, hvad Tanke og Form angaar, saa behersket
og dog saa umiddelbart tiltalende Digterværk som
Paludan-Müllers «Amor og Psyche», hvis talrige
Skjønheder helt overskyggede endog de virkelig
poetisk tiltalende Enkeltheder i A.s Digt. Vinteren
tilbragte A. i Rom og Neapel og kom over München,
Wien og Dresden tilbage til Kjøbenhavn i Sommeren
1834. Han havde da med sig de første Kapitler af
Romanen «Improvisatoren», som var begyndt i Rom og
fortsat paa Hjemrejsen.

«Improvisatoren» udkom i Begyndelsen af 1835. Med
denne Roman vandt A. et stort Skridt frem i almindelig
Anerkjendelse, og Kritikken paaskjønnede Fremgangen
i hans Forfatterskab, skjønt den ikke lukkede Øjnene
for de betydelige Forsyndelser mod episk Holdning,
Bogen gjør sig skyldig i. Som Tilfældet er ogsaa i
de følgende Romaner, og som det maatte ventes af en
med sig selv saa beskjæftiget, i sin dybeste Bund
endnu saa lidet udarbejdet Natur som A.s, svækker
i «Improvisatoren» Selvbeskuelsen Forfatterens Evne
til Karakterskildring som overhovedet til en fyldig og
fast kunstnerisk Ordning af Stoffet; Fremstillingen af
Geniets Kamp med Verden spiller overvejende kun paa
en enkelt Stræng: Miskjendelsen og Tilsidesættelsen,
uden at Forfatteren har nogen dybere Opfattelse af,
hverken hvad Geniet eller hvad «Verden» egentlig er,
og som Følge heraf heller ikke af de mangfoldige
grundvæsentlige Modsætninger imellem dem, som have
en ganske anderledes afgjørende Betydning end den
barnlige Higen efter Paaskjønnelse. Et alvorlig
stillet Spørgsmaal om Livskampen i denne Skikkelse
besvarer «Improvisatoren» derfor ikke; men den har i
mange livlige Episoder noget umiddelbart tiltalende,
og dens Billeder af italiensk Natur og Folkeliv
vidne om et usædvanlig modtageligt Gemyt og en ikke
mindre ualmindelig Evne til at fastholde de saaledes
opfangede Billeder i faa prægnante Træk, en Evne,
som ogsaa lagde sig for Dagen, naar A. som mundtlig
Fortæller skildrede Staffagen for de Oplevelser, han
selv var Midtpunktet i. En barnefrom, ren og kysk
Grundstemning raader i denne som i de øvrige Romaner,
for hvilke ogsaa en pudsig lille Skavank er fælles:
Lysten til i Citater (Kapitel-Mottoer, Paralleler)
at pynte sig med en Belæsthed i fremmede Litteraturer,
som alene paa Grund af A.s mangelfulde Sprogkundskaber
var og maatte 
være af overfladisk Art. -- Opmuntret af Heldet
med sin første Roman forsøgte A. sig snart paa
ny i Genren. 1836 udkom «O. T.», mere sluttet i
Kompositionen, mere overlegen i Karaktertegningen
end Forgængeren og ikke mindre rig paa anskuelige
Episoder, om de end, som en Følge af det nationale
Emne, have mindre exotisk Glød end hins. Aaret efter
var «Kun en Spillemand» færdig, atter en Behandling
af Yndlingsthemaet om et Genis («et Flæbs,» kalder
S. Kierkegaard det) Kamp mod den onde, uforstaaende
og ufølsomme Verden, allerede i Hovedpersonens Navn
(Christian) tydelig henvisende til Forfatterens egen
Livs- og Digterskæbne. Med denne Roman, der indeholder
udmærkede Billeder af fynsk Natur og Folkeliv og
har et ikke lidet Galleri af originale, om end kun i
Omrids tegnede Karakterer, voxede Forfatterens Ry i
Udlandet, især i Tyskland og Sverige, hvor allerede
«Improvisatoren» havde skabt ham et anerkjendt
Navn. Med «De to Baronesser» (1848) og «At være eller
ikke være» (1857) afsluttede A. denne Gruppe af sin
digteriske Produktion. Den aabenbarer ikke nogen
væsentlig Fremskriden i kunstnerisk Behandling,
hvorimod den sidste af Romanerne sigter højest,
hvad Idéindholdet angaar; men just ved Modsætningen
imellem det til poetisk Anskueliggjørelse fremdragne
Problem og Opgavens dilettantmæssig overfladiske
Løsning fremtræder denne Romans Ubetydelighed i det
skarpeste Lys. I den som i dens Forgængere har det
episodiske størst Værd; den enkelte Iagttagelse,
de udfyldende Træk eller accessoriske Skildringer
røbe Gang efter Gang den virkelige Digter, den ægte
Humorist, medens Grundtanken og dens Gjennemførelse
efterlader et Indtryk af Umodenhed. Det var derfor
ikke underligt, at A.s Romaner længe stilledes i
Skygge af de samtidig udkommende «Hverdagshistorier»
med deres mindre paa Oplevelser end paa Gjennemlevelse
byggede harmoniske Totalanskuelse.

Ligeledes i det fragmentariske have A.s forskjellige
Rejsebeskrivelser deres Styrke; øverst staar derfor
et saadant Værk som «En Digters Bazar» (1842,
fra Tyskland, Italien, Grækenland og Orienten),
i hvilket Turistreferatet jævnlig afbrydes af mere
eller mindre frit formede poetiske Kompositioner,
der som lunerige Arabesker skyde ud fra Beretningens
fastere Linjer. Under Titlerne «I Sverig» (1851),
«I Spanien» (1863) og «Et Besøg i Portugal 1866» ere
andre Rejseskitser samlede. Som A. i Temperamentets
yderst følsomme Modtagelighed minder ikke saa lidet
om Baggesen, saaledes har ogsaa hans ydre Tilværelse
megen Lighed med denne 
ustadige Digters Omflakken fra Sted til Sted. Hans
Hjem havde altid en provisorisk Karakter; til Middag
hospiterede han hos forskjellige Familier, om Sommeren
var han Gjæst paa sjællandske og fynske Herregaarde,
hvis aristokratiske Beboere behandlede det store
Kjælebarn med udsøgt Hensynsfuldhed, og paa Rejser
i Evropa forvissede han sig ved Selvsyn om, at hans
Ry var i stadig Væxt udenlands, og nød de Triumfer,
store og smaa, det indbragte ham.

Som dramatisk Digter har A. udfoldet en omfattende
Virksomhed; hans sceniske Arbejder udgjøre 3 af
hans samlede Værkers 15 Bind, men nogen varig eller
indgribende Betydning for den nationale Skueplads har
han desuagtet ikke haft. 1840 gjorde det romantiske
Drama «Mulatten» ikke liden Lykke og opførtes ikke
faa Gange, medens Tragedien «Maurerpigen», som gaves
i Slutningen af samme Aar, henlagdes efter kun 3
Opførelser; det vilde næppe have paakaldt Kritikkens
Opmærksomhed, hvis A. ikke havde udgivet Stykket med
en klynkende Fortale, hvori han paa den ene Side
opsummerede alle de Krænkelser, han havde lidt,
lige fra «hadefulde Recensioner» og «onde Digte»
til «store ufrankerede» Spottebreve, medens han paa
den anden Side trøstede sig med «tvende Kongers»
Opmuntring, «Danmarks ædleste og største Mænds»
Venskab, begyndende Anerkjendelse i det sydlige
Tyskland og personlig Hyldest i Skaane. 1844 spilledes
under godt Bifald Enaktsdramaet «Kongen drømmer»,
en originalt opfunden Situation, hvis dramatiske
Karakter er fremhævet ved overraskende Midler (se
J. L. Heibergs Pros. Skr. 4. Bd.). Aaret efter gik
Æventyrkomedien «Lykkens Blomst» over Scenen uden
synderlig Deltagelse, men Maaneden efter holdt «Den
nye Barselstue» sit sejrrige Indtog paa Skuepladsen,
hvor Stykket har godtgjort sin komiske Kraft ved mere
end 60 Opførelser; hvad der utvivlsomt bidrog til
at sikre det en af Fordomme uhildet god Modtagelse,
var den velbevarede Anonymitet, Forfatteren hyllede
sig i, og som -- mærkeligt nok, naar man nu læser det
lille Lystspil -- ingen den Gang gjennemskuede. Naar
vi endnu fra en senere Tid nævne Lystspillene «Han
er ikke født» (1864) og «Da Spanierne var her»
(1865), have vi endda kun fremhævet nogle af de
Skuespil og Operatexter (deriblandt «Liden Kirsten»
med Musik af J. P. E. Hartmann), hvormed A. har
forøget Nationaltheatrets Repertoire. Et Par af dette
refuserede Bagateller («En Komedie i det grønne»
og «En Nat i Roskilde») gik senere over til Kasinos 
Theater, hvor de gjorde Lykke; A. knyttedes herved
ogsaa til denne Scene og leverede den forskjellige
originale eller bearbejdede Æventyrkomedier og
andre Skuespil («Mer end Perler og Guld», efter
Fr. Raimund, «Ole Lukøje», «Hyldemor», «Paa Langebro»,
efter Musäus og Kotzebue, o. fl.). -- I de samlede
Skrifters dramatiske Afdeling er ogsaa «Ahasverus»
bleven indlemmet, skjønt Formen af dette 1847 udkomne

Digt kun delvis og endda kun i rent udvortes Forstand
anviser det Plads der. Det er en ikke alene fri, men
ogsaa meget løs Komposition, som i en Række episodiske
Billeder skal anskueliggjøre den ledende Tanke i
Kulturens Udviklingsgang fra Christus til Columbus
-- et af disse storpoetiske Emner, som A. nu og da
følte en ulykkelig Trang til at bemægtige sig for at
opnaa Plads blandt Historiens monumentale Digtere,
men som han savnede baade Indblik i og Overblik over,
saa det hele opløste sig i lidet betydende Billeder
uden Tidskolorit og uden dybere Indhold.

Et tykt og tættrykt Bind rummer A.s lyriske Poesi. Den
bærer gjennemgaaende ikke alene Hastighedens, men
endog Flygtighedens Præg og har ej heller haft nogen
varig Betydning. Her er en let vakt Følelse tilstede,
men den giver sig alt for hyppig Udtryk i triviale
Tanker, og med hvor megen Lethed Udformningen end
ses at være gaaet for sig, stødes en blot nogenlunde
uddannet Kunstsans dog idelig just ved Mangelen paa
Form i dybere Forstand, paa Versets Sammenfalden
med Tanken i begges væsentligste Dele, paa Strofens
Bygning ikke alene efter de ydre metriske, men ogsaa
efter den omsluttede Idés organiske Krav; udtraadte
Rim, traditionelle Vendinger o. l. ere alt for ofte
forekommende. Kun et Mindretal af disse mange Digte
har fundet og fortjent en fast Plads i vor Litteraturs
lyriske Anthologi.

Fra disse forskjellige Arbejder, der, mere eller
mindre ejendommelige som Udtryk for A.s personlige
Udvikling og litterære Stræben, dog alle ligge i
Periferien af hans Digtning, vende vi os nu til
dens Centrum: Æventyrene. Her har han ydet sit
oprindeligste, fordi hans Lune og hans Pathos
forstode at udtømme sig helt i en Form, der vel er
en af Digtekunstens ældste, men som han har lempet
saaledes efter sit Behov, at den saa at sige er
bleven skabt paa ny af ham; her har han givet sit
fuldkomneste, fordi selv hans Talents Begrænsning --
saasom dets Henvisning til Episodens Omraade, Mangelen
paa Blik for Karakterudviklingens Sammenhæng, den
stilistiske Ubehjælpsomhed -- her ikke alene 
ingen Skade volder, men endog kan fremtræde som
ejendommelige Fortrin.

Allerede i A.s tidligste Digtning møde vi
Æventyrformen som en Bebudelse om det kommende, om
end betragtet som Bagatel af Forfatteren selv i hans
Griben efter de større Digtgenrer og selvfølgelig
end mere upaaagtet af Læserne. I en 1829 udkommen
Digtsamling er der indlemmet et i Prosa fortalt
Æventyr «Dødningen», hvis Gjengivelsestone skulde
efterligne Musäus; det omarbejdedes senere i
Andersensk Skikkelse som «Rejsekammeraten». I
Harzrejsen 1831 er den senere Æventyrtone allerede
mere end antydet i Historien om den gamle Konge,
der var saa bedrøvet over, at han aldrig kunde faa en
rigtig haandgribelig Løgn at høre; baade dette Træk og
enkelte mindre ere ganske i Karakteren, som den siden
mere og mere fæstnede sig, hvorvel Pointet i dette
enkelte Tilfælde føres ud af Æventyret og lægges
over i en æsthetisk Polemik. Endelig udkom i 1835
det første lille Hæfte Æventyr, «fortalte for Børn»,
som Titelbladet fremhævede, og indeholdende «Fyrtøjet», 
«Lille Claus og store Claus», «Prinsessen paa
Ærten» og «Den lille Idas Blomster». De 3 første
havde A. i sin Barndom hørt i Spindestuen og ved
Humleplukningen, det sidste var blevet til paa
Grundlag af en Improvisation, hvori Digteren havde
fortalt en lille Pige, som boede nær ved Botanisk
Have, om Blomsterne der inde. Vi have allerede her ved
de første Æventyr Forfatterens Hovedkilder antydede:
den egne, selvstændige Opfindelse, Barndomserindringer
eller litterære Impulser. Saaledes ogsaa med de
følgende: «Tommelise», «Den lille Havfrue»,
«Lykkens Kalosker», «Den standhaftige Tinsoldat»
ere selvopfundne, «Paradisets Have» har A. husket
i dens Grundtræk fra de mundtlige Fortællinger i
Barndomshjemmet, «Storkene» grunder sig paa Folketro
og Børnevers, «De vilde Svaner» er fortalt efter et
dansk Folkeæventyr, «Den uartige Dreng» inspireret
af Anakreons bekjendte Digt, «Kejserens nye Klæder»
en Omskrivning af en spansk Original o. s. fr. Men
hvorfra end Anledningen er kommen eller Sujettet
hentet, har A. i alle Tilfælde ved sin Gjengivelse
taget Æventyret i uomtvistelig Besiddelse som sin
digteriske Individualitets rette Eje; ingen kan og
ingen vil gjøre ham det stridigt, i den Grad er
det fra inderst til yderst gjennemtrængt af hans
Personligheds Præg: ved den lune Humor, ved den
levende Medfølelse, den optimistisk taknemmelige
Livsanskuelse, den frodig knopskydende Fantasi,
den spontane Kraft, hvormed Smaatrækkene gjøre sig 
gjældende, og -- ikke mindst -- ved den uovertræffelige
Kunst, hvormed Fortælleren sætter sig i Rapport
til den Barneverden, for hvilken hans Æventyr
efter Formen ere bestemte. Efter Formen -- thi hvad
Indholdet angaar, har dette en ikke mindre tydelig
Adresse til det voxne Publikum, saa at det gjælder
om disse i Omfang begrænsede Kompositioner, hvad en
engelsk Kritiker udtalte om den med dem beslægtede,

1840 udkomne «Billedbog uden Billeder»: at Æventyret,
som A. giver det, er «en Iliade i en Nøddeskal».

De første Samlinger gjorde ikke nogen synderlig
Virkning her hjemme, men alt som der fremkom flere
Samlinger af disse «Æventyr og Historier», vaktes
Opmærksomheden mere og mere for denne Digtning
som det af A. ejendommeligst og uden Medbejlerskab
beherskede Omraade, saa at hans Ry her og i Udlandet,
hvor Æventyrene oversattes paa mange Sprog og udkom
i mange Udgaver, i Tidens Gang er blevet paa det
nøjeste og varigste knyttet til dem. Deres samlede
Antal er godt og vel halvandet Hundrede. Blandt
de bedste maa nævnes, foruden de allerede anførte,
«Svinedrengen», «Nattergalen», «Kjærestefolkene»,
«Den grimme Ælling», «Stoppenaalen», «Klokken», 
«Elverhøj», «Springfyrene», «Skyggen», «Den lykkelige
Familie», «Historien om en Moder», «Flipperne»,
«Det er ganske vist», «Hjærtesorg», «Sommerfuglen»,
«Sneglen og Rosenhækken», «Laserne», «Gartneren
og Herskabet». Forholdet mellem ringe Fødsel og
stor Ærevinding, mellem Geniets Gjennembrudskamp og
Verdens vrange Dom er, karakteristisk for Digteren,
hyppig tilbagevendende Æmner, behandlede under
vexlende Billeder. Enkelte af Æventyrene ere nærmest
Parafraser af Fædrelandskjærligheden, velmente og
vistnok vækkende for den barnlige Læser, men noget
flade for en mere fremskreden Alder. Hvor A. ogsaa
i Æventyrene har villet behandle den metafysiske
Idéverdens Problemer, er han bleven mere abstrakt, end
denne først og fremmest paa det kortfattede konkrete
rettede Digtart tillader, og forfejler sin Virkning.

A. naaede sit Livs tidlig attraaede Maal: han døjede
først meget ondt og blev siden saare berømt. Ingen
dansk Digter har naaet et Verdensry som hans,
paa Rangstigen indtog han et af de øverste Trin
(Konferensraad), paa hans Bryst hang høje danske og
fremmede Ordener, han modtog Diplom som Æresborger
i sin Fødeby, og han oplevede at blive raadspurgt
angaaende Valget blandt Skitserne til det Monument,
Landets Hovedstad vilde rejse 
for ham. For længst var Kritikken, den for hans Øren
forhadte, bleven tavs omkring ham; den betragtede
ham som fredlyst. I hengivne Venners Kreds døde han
efter nogle Aars tiltagende Svaghed 4. Avg. 1875 paa
Landstedet «Rolighed» ved Kjøbenhavn. 

H. C. Andersen, Mit Livs Eventyr, 1855, med Fortsættelse 1855-67,
udg. 1877 af J. Collin. E. Collin, H. C. Andersen og det Collinske 
Hus, 1882. Breve til og fra H. C. Andersen, to Saml., 1877 og 78, 
udg. af C. St. A. Bille og Nic. Bøgh. Se om Æventyrene
G. Brandes, Kritiker og Portraiter, 1870, S. 302 ff.

<i>P. Hansen.</i>
</chapter>

<chapter name="v. Andersen, Hans Jørgen, 1626-55">
<b>v. Andersen, Hans Jørgen,</b> 1626-55, var en Søn af
Claus v. A. til Ulvsund af en sønderjysk, 1452
adlet Slægt og Cathrine v. Kahlen og blev født paa
Ulvsund 16. Febr. 1626. Da han allerede i en Alder
af 6 Aar blev forældreløs, tog først en Faster og
siden Kongen sig af hans Opdragelse, og han blev sat
i Huset hos Præsten i Slesvig, Dr. Fabricius. 1639
blev han Edelknabe hos Grev Valdemar Christian, hvem
han ledsagede paa hans Udenlandsrejser bl. a. til
Rusland. Siden gik han i polsk Krigstjeneste som
Vagtmester, blev i et Slag fangen af Kosakkerne,
der i fem Uger holdt ham lænket til en Kanon og lode
ham døje meget ondt. Efter sin Løsladelse gik han i
spansk Tjeneste, men maatte efter to Aars Forløb tage
sin Afsked paa Grund af et Saar. 1652 kom han hjem,
overtog sin Fædrenegaard og giftede sig 20. Nov. 1653
med Karen Eilersdatter Qvitzov, men hans Helbred
var svækket af de i Krigen gjennemgaaede Lidelser,
og allerede 18. Jan. 1655 døde han paa Ulvsund uden
at efterlade sig Børn.

Danmarks Adels Aarbog 1884, S. 24 f.

<i>Thiset.</i>

<chapter name="Andersen, Herman, --1502--, Dr., Afladshandler">
<b>Andersen, Herman,</b> --1502--, Dr., Afladshandler, var
Johannitermunk af Odense Stift og skrev sig 1502 som
Doktor i de fri Videnskaber og i Kirkeloven (Artium et
Decretorum Doctor) og som Kommendator for St. Hans'
Hus i Ribe. Hans vigtigste Hverv var dog som den
pavelige Legat, Kardinal Raimond Peraults Subdelegat
ved Salg af Aflad i Norden. «Ved at prædike, hvad man
kalder Korstog mod Tyrkerne, ved Aflad og Buller,
for ikke at sige ved idel Tøjlesløshed, udslukkede
han megen Gudsfrygt, Thi Saadanne Legater og deres
Hjælpere lærte ikke Folk at gjøre Bod, men at synde
sikkert» (Poul Helgesen, «Den skib. Krønnike»),
1503-4 forekommer Dr. Herman som Prior for St. Hans
Kloster i Odense.

Barfod og Rørdam, Kirkekal, f. Slesvig Stift II, 111 f. 
Cawallin, Lunds Stifts Herdaminne III, 87. Danske
Mag. I, 294. 298.

<i>H. F. Rørdam.</i>
</chapter>
<chapter name="Andersen, Jens, --1431, Biskop, s. Lodehat.">

<b>Andersen, Jens,</b> --1431, Biskop, s. Lodehat.

</chapter><chapter name="Andersen, Jens, med Tilnavnet Beldenak (med den skaldede Nakke), --1537, Biskop i Fyn">

<b>Andersen, Jens,</b> med Tilnavnet <i>Beldenak</i> (med den
skaldede Nakke), -1537, Biskop i Fyn, var Søn af
en fattig Landsbyskomager i Brøndum i Slet Herred
ved Limfjorden, nær ved Aggersund («sinus agri»,
Script, rer. Dan. VIII, 525). Den begavede Dreng
nød først en tarvelig Undervisning i en Klosterskole
(i Aalborg?) og tog senere Mestergraden i Køln, hvor
han lærte skolastisk Spidsfindighed og fik saa stor
Indsigt i den kanoniske Ret som ingen anden her til
Lands; senere lærte han i Rom, hvor han maaske endog
uddannedes ved det pavelige Kancelli, diplomatisk
Snuhed og List. Ved Hjemkomsten ansattes han i
Kong Hans' Kancelli og brugtes snart i de vigtigste
Hverv; 1498 sad han saaledes i Norge til Doms over
den urolige Almue, 1499 sendtes han i en vanskelig
Sendelse til Rusland for at afslaa et paatænkt
Giftermaal mellem Kongens Datter og Storfyrstens
Søn. Ved Kongens Gunst blev han 1501 Biskop i Fyn,
en af de rigeste gejstlige Stillinger i Danmark,
men kom strax i Strid med sin Formand Karl Rønnovs
Broder, Marqvard Rønnov til Hvidkilde, og derigjennem
i et spændt Forhold til dennes adelige Slægtninge,
hvis Adelshovmod Skomagersønnen spottede med bidende
Ironi. I Aaret 1502 skal han med sin juridiske
Spidsfindighed have hjulpet Kongen i den berygtede
Sag mod den myrdede Poul Laxmand, ja skal endogsaa
paa denne Tid have forstaaet paa en snild Maade
advarende at blande sig i Kongens Elskovsforhold,
men han vedblev endnu at staa højt i Kongens Gunst og
sendtes samme Aar til Lybek for at bevæge Hansestaden
til at afbryde Handelen med de «oprørske» Svenskere,
dog uden Resultat. Af største Betydning baade for
Bispen personlig og for Danmarks senere Forhold
blev dog det Fredsmøde, som under en pavelig Legats
Mægling holdtes i Lybek 1503. Med Styrke hævdede
han i Begyndelsen sin Konges formentlige Ret til
at opbringe nevtrale Skibe under en Krig, saa at
Legaten endogsaa en Gang viste den heftige Mand bort
fra Forsamlingen og ytrede, at det intet Under var,
at Fyrsterne ikke kunde holde Fred, naar de havde
slige Mænd i deres Raad; men til sidst lod han sig dog
ved Legatens Forestillinger mod Kongens udtrykkelige
Forbud bevæge til at love Lybek en Skadeserstatning
paa 56000 Mark, hvorfor de kongelige Sendebud tillige
med Hertug Frederik i Gottorp gik i Borgen. Skjønt
Kongen ratificerede Traktaten, blev Summen dog ikke
udbetalt paa Grund af fornyede 
Fjendtligheder. Hertugen og Biskoppen bleve derfor
indmanede i Lybek; Hertugen maatte udrede Pengene ved
Pantsættelse af holstenske Borge, medens Biskoppen
ikke i rette Tid havde kunnet give Møde, fordi han
netop da belejredes paa sin Bispegaard Ørkel ved
Svendborg af Marqvard Rønnov. Foreløbig var Bispen
saaledes sluppet vel fra det; ogsaa under de følgende
Fredsmøder lærte Lybekkerne hans altid slagfærdige
Veltalenhed og juridiske Kløgt at kjende; men i samme
Aar kom han i en ny farlig Strid, da hans Folk under
en Sammenkomst i Odense havde dræbt den holstenske
Adelsmand Otto Porsfeldt, der var Dronning Christines
Lensmand paa Næsbyhoved. Biskoppen fik Skyld for
Drabet og kom herved i et spændt Forhold til den
myrdedes Slægtninge og til Dronningen. Den almuefødte
Prælats egenraadige Selvfølelse, hans spydige og
djærve Ytringer baade i Skrift og i Tale baade mod
Konger og Stormænd, hans ofte nærgaaende Indblanding
i de vanskeligste Forhold, hans egenmægtige Styrelse
af sit Stift og hans stærke Opkjøb af Gods til sig
selv bragte ham snart i Strid med alle. Med den
kgl. Lensmand paa Nykjøbing Slot, Oluf Holgersen
Ulfstand, kom han i en langvarig Ejendomstrætte;
den udvalgte Kong Christian sværtede han for Faderen,
og da den unge Fyrste som Styrer af Norge havde ladet
Bisp Carl af Hamar fængsle, søgte han at faa Biskoppen
unddraget fra hans Varetægt og over i sin egen. Denne
Gang maatte Kong Hans selv bringe en Udsoning i Stand
mellem ham og Sønnen; men til sidst faldt han ogsaa
i Kongens Unaade. Da Hertug Frederik stadig manede
om de 56000 Mark, henviste Kongen ham til sidst
til Biskoppen, der havde overtraadt sin Instrux,
og indgav endelig de alvorligste Klager til Paven
over Biskoppens gejstlige Styrelse, navnlig fordi han
egenmægtig havde nedrevet Provstegaarden i Odense og
i Steden opført en statelig, befæstet Bispegaard for
sig selv midt i Byen.

Saaledes trak det op til et Uvejr. Kong Hans' Død
forhalede dog Udbruddet noget; men da Christian II
kun paa det Vilkaar blev hyldet i Hertugdømmerne,
at Hertug Frederik skulde have sit tilgodehavende,
æggedes Kongens Vrede mod Biskoppen end mere. I flere
Aar samlede han ved Hjælp af Bispens private Fjende,
Provst Hans Hansen fra Tofte i Fyn, Vidnesbyrd mod
ham ved Pavehoffet. Paa den samme Herredag i Aaret
1517, hvor Torben Oxes Hoved faldt, i den pavelige
Legat Arcimboldus' egen Nærværelse rettedes en Mængde
Klagepunkter mod Biskoppen: Uærbødighed mod Kongen
og hans Moder (der nu residerede paa 
Næsbyhoved Slot), Otto Porsfeldts Drab, gejstlige
Overgreb, alt toges op igjen, men frem for alt
hans Overskriden af Instruxen 1503, hvorfor Kongen
forlangte som Erstatning den umaadelige Sum af
80000 Gylden (120000 Mark); dertil var Summen voxet
med Rente og Rentes Rente. Hans dristige og snilde
Forsvar aftvang selv den snu Italiener Beundring. Men
hvor ubilligt det end var, at han alene skulde være
Syndebuk, især da Kong Hans selv havde ratificeret
Traktaten, saa kunde det dog ikke nægtes, at han
havde overtraadt sin Instrux, og Kongen vilde
have Penge. Han maatte derfor vandre i Fængsel,
indtil Betalingen skete, først i gejstlig Varetægt
hos Ærkebispen af Lund, senere, da han ikke vilde
falde til Føje, i strængt Fængsel paa Vordingborg og
flere Steder; først imod Slutningen af det 2-3aarige
Fangenskab fik han Lov til at nyde frisk Luft en Times
Tid om Dagen. I April 1520 var han endelig knækket;
han maatte forpligte sig til paa Livstid at overlade
Kongen de to Tredjedele af Bispestolens Indtægter,
der fra nu af paa Kongens Vegne oppebares af Provst
Hans Hansen.

Efter Udsoningen fulgte han med Kongen til Sverige;
hans juridiske Spidsfindighed skulde her bruges. I
en Haandevending gjorde han ved de dristigste
Fortolkninger af «St. Eriks Lov» Sverige fra
et Valgrige til et Arverige og Christian II
til dets rette Arving, først i Rigsraadsmødet
i Graabrødrekirken, senere som Folketaler under
Hyldingen paa Brunkeberg. Faa Dage efter Kroningen
var han Formand i den uhyggelige gejstlige Ret, der
afsagde Kjætterkjendelsen over den afdøde Sten Sture
og hans Medhjælpere. Dog var han næppe indviet i de
hemmelige Planer om Blodbadet; thi da den Efterretning
kom til de forsamlede gejstlige, at Biskopperne af
Strengnæs og Skara førtes til Skafottet, vilde han
ikke tro det og ilede til Kongen for at hindre det,
men standsedes af Diderik Slagheck. Dog tog han
senere med Glæde mod Strengnæs Bispedømme som en
Slags Erstatning for Tabene i Fyn. Da de henrettedes
Lig i flere Dage henlaa ubegravede, sagde han paa
sin spydige Maade til Kongen: «Her slagtes flux,
Herre! det vil give en ond Stank.» Kjætterligene
bleve da brændte. Ved Kongens Tilbagerejse forblev
han i Stockholm som Medlem af Regeringen i Forening
med Gustav Trolle og Diderik Slagheck. Vistnok den
mest begavede og mindst onde af disse tre havde
han dog ikke Statsmandsdygtighed til at styre et
Land. Indre Splid og ynkelig Prokuratorfiffighed
fortærede Regeringens Kraft. Han og Gustav Trolle
klagede indtrængende til Kongen over Diderik 
Slagheck; men da Kongen kaldte Mester Diderik tilbage,
fraraadede Biskop Jens indtrængende dette i en djærv
Skrivelse til Kongen og holdt ham tilbage, hans
Misgjerninger burde netop undersøges i Sverige. Den
sande Grund var dog vistnok, at han frygtede for
Mester Dideriks og Moder Sigbrits Rænker, hvis Mester
Diderik kom til Kjøbenhavn. Næppe var derfor Mester
Diderik afrejst, før han og Gustav Trolle ilede bag
efter. «Naar en salvet Konge fanger mærkelig Skade,
for han tror dem, han ikke skulde tro, og mistror
dem, han skulde tro, da er det en Straf i Følge
Guds lønlige Domme for nogle aabenbare Gjerninger.»
Disse djærve Ord, med Henvisning til Davids Exempel,
har Biskoppen egenhændig skrevet paa sit Indlæg til
Kongen; ere disse Ord virkelig komne Kongen for Øje
eller Øre, forstaar man, at Sigbrits og Kongens Vrede
atter blussede op. Ved Mor Sigbrits Foranstaltning
blev han nu selv kastet i Fængsel (Sept. 1521) og
holdtes i gejstlig Forvaring paa Lunde Ærkestols Slot
Flyginge. Det lod en Tid til, at han skulde gjøres
til Syndebuk for Begivenhederne i Sverige, især da
hans Fjende Mester Diderik blev Ærkebisp i Lund, men
Bladet vendte sig hurtig, det blev Mester Diderik. Det
maa have været i denne korte Mellemtid, at denne raa
Person trængte ind i Fængselet til sin Fange og spydig
tilbød at skrive hans Testamente. «Skriv ogsaa»,
lød Svaret, «at jeg skal leve den Dag, da jeg ser
dig hængt og brændt.» Dette gik som bekjendt snart i
Opfyldelse (Dec. 1521); Bisp Jens blev dog ikke fri,
tvært imod førtes han om til forskjellige Fængsler,
til sidst til det stærke Hammershus paa Bornholm, i
Kongens Varetægt. Alle de gamle Sager synes atter at
være dragne frem; Kongen lod sig saaledes nu indføre
i Odense Bispegaard og mere Gods i Fyn som Bøder for
Otto Porsfeldts Drab m. m. Men i Avg. 1522 indtog en
lybsk Flaade Hammershus, og han tilbragte nu sin Tid
i Lybek indtil Christian II's kort efter følgende
Fordrivelse, uforsonlig over for Kongen.

Nu fik han sit Bispedømme og sin Bispegaard
tilbage. Med praktisk Sans søgte han at
gjenoprette sine store Penge tab, især ved udstrakt
Studehandel; men nye Trængsler forestode under
Adelsregimentet. Selv Bestemmelsen om, at ingen
borgerlig herefter maatte blive Biskop, var saarende
for hans Følelse. Udpresningen af Kirkens Gods ramte
ham haardt, ikke mindre Odense Reces af 1526, at naar
den uadelige gejstlige kjøbte adeligt Jordegods,
skulde dette kunne kræves tilbage af Sælgerens
Arvinger; det var ligesom møntet paa hans mange
Godskjøb. Reformationen begyndte, 
Bønderne i Smaalandene vilde ikke betale Bispetiende og
lignende Afgifter, i Assens og andre Steder fremstode
lutherske Præster. Luther var en lærd, men ond Mand,
der paaførte de lade Buge Krig, skal han have ytret,
han vilde bringe dem til at opgive deres Ladhed og
atter bringe boglig Lærdom i Ære, en kortvarig Krig
var bedre end evig Ro. Han sendte ogsaa advarende
Breve, ikke blot til Assens, men ogsaa til sin Ungdoms
Egne, til Viborg og Aalborg. De fremkaldte et grovt
Svar fra Hans Tausen og vare heller ikke af dybere
Indhold (Rørdams Udg. af H. Tausens Smaaskr. S. 23ff.). 
Midt under Trængslerne (1525) svor han dog «ved
den hellige Ble», at han vilde dø som en vældig Biskop
i Fandens Navn (Dipl. Norv. VII, Nr. 612). Dette
gik dog ikke i Opfyldelse. Marqvard Rønnovs Sønner,
Eiler til Hvidkilde, kort efter Rigsraad og Svigersøn
af den indflydelsesrige Rigsmarsk Tyge Krabbe,
og Joachim, kort efter Biskop i Sjælland, begyndte
atter den gamle Familietvist. Kong Frederik maatte
lægge sig imellem og afsagde en Voldgiftskendelse
(1528), i Følge hvilken Bispen idømtes en stor Bøde,
fordi han havde kaldt den afdøde Marqvard Rønnov en
aabenbar Kjætter, sat ham i Band og ladet sig indføre
i hans Jordegods; betaltes Bøden ikke, skulde han
afstaa dem en Del af sit private Jordegods. Forbitret
over Kjendelsen opfyldte han den ikke, men fremsatte
endog skriftlig ærerørige Ytringer om Rønnoverne og
uforsigtige Ytringer om Kongen. En ny Proces udbrød,
under hvilken den gamle, nu svagelige Biskop 1529
oplod Stiftet til Domprovst i Viborg Knud Henriksen
Gyldenstjerne mod en aarlig Pengesum og Brugen
af Kjærstrup Bispegaard paa Taasinge. Aaret efter
faldt Dommen; Biskoppen blev dømt til Tremarksmand
som Løgner og Æreskjænder. Han levede nu i Ro paa
Kjærstrup; men omtrent samtidig med Frederik I's Død
(April 1533) blev han 1532 (Jvfr. Kirkehist. Saml. 5. R. 
III, 205 ff.) i Mulm og Mørke bortslæbt
fra Kjærstrup af en af Otto Porsfeldts holstenske
Slægtninge, Christoffer Rantzau til Qvarnbek. I 5
Maaneder slæbtes den gamle Mand under de grueligste
Mishandlinger fra Sted til Sted, i Skove og paa Heder,
og kastedes til sidst i et snævert Fængsel; han har
selv beskrevet sine Lidelser i et latinsk Klagedigt
(Script, rer. Dan. VIII, 527). Endelig udløstes han
af en anset Borger i Lybek, Henrik Skepping, gift med
hans Søsterdatter. Han, der havde lidt saa meget:
af Adelens Hovmod, tilbragte sine sidste Leveaar
i den demokratiske Hansestad, som allerede én Gang
havde udfriet ham af et Fængsel. Her fra sendte han,
virksom som altid, i Aaret 1534 nogle mærkelige
Artikler til Biskop Ove 
Bille. Danmark er et Valgrige, ytrer han, «og om de
aldrig ville have Konge, da stander det hos dem»; 
de skulle vel vogte sig for Hertug Christian
og Holstenerne, men holde sig til Lybek og de
vendiske Stæder (Danske Mag. 3. R. I, 40 f.;
jfr. Hist. Tidsskr. 4. R. III, 515). «Lybek er
en Stad mod Vold og gjør ingen Uret,» skriver han
15. Avg. 1534 til en dansk Adelsmand, «Gud give, at
flere havde saa bekjendt udi Tide, som vi gave dem
tit og ofte til Kjende med mange vore Breve.» Dermed
forsvinder han, medens Grevefejden rasede. Med Lybek
havde han udsonet sig; her døde han 20. Jan 1537.

I tidligere Dage havde han ladet sit Epitafium opsætte
i Odense med en kort Selvbiografi (Script. VIII,
525). Biskop Jørgen Sadolin, hvem han skal have taget
sig af, da han paa Knud Gyldenstjernes Vegne ordnede
Kirkeforholdene paa Taasinge, har tilføjet nogle
latinske Vers, hvori han med Deltagelse fremhæver hans
Kløgt og stormfulde Liv. I Samtidens og Eftertidens
Erindring levede han stedse som den højt begavede og
veltalende, men snu og listige Prælat, der forstod
«den sorte Kunst». Mange Fortællinger vare i Omløb
herom.

C. Paludan-Müller, Jens Andersen Beldenak, 2. Udg., Odense 1837. 
Allen, De tre nord. Rigers Hist. II, 350 ff. og fl. St.

<i>A. Heise.</i>
</chapter>

<chapter name="Andersen, Jens Banzon Hee, 1820-92, Landmand">
<b>Andersen, Jens Banzon Hee,</b> 1820-92, Landmand. 
Han er født 12. Marts 1820 paa Østrupgaard ved Faaborg,
hvor Faderen, Christen A., Søn af Fæstegaardmand
Anders Rasmussen af Torpe paa Langeland, var
Forpagter. Moderen, Johanne Mathie f. Hee,
var en Datter af Sognepræst Jens Banzon H. til
Korup og Ubberud. Faderen døde allerede 1830,
men Moderen beholdt Forpagtningen til dens Udløb,
og A., der blev undervist hjemme, fik tidlig
Lejlighed til at beskjæftige sig med Landbruget,
særlig med Kvægavl. 1835 blev han Medhjælper paa
Godsforvalterkontoret ved Lundegaards Stiftelse, 1836
Lærling i Landbrug paa Brobygaard, 1840 Forvalter paa
Frederiksgave, en af Datidens bedst drevne Gaarde,
1842 Bestyrer af Falkensten ved Slagelse og fra
1843 til 1851 Forvalter paa Gunderslevholm, som
han derefter overtog i Forpagtning og drev indtil
1879. Fra den Tid har han boet paa Frederiksberg og
har virket som Sekretær i de samvirkende sjællandske
Landboforeninger, særlig for disses Stambogs
førelse. A. har især haft Betydning som praktisk
Kvægopdrætter, i det han har skabt den saakaldte
Gunderslevholmske Kvægstamme, der er en 
udpræget Malkestamme, hvorfra Individer nu findes
spredte over de fleste Egne af Landet og da især paa
Øerne. Han har fremdeles gjort sig bekjendt i videre
Kredse som ivrig Forfægter af det saakaldte Guénonske
Systems Betydning som Kjendetegn paa Malkeevne hos
Kvæget. Sine Erfaringer om Kvægavl og Kvægopdræt
har han nedlagt i en Række Afhandlinger, der findes
spredte omkring i Landbrugstidsskrifter. Han har
været en af de tidligste og ivrigste Forkæmpere
for Samarbejde mellem de landøkonomiske Foreninger
til Fremme af deres Formaal, og han har navnlig
været en varm Talsmand for Samarbejde mellem
store og smaa Jordbrugere. 7. Nov. 1851 ægtede
A. Dorothea Marie Rømer (f. 1829), en Datter af
Overavditør Ludv. Ferd. R. 1854 udnævntes A. til
Kammerraad, og 1886 tildelte det kgl. danske
Landhusholdningsselskab ham den Collinske Medaille
i Sølv. Han døde 6. Marts 1892.

Erslew, Forf. Lex., Suppl.Landbrugs-Ordbog I, 72.

<i>J. P. Petersen.</i>
</chapter>

<chapter name="Andersen, Jens Mathias Bollerup, 1822-68, Bonde">
<b>Andersen, Jens Mathias Bollerup,</b> 1822-68, Bonde. 
Han fødtes 6. Marts 1822 paa Gammelgaard, Ølgod
Sogn. Forældrene vare Gaardejer Anders Mortensen
og Kirsten Marie Kjeldsdatter. De lode deres Søn
godt opdrage, og han udviklede sig i Hjemmet til
en tænkende og praktisk dygtig Bonde, hvilket han
bl. a. viste, da han efter i 1848 at have overtaget
sin lille Fædrenegaard, der kun var paa 60 Tdr. Land,
strax gav sig til at plante og anlægge en smuk Have,
hvilket paa den Tid var et stort Særsyn i Egnen. Han
vandt snart stor Anseelse i sin Kreds og kom til at
beklæde en Mængde offentlige Tillidshverv. 1853-55 var
han Folketingsmand for Ribe Amts 1. Kreds, og 1866-68
var han Landstingsmand for 11. Kreds. Hans Betydning
i Rigsdagen stod næppe i Forhold til den Anseelse,
han nød i sin Hjemstavn, hvor han blev kaldt Hovedet
for en betydelig Kreds og stod i Spidsen for de fleste
Rørelser i Tiden, hvilket bl. a. ogsaa medførte, at
han i 1867 var Medstifter af Vestkjær Folkehøjskole og
Formand for dens Bestyrelse til sin Død, der indtraf
23. Okt. 1868.

Rugaard, Fremrag. danske Bønder.

<i>J. P. Petersen.</i>
</chapter>

<chapter name="Andersen, Johannes Fritz Emanuel, f. 1829, Musiklærer og Komponist">
<b>Andersen, Johannes Fritz Emanuel,</b> f. 1829, Musiklærer og Komponist. 
Fritz A. er født i Kjøbenhavn
14. Febr. 1829, Søn af Bogbindermester Johannes
Christian A. og Henriette Sophie f. Kriedt, viste som
Barn meget musikalsk Nemme og modtog Undervisning af
forskjellige Lærere, navnlig i Klaverspil. Allerede
som 12 Aars Dreng begyndte han selv at informere og
har i hele sit Liv været 
en meget søgt Lærer i Klaverspil, ligesom han har
informeret i Sang ved adskillige af Kjøbenhavns
større Skoler. Samtidig har han udfoldet en meget
flittig Virksomhed som Komponist, mest af Klavermusik
for 2 og 4 Hænder, Divertissementer og Fantasier over
almenyndede og hjemlige Melodier til Undervisningsbrug
(over 100 Hæfter), desuden adskillige Romancer
og Sange, flere Hæfter Skolesange samt af større
Kompositioner 4 Kantater, flere Korstykker med
Orkester og 3 Ouverturer, hvoraf en Lystspilouverture
hyppig er opført i Tivolis Koncertsal. Han ægtede i
1859 Thora Hansine Stæhr, Datter af Hørkræmmer Hans
Jørgen Henning S. 

Søndagsposten Nr. 978 (med Portræt).

<i>G. St. Bricka.</i>
</chapter>

<chapter name="Andersen, Jørgen, --1650--, Rejsende">
<b>Andersen, Jørgen,</b> --1650--, Rejsende, født i
Tønder. Han gik i sin Ungdom til Holland, tog 1644
i det ostindiske Kompagnis Tjeneste til Batavia og
foretog i de følgende Aar en Række Rejser i Asien,
dels til Indien og Arabien, dels til Japan. Faa
Tilbagevejen her fra led han Skibbrud, kastedes
i Land paa den kinesiske Kyst og blev gjort til
Slave. Som saadan deltog han i Krigene med Tatarerne,
blev fangen af disse, men undslap og rejste igjennem
Tatariet, Persien, Mesopotamien og Syrien tilbage til
Evropa. 1650 kom han hjem til Slesvig, hvor Hertug
Frederik III af Gottorp interesserede sig meget
for ham og gjorde ham til Herredsfoged i Krop. Paa
Hertugens Opfordring nedskrev han en interessant
Rejseberetning.

Orientalische Reisebeschreibung Jürgen Andersens u. Volquard Iversens, ausgeg. durch Ad. Olearius, Schlesw. 1669 og 1696. 
Moller, Cimbr. lit. I, 18.

<i>J. A. Fridericia.</i>
</chapter>

<chapter name="Andersen, Lambert,> --1525, Mag., Kannik">
<b>Andersen, Lambert,</b> --1525, Mag., Kannik, en af
Christian II's troeste Mænd, af en anset Familie
fra Ribe, sluttede sig ligesom hans Broder Poul (se
denne) til Sigbrits Parti, blev Kannik i Ribe og fik
Indtægterne af flere Sognekald. Som kgl. Sekretær
brugtes han meget i indenrigske Sager og ledsagede
ogsaa Kongen paa dennes Rejse i Jylland og Fyn, da
Oprøret allerede var udbrudt; hans aabne Ytringer om
Kongens Planer mod forskjellige Stormænd vare næppe
til Gavn for denne (Allens Breve I, 55 f.). Han fulgte
Kongen til Nederlandene og Tyskland og viste stadig
stor Iver for hans Gjenindsættelse. Han udvirkede
saaledes, at nederlandske Skibe i Efteraaret 1523
sendtes Kjøbenhavn til Hjælp, og da Søren Norby 1525
rejste Opstand i Skaane, udrustede han i Forening
med Claus Kniphof 2 Skibe og tog selv i sin 
fremrykkede Alder Anførselen over det ene som
Kaperhøvding. Med sine Slægtninge i Ribe stod han
stadig i Forbindelse, og da han hørte, at hans Broder
Poul holdtes i Fængsel der, ytrede han, at han «vilde
tale sin Broders bedste til de Forrædere af Ribe inden
Pinsedag». I Febr. løb de med Skibene ud fra Holland,
kaprede i Nordsøen og langs Norges Kyster, gjorde
et Angreb paa Bergen, hvor de fangede Biskoppen,
og vare ved deres Kaperier allerede i Færd med at
samle en større Styrke, da L. A. Pinsedag 4. Juni
1525 faldt i en Træfning med hanseatiske Orlogsmænd,
der vare udsendte mod dem. Han roses baade for sin
Kjækhed i Kampen og for sin aabne, redelige Karakter,
godmodig, mild og venlig, som han var mod alle.

Allen, De rebus Christ. II exulis S. 92.
Allen, De tre nord. Rigers Hist. V, 99 ff.

<i>A. Heise.</i>
</chapter>

<chapter name="Andersen, Niels, f. 1826, Politiker">
<b>Andersen, Niels,</b> f. 1826, Politiker. A., der
er Søn af Gaardfæster i Eskør, Husby Sogn under
Grevskabet Wedellsborg, Anders Nielsen og Mette Marie
Pedersdatter og født 28. Maj 1826, valgtes i 1858
ind i Folketinget af Odense Amts 4. Valgkreds. Under
Forfatningskampen i Treserne emanciperede han sig
med 6 Standsfæller fra J. A. Hansens Ledelse. Han
blev derfor i 1866 slaaet i Middelfart, men samme
Aar valgt i Odense Amts 3. Kreds. A. hørte senere
til «Mellempartiet», men er efter dettes Ophør
traadt op som en af Venstres mest slagfærdige
Modstandere. A. har vidst selv at erhverve sig gode
Kundskaber, han har en letstrømmende, om end ikke
nuanceret, Veltalenhed og som sin herskende Evne:
en Ro, et Præg af den dannede Mands Selvherredømme,
der kun voxer, alt som Debattens Bølger stige. I 1876
kostede hans Stilling i Forsvarssagen ham hans Plads
i Assens, men allerede i Jan. næste Aar valgtes han
i Odense Amts 2. Kreds (Kjærteminde). Paa det saglige
Omraade har A. navnlig taget Del i Landboreformernes
Behandling, og i 1870-71 var han Ordfører i Fæstesagen
(den senere Lov af 9. Marts 1872), da J. A. Hansen
paa Grund af en Aftale med Zytphen-Adeler sagde sig
fra. At den fynske Hovedbane (Lov af 10. Marts 1861)
fik en saa central Beliggenhed, skyldes A.; den var
oprindelig bestemt til at gaa nord om Vissenbjærg
Sogn. Da Lehmann senere som Indenrigsminister vilde
forandre Banelinjens vestligste Strækning, saaledes
at Middelfart blev forbigaaet til bedste for Strib,
udvirkede A., at Banen kom til at passere Middelfart,
hans daværende Valgsted (Lov af 
11. Febr. 1863). A. har i 32 Aar været
Sogneraadsmedlem i Husby Sogn, hvor han ligesom
Faderen er Gaardfæster, i 18 Aar tillige Formand.

<i>M. P. Friis.</i>
</chapter>

<chapter name="Andersen, Niels, f. 1835, Entreprenør">
<b>Andersen, Niels,</b> f. 1835, Entreprenør. Han er født
11. Sept. 1835 i Ydby i Thisted Amt; hans Forældre
vare Gaardmand Anders Nielsen og Ane Margrethe
Didriksdatter. Navnlig ved Moderens Paavirkning blev
hans Lære- og Læselyst tidlig vakt, og med meget
primitive Midler lærte han sig endog selv Tysk. For
øvrigt arbejdede han med i Forældrenes Bedrift. Den
fædrene Gaard var imidlertid kun lille, og da Faderen
for at bøde herpaa paatog sig smaa Entrepriser med
at kjøre Grus og Sten til Amtets Veje, arbejdede
Sønnen ogsaa med herved og kom saaledes tidlig
ind paa den Virksomhed, der senere i større Stil
skulde blive hans Levevej. Efter i 1855-57 at have
aftjent sin Værnepligt som Dragon og gjennemgaaet
Skriveskolen for Underofficerer overtog han paa
egen Haand forskjellige mindre Vejarbejder i sin
Hjemstavn og vovede sig derefter (i 1862) til at
overtage Strækningen Hillerød-Fredensborg ved den
nordsjællandske Jærnbanes Anlæg. Forsøget lykkedes,
og nu overtog han, navnlig efter at han i 1864,
paa ny indkaldt, havde gjort Krigen med, bestandig
større Arbejder, Søudtørringer, Jærnbaneanlæg
o. lign. baade her i Landet og Sverige. Han har
saaledes bygget Helsingborg-Hesleholm Jærnbanen
(1873-74), Aarhus-Ryomgaard Banen (1876-77),
Hillerød-Græsted Banen og en ny Havn ved Helsingør
(1879-80), Randers-Hadsund Banen (1882-83),
Dampsporvejen mellem Kjøbenhavn og Klampenborg (1883)
osv. Ved disse betydelige, med stor Risiko forbundne
Foretagender havde han i Regelen god Fortjeneste,
men derfor troede han sig ogsaa forpligtet over for
Arbejderne, og 1. Marts 1880 oprettede han et Legat
paa 100000 Kr. til Understøttelse af tilskadekomne
Arbejdsmænd og deres Enker; Legatet bestyres i
Indenrigsministeriet. I levende Overbevisning om
Forsvarssagens Vigtighed for Landet har han været
Medlem af Bestyrelsen for den i 1884 iværksatte
«Selvbeskatning» til Forsvarssagens Fremme samt
Forretningsfører ved Bygningen af det første
permanente Fort ved Kjøbenhavn, «Garderhøjfortet», og
været virksom for Erhvervelsen af de for Kjøbenhavns
Landbefæstning nødvendige Jordarealer. Han blev
omtrent samtidig ført ind i Rigsdagslivet. Efter i
Juni 1884 at være falden ved Valget i Nykjøbing paa
Mors, blev han 28. Sept. 1886 valgt i sin 
Fødeegn (Vestervigkredsen) og gjenvalgt i
Jan. 1887. Efter fra 1870 at have haft Bopæl i
Kjøbenhavn har han fra 1877 boet paa Søholm ved
Gjentofte. 20. April 1866 ægtede han Thora Amalie
Husen (f. 22. April 1845), Datter af Amtsvejinspektør
P. H. i Svendborg og Marie Dorthea f. Fiedler.

Illustr. Tid. XXVIII, S. 29.

<i>C. Nyrop.</i>
</chapter>

<chapter name="Andersen, Peder, --1694, Maler">
<b>Andersen, Peder,</b> --1694, Maler, kaldes jævnlig i de
kgl. Regnskaber Peder Normand og var vel saaledes
født i Norge. Om hans kunstneriske Uddannelse vides
intet. Omtr. fra 1680 af sysselsattes han for Hoffet,
dels som Maler, dels som en Slags Kunstkommissionær:
han kjøbte Billeder til Kongen paa Abr. Wuchters'
Avktion (1683), modtog og ordnede Kobberstik og
Blybilleder, som paa den Tid i ikke ubetydeligt Antal
indkjøbtes for kgl. Regning i Holland af Maleren
Gelton, osv. Snart efter blev A. kgl. Hofmaler. Han
opholdt sig mest paa Frederiksborg og havde Værksted
der. Af hans Arbejder kan nævnes «Skattens Mønt»,
som kom i den kgl. Samling, 2 Billeder: Engle med
Scepter, Sværd og Rigsæble (1684) i «det nye Gemak»
paa Frederiksborg, 3 Billeder (1689) i Slotskirken
sammesteds, «Fred og Enighed» paa Jægersborg, et
Par Portrætter, som af Gehejmeraad Michael Wibe og
af Niels Juel, paa Rosenborg, o. a. m. Adskillige
af disse Billeder ere gaaede til Grunde eller kunne
ikke mere paa vises. I sin Malemaade og i hele sin
Kunstretning staar han den hollandske Skole nær
og har derfor formodentlig været Lærling af Carl
v. Mander eller Abr. Wuchters. A. var Magnus Bergs
Læremester i Malerkunsten; Berg kom i hans Værksted
paa Frederiksborg midt i 1690 og holdt ud hos ham
til sin Afrejse til Italien eller til sin Læremesters
omtr. samtidig dermed indtræffende Død, i Forsommeren
1694, skjønt A. synes at have været en skrap,
undertiden endog meget barsk Lærer. A. (og Riboldt)
have tegnet Kartoner til de af Bernt v. d. Eiche og
hans Broder vævede Tapeter i Riddersalen paa Rosenborg
Slot.

Danske Mag. I, 128.
Thiele, Kunstakad. og Heststatuen p. Amalienborg S. 4 f.
Burman Becker, Vævede Tapeter S. 28.
Weilbach, Konstnerlex.

<i>F. J. Meier.</i>
</chapter>

<chapter name="Andersen, Poul,</b> -o. 1551, Mag., Kantor i Ribe Domkapitel">
<b>Andersen, Poul,</b> -o. 1551, Mag., Kantor i
Ribe Domkapitel, var en Borgersøn fra Ribe
(jvfr. S. 249). Han nævnes første Gang 1507 som Kannik
i Ribe og Oppebærer af en kongelig Skat. Rimeligvis
har han tjent i det kongelige Kancelli og belønnedes
næste Aar med Forstanderskabet for Nonneklosteret
uden for Ribe. Christian II 
benyttede meget hans Tjeneste, blandt andet til en
Sendelse til Rom. Et Vidnesbyrd om den Forbitrelse,
Kongens Fjender nærede imod ham, er, at han endog
beskyldtes for at have udøvet Trolddom i Forening
med Moder Sigbrit. Igjennem Pavehoffet opnaaede
han Begunstigelser i sin Stilling i Kapitlet og til
sidst Kantordømmet. Ved sin Flugt fra Landet 1523
vilde Kongen paa ny sende ham til Rom; men han blev
taget til Fange og maatte overlade sit Prælatur til
den sildigere Biskop Oluf Munk, rimeligvis dog som
Bestyrer paa P. A.'s Vegne og mod en aarlig Pension;
thi efter Reformationen, da Oluf Munk var fratraadt
sin gejstlige Stilling, gjorde P. A. paa ny Paastand
paa Kantordømmet, og Kapitlet maa have anerkjendt hans
Ret hertil; men han var Magthaverne for ubehagelig,
og Kapitlet maatte vælge en ny Kantor, der dog
rimeligvis vedblivende maatte betale P. A. hans
Pension. Ligeledes beholdt P. A. i det mindste en
Del af sine Indtægter af Kapitelsgodset til sin
Død omtr. Aar 1551. Han maa have været en meget
lidenskabelig og trættekjær Mand, hvorpaa man ogsaa
fra hans sidste Levetid har et mærkeligt Exempel i
en Strid, som han 1544 havde for Raadstueretten med
Ærkedegnen i Ribe Domkapitel, Mag. Jens Viborg.

Kinch, Ribe Bys Hist. og Beskr.
Ny kirkehist. Saml. I, 399 ff.

<i>J. Kinch.</i>

</chapter><chapter name="Andersen, Stig, s. Hvide.">

<b>Andersen, Stig,</b> s. Hvide.

</chapter><chapter name="Andersen, Theodor Vilhelm Jacob, f. 1835, Skuespiller og Theaterdirekfør">

<b>Andersen, Theodor Vilhelm Jacob,</b> f. 1835, Skuespiller
og Theaterdirekfør. A., som er en Søn af Skibsbygger
i Marinen Joh. P. A. og Karen Kirstine f. Haagensen,
blev født i Nyboder 7. Okt. 1835, gik i Søetatens
Drengeskole og deltog i Orlogsbriggen «Merkurius'»
Togt til Vestindien 1852-53. Efter sin Hjemkomst blev
han Skriver i Marinens Beregningskontor og giftede sig
15. Okt. 1859 med Caroline Hansine Tholstrup. Hans
Lyst til at spille Komedie drev ham imidlertid til
at søge Engagement ved Kasinos Theater, hvor han da
11. Sept. 1862 debuterede som Jøran i «Huldrebakken»
og snart ved Flid og Udholdenhed i Forening med
medfødte dramatiske Anlæg drev det til at blive
en af dette Theaters bedste Støtter som Elsker og
senere som Karakterskuespiller. Fra Begyndelsen af
Sæsonen 1869-70 overtog han Ledelsen og Driften
af Kasinos Theater, og ved sin store Dygtighed,
utrættelige Energi og gode Smag hævede han dette,
der var kommet stærkt i Forfald. I Sommeren 1884
fratraadte han Ledelsen af 
Kasinos Theater og forpagtede Dagmartheatret,
som han siden den Tid har drevet.

<i>Edgar Collin.</i>

</chapter><chapter name="Andersen, Vigo Alfred, s. Andersen, Carl Joachim.">

<b>Andersen, Vigo Alfred,</b> s. Andersen, Carl Joachim.

</chapter><chapter name="Andersen-Lundby, Anders, f. 1841, Landskabsmaler">

<b>Andersen-Lundby, Anders,</b> f. 1841, Landskabsmaler. I
Landsbyen Lundby ved Aalborg levede Forældrene
som fattige Bønderfolk; Anders A.-L. fødtes der
16. Dec. 1841. 17 Aar gammel tog han Tjeneste i
Aalborg hos Kjøbmand Hartvigsen, der blev opmærksom
paa hans kunstneriske Anlæg og skaffede ham Midler
til i Sept. 1861 at rejse til Kjøbenhavn. Væsentlig
arbejdede han her paa egen Haand. Han naaede ikke at
komme ind paa Akademiet og maatte søge sit Erhverv
ved at male Billeder af temmelig ringe Art og Værd
til smaa Kunsthandlere. 1864 udstillede han første
Gang. Fra 1870 begyndte han at udstille en Række
Vinterlandskaber, der hurtig gjorde ham til en i
vide Kredse paaskjønnet Kunstner. Med sin Familie
forlod han Danmark 1876 og har siden haft fast
Ophold i München. Han har dog jævnlig foretaget
Studierejser til Danmark og vedvarende deltaget i
vore Udstillinger. Han er vedbleven med Forkjærlighed
at male Vinterlandskaber, nyfalden Sne i Skove eller
Æltet paa Vejene uden for en bajersk By, Billeder uden
stærk Belysning og med brudte Farver. I Karakteren
af sine Kompositioner og sine Billeders Farveholdning
har A.-L. vist et Syn paa Naturen -- eller Kunsten --,
der i stedse højere Grad har fjærnet sig fra andre
danske Landskabsmaleres.

Müller, Nyere dansk Malerkunst S. 222.

<i>Karl Madsen.</i>

</chapter><chapter name="Andresen, Andreas Peter, 1771-1832, Kjøbmand og Forfatter">

<b>Andresen, Andreas Peter,</b> 1771-1832, Kjøbmand og
Forfatter, Søn af Hans Christian A. i Flensborg,
hvor han fødtes 1. Marts 1771. Anset Kjøbmand i sin
Fødeby, Borgerkapitajn, Raadmand og kort før sin Død
valgt til Borgmester; død 16. Okt. 1832. Udfoldede
en mangeartet Virksomhed i Kommunens og Samfundets
Tjeneste, ligesom han var en ivrig Medarbejder i
en Række lokale Blade og Tidsskrifter. Ved Siden
af var han en yndet Digter af Viser og Folkesange;
det var især ham, som i den første Menneskealder af
Aarhundredet gav den dansk-patriotiske Stemning i
Flensborg et levende Udtryk. Gift med Anna Cathrina
Jepsen, Datter af Borgmester J. i Flensborg, d. 1834.

Forfatterlexica for Hertugdømmerne. 
Neuer Nekrolog der Deutschen X, 725 ff.

<i>A. D. Jørgensen.</i>
</chapter>
<chapter name="Andresen, Christopher Schrøder, 1760-1832, Præst">
<b>Andresen, Christopher Schrøder,</b> 1760-1832, Præst,
er født i Rønne 3. April 1760. Faderen var
Generalavditør, Amtsforvalter Christian A., Moderen
Michelle Othilia f. Schrøder. Han blev Student
fra Helsingørs Skole 1775 og tog 1779 filologisk
Embedsexamen. 1783 fik han Borchs Kollegium; men
samme Aar blev han angrebet af en Sindssygdom. 1787
tog han theologisk Embedsexamen og Magistergraden
i Filologi, hvorefter han blev Rektor ved den lærde
Skole i Rønne; 1789 ægtede han Louise Cathrine Nansen
(d. 1833), hvis Fader var Kommandant paa Bornholm;
1800 fik han Titel af Professor; 1805 udnævntes han
til Sognepræst for Vissenbjærg paa Fyn, hvorfra han
1820 forflyttedes til Kjærteminde og Drigstrup, hvor
han døde 18. Maj 1832. -- I Kjærteminde havde der længe
været holdt gudelige Forsamlinger. Men netop Aaret
før A. kom der til, fik disse et større Opsving,
i det en Mand fra Sognet, Husmand Christen Madsen
fra Bregnør, sluttede sig til de opvakte, der desuden
havde en Støtte i en velhavende Kjøbmand Niels Larsen
i Kjærteminde. A. forsøgte at bekæmpe Bevægelsen;
men denne udbredte sig, og Befolkningen delte sig
i to Partier, der rejste haarde Beskyldninger mod
hinanden. C. Madsen skrev i et Brev til Dronningen, at
deres Præst, «som skulde vise dem til et gudfrygtigt
Liv, henviser dem til Drik, Spil og Dans». For denne
og andre Ytringer anlagdes der offentlig Sag mod
C. Madsen, og da der 1822 var Tale om at ophæve denne,
modsatte A. sig det, da flere af hans Sognefolk under
Eds Tilbud havde tiltraadt de grove Beskyldninger
mod ham. Dommen i Sagen faldt 1829, efter
C. Madsens Død 19. Febr., de anklagede slap med Mulkter. --
En af A.s foresatte, Amtsprovst Lütken, kalder
ham «en lærd, yndet og højst godmodig Lærer». Hans
Optræden mod de opvakte var ikke forskjellig fra de
fleste andre Præsters og fandt for en stor Del sin
Undskyldning i deres egen Hensynsløshed.

Saml. til Fyens Hist. og Topogr. III, 32 ff.

<i>L. Koch.</i>
</chapter>

<chapter name="Andresen, Hans Albert, f. 1834, Tekniker">
<b>Andresen, Hans Albert,</b> f. 1834, Tekniker. Han er født
28. April 1834 i Kjøbenhavn, Søn af Skræddermester
Andres A. og Birgitte f. Dahlgreen. Efter i 1854
at være bleven Student fra Borgerdydskolen paa
Christianshavn tog han i 1855 Adgangsexamen til den
militære Højskole og i 1861 fuldstændig Examen i
Mekanik ved polyteknisk Læreanstalt og blev, efter
fra 1858-73 at have været Lærer og Inspektør ved
Borgerdydskolen paa Christianshavn, i 1872 ansat som
Beregner ved Livsforsikrings- og 
Forsørgelsesanstalten af 1871. Fra 1878-84 var han
Borgerrepræsentant i Kjøbenhavn, fra 1879 har
han været den ene af den Reiersenske Fonds to
Bestyrere, og fra 1878 har han redigeret «Teknisk
Forenings Tidsskrift». Fra 1866-74 var han Medlem
af Industriforeningens Bestyrelse, og i 1877 var han
Medstifter af den tekniske Forening ligesom 1865 af
Foreningen «Fremtiden» og 1882 af Kreditforeningen
af Grundejere for Kjøbenhavn og Omegn. Foruden i
disse Foreningers Bestyrelser har han ogsaa Sæde i
Bestyrelserne for de Massmannske Søndagsskoler og
Hjælpeforeningen for kvindelige Haandarbejdere. Ved
Siden af at redigere «Teknisk Forenings Tidsskrift»
har han udfoldet en ganske betydelig, populær
litterær Virksomhed, navnlig ved Artikler i de
af Selskabet for Folkeoplysningens Fremme udgivne
Skrifter, «Fremtidens» og andre Nytaarsgaver, «Det
19de Aarhundrede» og «Tilskueren», ligesom han har
oversat forskjellige Bøger navnlig fra Engelsk og
Tysk af teknisk og æsthetisk Indhold. 1861 ægtede han
Elizabeth Issot, Datter af Malermester I. i Beverley i
England.

<i>C. Nyrop.</i>
</chapter>

<chapter name="Andrésson, Guðmundur, --1654, Oldforsker">
<b>Andrésson, Guðmundur,</b> --1654, Oldforsker, er født paa
Gaarden Bjarg i Miðfjörður i det nordlige Island i
Begyndelsen af det 17. Aarhundrede. Hans Fødselsaar
er ikke bekjendt, ligesom der ogsaa i forskjellige
Henseender hersker Usikkerhed angaaende hans
Livsbegivenheder, som her fortælles saa vidt muligt
paa Grundlag af hans egne Meddelelser. I sin Ungdom
besøgte han den lærde Skole paa Holar, men maatte paa
Grund af Fattigdom før Tiden forlade denne og søge sig
sit Udkomme ved Arbejde eller Undervisning, Han blev
Degn og synes at have haft Tilladelse til at udøve
gejstlig Virksomhed, men blev afskediget uden senere
at opnaa Præstekald og levede derefter i omtrent 10
Aar som Privatmand, hovedsagelig vistnok som Bonde
hos sin Moder paa Bjarg, men dog tillige optaget
af Studeringer, der bl. a. ogsaa omfattede nordisk
Oldforskning. Under sine litterære Sysler skal han af
en Nabopræst, Einar Arnfinnsson, der var en god Ven
af ham, under en Privatkorrespondance være ført ind
paa en Kritik af den islandske Ægteskabslovgivning,
som vedkommende Præst efter Sigende tidligere havde
været i Konflikt med, og G. A. kom saaledes til at
skrive en Afhandling om Flerkoneri eller Konkubinat,
hvori han søgte at bevise, at sligt hverken i det
gamle eller nye Testamente var forbudt, og at den
paa Island ilde sete, strænge Lov angaaende Hor og
Lejermaalssager, den saakaldte «Storedom», 
med urette tog saa haardt fat paa disse Forhold. Dette
blev for G. A., der synes at have haft farlige
Fjender blandt Embedsstanden, skæbnesvangert. Da den
kgl. Befalingsmand Henrik Bielke Aar 1649 opholdt sig
paa Island for at tage Indbyggerne i Ed, henledede man
hans Opmærksomhed paa nævnte Skrift, der angaves ikke
blot at ophidse og vække Forargelse, men at indeholde
et direkte Angreb paa den bestaaende Lovgivning, og
det besluttedes at lade Ophavsmanden fængsle. G. A.,
der var bleven advaret, skyndte sig hjem fra en
paabegyndt Rejse, men indhentedes og førtes til
Altinget, hvor den nordlandske Biskop under Forhøret
optraadte meget fjendtlig imod ham. For at undgaa en
ham ugunstig Afgjørelse henskød han Sagen til Kongens
Naade og førtes nu fangen til Danmark, for at hans
Sag kunde undersøges af Professorerne. I Kjøbenhavn
indsattes han i Blaataarn, hvor efter den almindelige
Fortælling et mærkeligt Tilfælde skal være kommet ham
til Hjælp, i det han en Nat ufrivillig styrtede ud af
et af Vinduerne og forvildede sig ind i det kongelige
Slots Barnekammer, hvor han vakte stor Forvirring,
indtil det endelig lykkedes ham at gjøre sig for saa
vidt forstaaelig, at han kunde blive ført tilbage til
Fængselet; Rygtet om Æventyret naaede Kongens Øren,
og dette skal da have givet Anledning til, at hans Sag
undersøgtes. Den paaklagede Afhandling oversattes paa
Latin, for at de kjøbenhavnske Universitetsprofessorer
kunde bedømme den, og paa Trods af (jvfr. XIX, 422) en af dem afgiven
Erklæring skal hans Frigivelse have fundet Sted!
Dog maatte han forinden skriftlig forpligte sig til
ikke at vende tilbage til Island samt for Fremtiden at
afholde sig fra slige utilbørlige Undersøgelser. Aaret
efter indskreves G. A., der ved sine Anlæg for nordisk
Filologi erhvervede sig forskjellige Velyndere, ved
Kjøbenhavns Universitet og fik Plads paa Regensen;
men allerede faa Aar efter, 1654, bortreves han af
Pesten. Af G. A.s ved Datidens Syslen med gammel
nordisk Litteratur fremkaldte Skrifter -- alle
latinske -- kan fremhæves Kommentar til Völuspá,
udg. af P. Resen 1665, Völuspá med Oversættelse og
Kommentar (1673), «Lexicon islandicum» (1683).

Historia eccl. Islandiæ III, 586 ff. 722.
O. Wormii Epistolæ S. 1070 ff.
G. A.s latinske Skrivelse til O. Worm, dat. Blaataarn 9. Okt. 1649
(Bøllings Brevsaml., kgl. Bibl.).
De tre theol. Professorers Votum i G. A.s Sag, 24. Dec. 1649 (A. Magn. Saml. Nr. 381,
fol.).
Personalhist. Tidsskr. V, 238.

<i>Kr. Kaalund.<i>
</chapter>
<chapter name="Andræ, Carl Christopher Georg, 1812-93, Politiker og Mathematiker">
<b>Andræ, Carl Christopher Georg,</b> 1812-93, Politiker
og Mathematiker. A., en Søn af Johan Georg A.,
Kapitajn ved 3. jyske Infanteriregiment (d. 1814) og
Nicoline Christine f. Holm, er født i sin Morfaders
Præstegaard i Hjærtebjærg, Ælmelunde Sogn, paa Møen
14. Okt. 1812. Familiens Traditioner henviste ham
til den militære Stand, og lidt over 13 Aar gammel
blev han optagen paa Landkadetakademiet, hvorfra
han blev Officer i 1828, foreløbig dog kun som
Kadetkorporal og Pagekadet med den deraf følgende
Forpligtelse til at opvarte Majestæterne ved det
kongelige Taffel. Allerede 1829, altsaa i en Alder af
kun 17 Aar, udnævntes han dog til Sekondlieutenant af
Vejkorpset. Inden han gjorde Tjeneste som saadan, blev
han imidlertid sendt til den polytekniske Læreanstalt,
der var stiftet samme Aar, for at fortsætte sine
theoretiske Studier; han havde her Lejlighed til
at komme i et personligt Forhold til de udmærkede
Mænd, som beklædte Lærestolene ved den unge Skole,
navnlig H. C. Ørsted og Forchhammer, og dette Afsnit
af hans Liv har været betydningsfuldt for hans hele
Udvikling, skjønt det kun varede kort. Da den militære
Højskole var bleven oprettet i 1830, afgik han
nemlig til denne og var saaledes i det første Hold,
som gjennemgik Skolens fireaarige Kursus; alle sine
Examiner bestod han med Udmærkelse. Ved Vejkorpsets
Indlemmelse i Ingeniørkorpset overgik A. til dette,
blev Premierlieutenant i 1834 og samtidig Adjoint ved
Generalkvartermesterstaben; han tiltraadte derpaa
en længere Udenlandsrejse, under hvilken han opholdt
sig et helt Aar i Frankrig, blev Kapitajn af anden
Klasse à la suite 1839 og Kapitajn i Generalstaben
1842. Samme Aar blev han Lærer ved den militære
Højskole, først i Topografi og Geodæsi, derpaa (1843)
i mathematisk Analyse og rationel Mekanik, tillige
i nogle Aar (1842-44) i teknisk Mekanik. Paa Grund
af denne Lærervirksomhed traadte han à la suite
i Generalstaben, men avancerede uden for Nummer i
1848 til Major, i 1851, til Oberstlieutenant. I 1853
blev han udnævnt til Direktør for Gradmaalingen,
og denne Stilling, i hvilken han fik rig Anvendelse
for sin store Indsigt i den højere Mathematik,
beklædte han i over 30 Aar, nemlig indtil 1884. A.,
der i 1855 var bleven Kommandør og i 1857 Storkors af
Danebrog, og som i 1858 var bleven Gehejmeetatsraad,
blev ved sin Afgang fra denne Post, i hvilken han
havde udfoldet en eminent Dygtighed, udnævnt til
Gehejmekonferensraad. 23. Nov. 1842 havde han ægtet
Hansine 
Pauline Schack, Datter af Sognepræst ved Frelsers
Kirke, Provst Dr. Nicolai S. og Søster til Forfatteren
og Politikeren Hans Egede S. 

Ligesom Universitetet var
Arnestedet for de liberale og nationale Bevægelser,
der betegne Aarene fra Julirevolutionen i 1830 indtil
1848, saaledes repræsenterede den militære Højskole
Liberalismen i Hæren; gjennem den og fra den banede
den nye Tidsaand og de frie Tanker sig Vej ogsaa til
den i stiv Absolutisme dresserede Armé. A. var en
af Højskolens aandrigste og højst skattede Lærere,
og hans personlige Indflydelse paa de unge Mænd,
som her uddannede sig til «de specielle Vaaben», var
meget stor. Han tilhørte fuldt den nye Tid, havde
i Frankrig med levende Interesse fulgt Datidens
bevægede parlamentariske Kampe og var ildpræget
national; med de ledende Mænd af den nye Skole,
der næsten alle vare hans samtidige, var han i nær
Forbindelse, men ogsaa til de mere konservative
Kredse stod han i intimt Forhold, og han var nøje
knyttet til Personligheder som H. L. Martensen,
Juristen F. C. Bornemann, J. L. Heiberg, hans Hustru
og Moder samt andre Repræsentanter for Datidens
højeste Aandsliv. Om han end i flere Henseender
tog sine Forbehold og hævdede en Særstilling,
sympathiserede han i det hele varmt med Bevægelsen i
1848, særlig den nationale Side. Da Valgene skulde
foregaa til den grundlovgivende Rigsforsamling, og
da der indtraadte en Spaltning imellem det liberale
Universitetsparti og de mere demokratiske Tendenser,
som kom frem paa Hippodrom-Møderne, var A. ikke fuldt
enig med nogen af Siderne, skjønt han vistnok mest
sympathiserede med den sidste. Han stillede sig derfor
ikke til Valg, men ligesom Regeringen i Avg. 1848
havde gjort ham til Medlem af «den raadgivende
Komité under Krigsministeriet», saaledes udnævnte
den ham i Okt. s. A. ogsaa til kongevalgt Medlem af
Rigsforsamlingen. «Den første kongevalgte» hørte ikke
til de meget fremtrædende Talere og var ej heller
Medlem af Grundlovsudvalget, men han tog dog jævnlig
Ordet, og hans Bidrag til Debatten udmærkede sig altid
ved stor Skarphed i Tanken og en stringent Logik. Han
virkede med Iver for Beskyttelsen af Embedsmændenes
politiske Uafhængighed ved en sikret Pensionsret, og
under Afsnittet om Repræsentationens Sammensætning
stillede han Forslag om Dannelsen af et Etkammer,
valgt dels efter almindelig Valgret i mindre Kredse og
dels efter en Valgretscensus i større Distrikter med
flere Repræsentanter. De konstitutionelle Problemer
have altid haft en stor Tillokkelse for ham, og der
skulde komme en 
Tid, da han fik rig Anvendelse for sit
Talent i denne Retning. A.'s Optræden paa den
grundlovgivende Rigsforsamling havde været af den
Art, at Bondevennerne mente at kunne vinde ham
for deres Parti, og han troede paa sin Side, at
der var nogen Udsigt til at danne et «intelligent
Venstre», som kunde lede de radikale Tendenser
ind i et nyttigt Spor og danne en gavnlig Modvægt
imod det overmægtige nationalliberale Centrum. Ved
det første Folketingsvalg i Dec. 1849 stillede han
sig derfor i Faaborg (Svendborg Amts 4. Valgkreds)
og blev varmt understøttet af Bondevennerne imod
Fæstebonden Rasmus Milling, som han derfor let
overvandt. Joach. Fred. Schouw, som med Dygtighed
og ubestridt Avtoritet havde præsideret baade i
Stænderne og paa Rigsforsamlingen, havde trukket
sig tilbage fra Formandspladsen, og det var af stor
Vigtighed at finde en Efterfølger, som under de nye
Forhold kunde lede Forhandlingerne og grundlægge en
parlamentarisk Tradition, give Forretningsordenens
Bogstav Liv og Aand. Centrums Kandidat til Posten
var Mathematikeren, Professor P. Pedersen, men ved en
snild Kombinering af de forskjellige Grupper lykkedes
det Bondevennerne at sætte A.'s Valg igjennem med 55
St. imod 27. Som Formand staar A. endnu uovertruffen;
hans exakte Tænkning og skarpe formelle Sans satte
ham i Stand til med aldrig svigtende Sikkerhed
at løse enhver opstaaende Tvivl, med fin Takt og
Stræng Upartiskhed ledede han Forhandlingerne, hans
Ordning af Afstemningerne var altid klar og korrekt,
og han forstod ypperlig, uden utilbørlig Indgriben,
at fremme Sagernes Gang saa vel i Tinget som i
Udvalgene. Det var et føleligt Tab, da A., enten af
Træthed eller fordi Tanken om et intelligent Venstre
havde vist sig uudførlig, ved Valgperiodens Udløb
undlod at stille sig paa ny. 

I national Henseende havde A. fra 
Begyndelsen været strængere i sine
Fordringer end det Parti, som bar Ordet paa sin
Fane. Efter hans Overbevisning maatte der drages
en bestemt og afgjørende Skillelinje imellem Dansk
og Tysk i Monarkiet, og da der nord for Ejderen
indtil en Grænse, som gradvis flyttede sig, var en
ubestridelig tysktalende og tysksindet Befolkning,
var der efter hans Mening ikkun én korrekt Løsning
af Vanskeligheden: Slesvigs Deling. Man gjenfinder
sikkert mange af hans Tanker i det lille Skrift,
som hans Svoger H. E. Schack udgav under denne
Titel. Endnu da han i Sommeren 1851 deltog som
Delegeret for Kongeriget i Notabelforsamlingen i
Flensborg, stod han væsentlig paa dette exklusivt
nationale Standpunkt i Modsætning til det 
historisk-politiske Ejder-Program. Hans Anskuelser
trængte dog ikke igjennem, og det saakaldte
«Notabel-Projekt» blev en dødfødt Plan. Efter det
fulgte de berømte «Aftaler» med de tyske Stormagter
og som disses Frugt Kundgjørelsen af 28. Jan. 1852,
der slog Helstaten fast som Statsform for det
danske Monarki, men dermed ogsaa gav Løsenet til de
heftige indre Kampe og til den Konflikt med det tyske
Forbund, som først endte med Slesvigs fuldstændige
Tab og Monarkiets Sønderlemmelse i 1864. A. havde
i Sommeren 1853 modtaget Valg i Kjøbenhavn til
Rigsdagens Landsting, og han sluttede sig i denne
Periode til den Opposition, som i alt Fald vilde gjøre
Helstaten konstitutionel og bevare Kongerigets Frihed
ubeskaaren. Hans Optræden var dog yderst moderat, han
deltog ikke i nogen af de stærke Demonstrationer imod
Regeringen, og det vakte derfor stor Opsigt, at han i
April 1854, da ogsaa Hall og Monrad faldt som Ofre for
den lidenskabelige politiske Kamp, blev afskediget af
Krigstjenesten og afsat fra sin Post som Lærer ved den
militære Højskole. Nogle Maaneder efter tiltraadte han
sammen med Hall en Rejse til Frankrig og Schweits;
da de to danske Politikere paa denne passerede
Pinneberg, bleve de opsøgte af Landdrost, Gehejmeraad
Scheele, og fra denne første Sammenkomst, der senere
fulgtes af flere, skrev sig den Forstaaelse, der
i Dec. s. A., efter at Folketinget som Svar paa
en Adresse var blevet opløst ved et meget skarpt
kongeligt Budskab, men gjenvalgt uforandret, førte
til Ministeriet Ørsteds Afskedigelse og Dannelsen af
en ny Regering, hvis nominelle Chef var P. G. Bang,
men hvis virkelig ledende Mænd vare Scheele, Hall og
A., den sidstnævnte som Finansminister. Om en rent
national Afgjørelse kunde der nu ikke længere være
Tale. Januar-Kundgjørelsen og den kgl. Forordning
af 26. Juli 1854, der havde skabt et raadgivende
Rigsraad for Monarkiet, havde i Henhold til de
med Udlandet trufne Aftaler etableret Helstaten, og
Rigsdagens Adresse af Okt. s. A., der havde accepteret
Princippet, men stillet visse Betingelser, maatte
blive det nye Ministeriums Program. Problemet var nu
blevet Etableringen af den konstitutionelle Helstat
med Bevarelse af Kongerigets Grundlov for de særlige
Anliggender, og A. helligede sig til denne yderst
vanskelige Opgave med Opbydelse af al sin Energi og
hele sit konstruktive Talent. Fællesforfatningen
af 2. Okt. 1855 maa væsentlig betragtes som hans
Værk. Den har aldrig været populær, hverken paa den
danske eller den tyske Side af Monarkiet, og bedømt
efter en rent abstrakt Maalestok vilde den 
næppe nogensteds vinde Sympathi; men til en
retfærdig Vurdering af denne Forfatning, der trods
mange Anfægtelser og Beskæringer bestod indtil
18. Nov. 1863, kræves der en Hensyntagen til de mange
og til Dels indbyrdes modsigende Forudsætninger,
som bandt Hænderne. A. selv betragter vistnok hin
Forfatning som uendelig meget bedre end de allerfleste
af de Grundlove, der besynges og lovprises. Han havde
i den, uden nogen ydre Nødvendighed, gjennemført flere
af sine Yndlingstanker, for hvilke Tiden endnu ikke
var moden, og som derfor føjede nye Vanskeligheder
til dem, der allerede laa i Forholdene. Blandt dem
var ogsaa Valget efter Forholdstal, som her praktisk
realiseredes, førend Theorien andensteds var kommen
længere end til de lærdes Studerekammer. Det er
bekjendt, hvilken Opsigt denne Valgmethode, som
vi endnu have bevaret ved Landstingsvalgene og ved
Sammensætningen af Udvalg i Tingene, overalt har vakt,
og hvorledes den overalt har fundet Tilslutning,
nogle Steder ogsaa Efterligning. Den har gjort A.'s
Navn berømt over den hele Verden.

Efter at Oktoberforfatningen var gjennemført, ønskede
P. G. Bang at træde tilbage fra Ministeriet. Dette
Ønske blev stærkere, efter at Preussen og Østerrig
allerede i Juni 1856 havde begyndt deres diplpmatiske
Felttog imod den Ordning af Monarkiet, som væsentlig
var truffen af Hensyn til disse Magter og de med dem
trufne «Aftaler». 18. Okt. 1856 afløste A. derfor Bang
som Konseilspræsident. Umiddelbart efter forlangte
han Liebenbergs Afskedigelse som Kabinetssekretær,
og Kong Frederik VII maatte nødtvungent give efter
for denne Fordring; det var et første Forsøg paa
at knække den Berling-Dannerske Indflydelse, som
3 Aar senere førte til et Ministerskifte. Kun 7
Maaneder bevarede A. imidlertid sin Stilling som
Regeringens Chef. Allerede 13. Maj 1857 afgav han
Konseilspræsidiet til Hall, væsentlig vistnok fordi
han følte, at Stemningen i Ministeriet som en Følge
af Udlandets fortsatte Angreb og den offentlige
Menings Tryk her hjemme bøjede sig mere og mere
hen imod en Løsning i ejderdansk Aand, og fordi
han efter en Gang at have vedkjendt sig Helstaten
som Program ikke ønskede at knytte sit Navn til
en forandret Politik. Endnu lidt over et Aar blev
han dog i Ministeriet som Finansminister, men han
udtraadte definitivt af Kabinettet i Juli 1858, da
der i Anledning af nogle tyske Depecher var vedtaget
et Svar, som i det væsentlige opgav Helstatssystemet
og godkjendte Ejdersystemet, saaledes som dette kort
efter praktisk viste sig, da Patentet af 6. Nov. 1858
satte Forfatningen 
ud af Kraft for Holsten og saaledes indskrænkede den
til de ikke til Forbundet hørende Dele af det danske
Monarki.

A., der var valgt til Medlem af Rigsraadet i 1856,
bevarede senere sin Plads i Rigsraadets og Rigsdagens
Landsting som et af Medlemmerne for Kjøbenhavn,
i sidstnævnte Ting indtil 1863, i det første
indtil han i Nov. 1866 blev udnævnt til kongevalgt
Landstingsmand. Saa vel efter Frederik VII's Død i
1863 som ved forskjellige Lejligheder i senere Aar,
naar politiske Kriser have ført til Forandringer i
Statsstyreisen, har A. været stærkt opfordret til
atter at tage en ledende Del i Politikken, men han
har stadig vægret sig ved at træde ud af den passive
Holdning, han i de sidste 30 Aar har indtaget. Ogsaa
i Landstinget holder han sig meget tilbage; kun
yderst sjælden tager han Ordet, og da næsten altid i
udpræget negativ og kritiserende Aand, senest saaledes
om Forsvarsspørgsmaalet; faa Talere høres eller læses
med større Opmærksomhed, men han afviser bestemt og
med Sky enhver Tanke om at gjøre praktisk Anvendelse
af sine Anskuelser, og alt som Aarene gaa, blive
ogsaa hans Taler sjældnere. Han døde 2. Febr. 1893.

Barfod, Dansk Rigsdagskalender, 1856. 
Illustr. Tid. XVI, Nr. 803 (14. Febr. 1875). 
Nær og Fjern, Nr. 137 (14. Febr. 1875). 
Bille, Tyve Aars Journalistik, II, 359. III, 117 et passim, jfr. Register. Levnedsbeskrivelser af de ved Kbhvns Universitets Firehundredaarsfest promov. Doktorer S. 5 ff. 
Fortifikations-Etaterne og Ingeniørkorpset 1684--1884.

<i>C. St. A. Bille.</i>

-- Alt tidlig tildrog Andræ's <i>videnskabelige</i>
Begavelse sig Opmærksomhed, og Aaret efter at han
havde fuldendt sine Studier ved den kgl. militære
Højskole, sendtes han i Efteraaret 1835 til
Paris med den Opgave at studere de mathematiske
Videnskaber og gjøre sig bekjendt med højere militære
Undervisningsanstalter, særlig den polytekniske
Skole og Generalstabsskolen. Efter Hjemkomsten 1838
fra sin anden Udenlandsrejse gjorde han Tjeneste
ved Generalstaben, og det tør antages, at han som
Sekretær i den Kommission, der skulde gjøre Forslag
til den fremtidige Ordning af den topografiske
Tjeneste, har udøvet en væsentlig Indflydelse paa
Kommissionens Arbejder. Dels herved og dels ved sin
senere Virksomhed som Lærer i Geodæsi og Topografi ved
den kgl. milit. Højskole (1842-54, fra 1843 tillige
Lærer i Mathematik) har han sikkert i højere Grad end
nogen anden bidraget til at skaffe det videnskabelige
Grundlag til Veje, hvorpaa Generalstabens topografiske
Afdeling har kunnet bygge sine med rette saa anerkjendte 
Arbejder. Det er dog navnlig som Direktør for den danske 
Gradmaaling, at A. har erhvervet sig et anset Navn som
en paa sit Omraade fremragende Videnskabsmand. I
1853 var det blevet overdraget ham at bearbejde
det af H. C. Schumacher samlede Materiale til
en Gradmaaling og at supplere dette Materiale
til et med den oprindelige Schumacher'ske Plan
overensstemmende Hele. Denne Opgave er nu løst,
og Beretningen derom foreligger i det af A. fra
1867-84 udgivne Værk «Den danske Gradmaaling», der
omfatter 4 Bind i Kvart, tilsammen omtr. 256 trykte
Ark. Uagtet de Vanskeligheder, som Studiet af et paa
Dansk udgivet Skrift maa frembyde for Udlændinge,
tildrog dette Arbejde sig hurtig særlig Opmærksomhed
hos de mest kompetente sagkyndige, navnlig i Tyskland
og Italien. Grunden hertil er ikke alene at søge
i de praktiske Resultater, som det bragte, men
fornemmelig i de fortrinlige theoretiske Undersøgelser
over Fejlenes Kompensation og i den selvstændige og
elegante Behandling af de geodætiske Hovedproblemer,
som udmærke det. Den bekjendte Astronom og Geodæt
Dr. G. A. F. Peters udtalte i «Astron. Nachrichten»
Nr. 1741 om i. Bind, at det bragte Resultater,
som forene den højeste Grad af Skarphed med en
Elegance, der overtræffer alt, hvad man tidligere
har kjendt, og at nævnte Værk er det første, som har
ført den theoretiske Geodæsi væsentlig ud over det
Standpunkt, der betegnes ved de klassiske Arbejder
af Gauss og Bessel. Karakteristisk for A. er den
omhyggelige Gjennemarbejdelse af ethvert Problem,
han behandler. Det er ikke nok, at al Uklarhed hæves;
men Resultaterne skulle tillige fremtræde i simple
Former og naas ad en saa jævn og elementær Vej som
vel muligt. Derfor er der hos ham et langt Skridt
imellem den første Bearbejdelse af et Problem og
den endelige Form, hvori det fremtræder, og det er
forholdsvis kun faa af de mange interessante Opgaver,
som have beskjæftiget ham, der ere naaede frem til
Offentliggjørelse; han synes i ualmindelig ringe
Grad at føle Trang til uden ydre Foranledning at
udgive sine Arbejder. Foruden Hovedværket «Den danske
Gradmaaling» har A. i Tidens Løb offentliggjort en
Del mindre Afhandlinger, fornemmelig i Oversigterne
over Videnskabernes Selskabs Forhandlinger, i
Astron. Nachrichten og i den evropæiske Gradmaalings
Generalberetninger.

I 1853 optoges A. som Medlem af Videnskabernes
Selskab og ved Firehundredeaarsjubilæet i 1879
udnævnte Kjøbenhavns Universitet ham til Æresdoktor.

<i>G. Zachariæ.</i>
</chapter>
<chapter name="Angell, Erik Must, 1744-1815, Stiftamtmand">
<b>Angell, Erik Must,</b> 1744-1815, Stiftamtmand. Var Søn
af Lorentz A., der tilhørte den i det nordenfjældske
Norge meget udbredte Slægt af dette Navn, og Marie
f. Must, en Datter af Amtmanden over Romsdals Amt,
Erik M. A.s Virksomhed tilhører helt igjennem det
nordenfjældske Norge. Han var født 15. Sept. 1744
og blev 1774 Borgmester i Throndhjem ved at
kjøbe dette Embede af sin Formand, Bredal. I 1788
blev han Magistratspræsident i samme By og blev
30. Maj 1800 udnævnt til Justitiarius i Throndhjems
Stiftsoverret, hvad han dog ikke længe vedblev at
være. 24. Okt. 1804 blev han nemlig forfremmet til
Stiftamtmand i Throndhjem, fra hvilken Stilling han i
1810 tog Afsked. I 1780 ægtede A. Anne Marie Lysholm
(f. 1757 d. 1826), en Datter af Kancelliraad Henrik
L. Af en samtidig er han skildret som en Mand med jævn
Forstand og jævne Kundskaber, som en god Embedsmand,
der imidlertid havde meget store Forestillinger om
sin egen Betydning, hvilke yderligere næredes ved
Bevidstheden om, at han var en rig Mand.

B. Moes haandskrevne personalhist. Saml. 
L. Daae, Af Geheimeraad Johan v. Bülows Papirer S. 201.

<i>Yngvar Nielsen.</i>
</chapter>

<chapter name="Angell, Hans, 1658-1728, Præst">
<b>Angell, Hans,</b> 1658-1728, Præst. Født i Throndhjem
15. Avg. 1658 af Forældrene Lorentz Mortensen A., Raadmand, 
og Abel Jespersdatter. Deponerede 1676 og tog Examen theol. 
1678, gjorde en Rejse
til Nordtyskland og blev 1682 kaldet til Kapellan
i Bragernæs. Han var saa heldig, at han fik Ventebrev 
paa dette betydelige Kald ved Kongebrev
af 21. Avg. 1684. Da det blev ledigt 1692,
søgte Menigheden om at faa ham til Sognepræst,
og han blev strax (24. Sept.) udnævnt dertil. Han
maa have været en Mand af Læsning, siden han 1698
tog Magistergraden i Filosofi, og som en praktisk
dygtig Mand har han vel haft sin Del i, at Lier
og Bragernæs Kirker bleve opbyggede, Strømsø
Kirke restavreret og en Skolebygning i dette Sogn
opført. Hans Dygtighed maa have været erkjendt,
da Christianssands Bispestol blev ham tilbudt. I
hans Tid blev Lier med tilliggende Sogne, Tranby og
Sylling, skilt fra Bragernæs og Strømsø efter Almuens
Ansøgning. A. indvilligede heri paa den Betingelse,
at hans Søn og Kapellan, Lorentz A., fik det nye
Lier Kald, og Indtægtsforholdene i hans Levetid bleve
uforandrede. Han døde 2. Jan. 1728. Gift 1. 1683 med
Maren Dolmer (d. 22. Jan. 1705), Datter af Mag. Jens
D., bekjendt fra Christian IV's Tid som Lærer for
Ulr. Christ. 
Gyldenløve, og Kirsten Nielsdatter, senere gift med
Borgmester Brix i Throndhjem; 2. 15. Jan. 1706 med
Wittichen Christine Mechlenburg (d. 15. Dec. 1706),
Datter af Bergraad Niels M. (d. 1713) og Helene Huus
(d. 1691); 3. 5. Juni 1709 med Ursula Catharina Ernst
(d. 5. Juli 1726). Han havde 20 Børn (10 af hvert
Kjøn), 18 med sin første Hustru og 1 med hver af de 2
andre. Efter sit 7. Febr. 1721 konfirmerede Testamente
maa han have været en Velstandsmand.

P. N. Hesselberg, Efterretn. om Strømsø, 1780, S. 107 ff.

<i>D. Thrap.</i>
</chapter>

<chapter name="Angell, Thomas,</b> 1692-1767, Kjøbmand, Legatstifter">
<b>Angell, Thomas,</b> 1692-1767, Kjøbmand, Legatstifter. Han
er født i Throndhjem 29. Dec. 1692 og er Søn af
Albert A., Kancelliraad og Præsident i Throndhjem
(f. 1660 d. 1705) og Sara Thomasdatter Hammond, senere
gift med Kancelliraad Søren Bygball. Farfaderen,
Lorentz Mortensen A., Kjøbmand og Raadmand i
Throndhjem (d. 1697), var født i Angel i Slesvig,
hvoraf Familienavnet. Den fra Faderen arvede Formue
forøgedes af Thomas A. og hans ældre Broder, Etatsraad
Lorentz A. (f. 1692 d. 1751), til en betydelig Rigdom;
den sidstes Del overgik med hans eneste Datter,
Karen A., til den bekjendte Historiker, Kammerherre
P. F. Suhm; Thomas A.s, der stadig voxede, antoges
ogsaa, da han var ugift, i alle Fald til Dels at
ville tilfalde denne, men det viste sig ved hans Død,
der indtraf i Throndhjem 19. Sept. 1767, at han ved
Testamente af 28. Sept. 1762 og Kodiciller af 1763
og 1765 havde testamenteret alt sit Gods: Kapitaler,
Aktier, Jordegods, Savbrug, Kongetiender osv. til
velgjørende Øjemed, hvoriblandt især kan mærkes:
1) Thomas Angells Hus, en Stiftelse for 16 (senere
18 nu 28) Personer af begge Kjøn, som der erholde Hus
med Lys og Ved samt en Maanedspenge. Legatstifterens
trængende Familie er nærmest berettiget til Optagelse,
dernæst fattige Standspersoner eller Borgerfolk; 2)
Angellsstuerne, ligeledes en Stiftelse for 16 fattige
Personer af Borgerstand af begge Kjøn; Familien har
Fortrinsret. End videre uddeles aarlig større Summer
til Fattighuset i Throndhjem, til Vajsenhuset, til
husarme og til Skoler. En Tredjedel af Legatets
Renter skulle efter Testamentet egentlig stadig
oplægges, hvilket dog ikke altid er sket, i det de
have været anvendte til forskjellige offentlige og
private Indretningers Fremme. Legatets Ejendomme
og Regnskabsvæsen bestyres af en lønnet Forstander,
Stiftelsens Inspektion udnævnes af Regeringen. En i
Throndhjem bekjendt Anekdote udleder A.s Bortskjænken
af den hele Formue 
med Forbigaaelse af sin Broderdatter og hendes
Mand fra den Omstændighed, at man en Aften under
et Selskab hos Suhm forsømte at skaffe A. hans
sædvanlige Grød. De Angellske Stiftelser have været
af overordentlig Betydning, navnlig for Throndhjems
By, hvis Fattigvæsen heri har haft sin væsentligste
Støtte. Dette forstod man allerede strax ved A.s Død,
og hans Begravelsesdag fejredes derfor i Throndhjem
med usædvanlige og storartede Ceremonier.

Nicolaysen, Norske Stiftelser I, 506 ff. og III, især S. 760 ff. og 843 f.

<i>H. J. Huitfeldt-Kaas.</i>
</chapter>

<chapter name="Anger, Edvard Julius, 1813-95, Præst">
<b>Anger, Edvard Julius,</b> 1813-95, Præst. Han er
født 6. Okt. 1813 i Kjøbenhavn. Hans Fader var
Børstenbinder og Danebrogsmand Samuel A., hans Moder
hed Vilhelmine Marie f. Henningsen. Efter at være
bleven Student fra Borgerdydskolen i Kjøbenhavn 1830
og theol. Kandidat 1835 var han 1 1/2 Aar Huslærer (paa
Bækkeskov i Sjælland); senere boede han en Del Aar
i Kjøbenhavn, hvor han 2. Nov. 1839 ægtede Caroline
Augusta Wiglar (f. 1818), Datter af Lieutenant i
Husarerne F. J. W. I disse Aar dimitterede han til
Examen artium og var Lærer i v. Westens Institut,
i Maribos Skole og i Efterslægtens Realskole. I
1845 blev nan Sognepræst til Svaneke og Ibsker paa
Bornholm; senere (1855) forflyttedes han til Gyrstinge
og Flinterup ved Sorø og endelig (1868) til Horslunde
og Nordlunde paa Laaland. Af hans Forfatterskab maa
især fremhæves hans «Udtog af den bibelske Historie»
(1864), der tildrog sig fortjent Opmærksomhed og
har vundet en ikke ringe Indgang; den er senere
udkommen baade i en større og en mindre Udgave, som
har opnaaet, den første 4, den anden 3 Oplag. Sammen
med Pastor A. Rindom har han udgivet: «Kristelig
Katekismus til Brug i Skolen og ved Forberedelsen til
Konfirmationen» (1865), ligesom han ogsaa har leveret
en ny og noget sammentrængt Udgave af «J. Nissens
Samtaler over den bibelske Historie» (1876). Ved
Siden af disse Arbejder kan nævnes: «Vejledning
for Lægfolk til at forsvare sig imod og gjendrive
Baptisternes Vildfarelser m. H. t. Daaben» (1859),
«Tolv Prædikener» (1865) og «Vejledning for Lægfolk
under Læsningen af Brevet til Romerne» (1867). Hans
forskjelligartede Virksomhed i Skolens Tjeneste gjorde
det naturligt, at han 1869 blev Medlem af Skolelærer-
og Skolelærerinde-Examenskommissionen, i hvis Arbejde
han deltog dels som Examinator i Religion, dels som
Censor i Dansk. Alder og Svagelighed nødte 
ham i 1884 til at udtræde af Kommissionen, og i 1886
har han, der altid har haft et saare godt Navn som
Præst og været højt anset baade i sine Menigheder
og blandt sine Kolleger, taget Afsked fra sit
Embede. Han døde 17. Marts 1895.

Elvius, Danmarks Præstehist. 1869-84 S. 217.

<i>V. Schousboe.</i>

</chapter><chapter name="Anker, jvfr. Ancher og Ancker.">

<b>Anker,</b> jvfr. Ancher og Ancker.

</chapter><chapter name="Anker, Bernt, 1746-1805, Kammerherre, Konferensraad, Handelsmand">

<b>Anker, Bernt,</b> 1746-1805, Kammerherre, Konferensraad,
Handelsmand, Søn af Justitsraad Christian Ancher
(f. 1711 d. 1765), en af Christianias betydeligste og
rigeste Handelsmænd paa sin Tid, og Karen f. Elieson,
en Datter af den rige Christiania-Kjøbmand Iver
E. Farfaderen Bernt A. (f. 1680 d. 1724) var Sognepræst
i Land, og dennes Fader Erik Olufsen A. (d. 1699,
se ndfr.), der var indvandret fra Sverige, blev et
Par Menneskealdre senere angivet at have tilhørt en
gammel værmlandsk Adelsslægt Anckar, der i flere
Generationer havde ejet Sædegaarden Agnhammar i
Grums Herred, men ethvert Bevis herfor savnes. Bernt
A. er født i Christiania 22. Nov. 1746 og undervistes
først privat sammen med sine 3 Brødre -- han var den
næstældste Søn -- i Forældrenes Hus, hvorefter han,
ledsaget af sin Lærer Christen Hee Hvass, senere
Justitsraad og Theaterdirektør, rejste til Kjøbenhavn,
ved hvis Universitet han 1764 immatrikuleredes som
Student; han rejste imidlertid snart videre med Hvass
som Hovmester og besøgte i Løbet af 3 Aar Sverige,
Tyskland, Italien, Frankrig og England. Kort efter
hans Hjemkomst skal Grev Joh. Hartv. E. Bernstorff
have opmuntret ham til at vælge den diplomatiske
Bane, og allerede var det næsten bestemt, at han
skulde gaa som Legationssekretær til Paris, i
hvilken Anledning han udnævntes til Justitsraad,
da Moderens indtrængende Opfordring bragte ham
til at opgive en Plan, der synes at have været ham
kjær, for at overtage Bestyrelsen af Handelshuset i
Christiania, hvortil han, vistnok med rette, ansaas
bedst skikket blandt Brødrene; den ældste, Iver A.,
døde allerede 1772 ugift. Under Forhold, der i det
hele vare gunstige for den norske Handel, styrede
B. A. nu fra 1767-83 i Moderens Navn Huset, hvis
Omsætninger stadig voxede og gave sin unge Chef nok
at tage Vare, da det foruden sine store Skovejendomme
ogsaa besad Bjærgværker og Fabrikker. 1783 foretoges
en Udskiftning af det store Bo, hvorefter hver
af de 3 Brødre drev sin særskilte Forretning. Ved
denne Deling blev B. A. Eneejer af Mosse Jærnværk,
der snart blev et af de vigtigste i Landet. 
Værket, der i længere Tid havde støbt Kanoner,
som imidlertid ikke havde vist sig gode, bragtes
under hans Ejendomstid til at levere et saa godt
Materiel til Flaaden, at Kommissariatskollegiet i 1799
erklærede sig mest betrygget ved dette. Desuden ejede
han Hakedals Jærnværk, der kom i en udmærket Drift,
det ejdsvoldske Guldværk, senere drevet som Kobberværk
(Lyssjø Værk), der dog ikke lønnede sig under nogen
af disse Former, to Kobberværker i Numedal, der
lidet svarede Regning, og et Blyværk paa Hadeland,
senere drevet paa Kobber, men med lidet Udbytte,
ligesom ogsaa nogle mindre Anvisninger i Nitedalen
og Hakedalen. En Boring efter Stenkul ved Christiania
blev ligeledes uden Resultat. Forædlingen af Trælasten
var dog den vigtigste Side af hans Virksomhed, og hans
fordelagtige Kontrakter med det engelske Admiralitet
viste bedst, hvor højt den norske Trælast den Gang
sattes. I mange Aar udskibede han fra Christiania,
Frederiksstad og Moss o. 170 Ladninger Trælast aarlig,
hvoraf Statens Indtægt alene var 30000 Rdl. om
Aaret. Han havde paa én Gang 40 Skibe i Søen og var
den første Nordmand, der udrustede en Ostindiefarer,
som udgik fra Moss 1792 og vendte hjem 1793.

Ligesom Faderen Chr. A. i Tiden omkring 1760 havde
deltaget i Bestræbelserne for Oprettelsen af en Bank
i Christiania, saaledes var Sønnen B. ved 1770-Tiden
interesseret i det da gjenoptagne Forsøg paa at
realisere dette Ønske inden den norske Handelsstand,
uden at det dog heller denne Gang kom til Udførelse,
vistnok især paa Grund af det Struenseeske
Ministeriums Fald. Endnu i 1796 beskjæftigede denne
Sag A., i det han da i Tidsskriftet «Hermoder»
skrev en Afhandling paa Fransk om Nødvendigheden
af en Bank i Norge, ledsaget af en fuldstændig Plan
for dens Organisation i Christiania. Ikke alene det
negative Resultat af denne Plan, men mange andre
Omstændigheder havde stødt A.s patriotiske Følelser;
baade offentlig og privat udtaler han sig i meget
stærke Udtryk om Norges Tilsidesættelse, paa samme Tid
som hans Hengivenhed for Kronprins Frederik og senere
ogsaa for hans Gemalinde, Prinsesse Marie, lægger
sig for Dagen paa mange Maader og i de stærkeste
Former. Den omtalte politiske Misfornøjelse gav
vistnok ogsaa Anledning til, at A. med flere norske
Patrioter vendte sine Øjne mod Sverige som det Sted,
hvorfra der kunde ventes Hjælp; Underhandlinger i
denne Retning synes baade i 1772 og 1790 at have
været i Gang uden dog at føre til noget Resultat.

I Aaret 1774 udnævntes A. til Etatsraad og i 1790
til Konferensraad; i 1792 blev han Kammerherre og fik
1803 Danebrogsordenen. Under et Ophold i Kjøbenhavn i
Begyndelsen af 1804 modtog han af Kronprinsen Tilbud
om at blive Finansminister, men afslog det af Hensyn
til sine mange egne Forretninger. 1778 bleve A. og
hans 2 Brødre samt 2 Fættere optagne i den danske
Adelsstand under Form af en Naturalisation, i det
Familiens svenske Adelskab nævnes i Patentet. Som
ovenfor nævnt er der aldrig ført noget Bevis for dette
Adelskab, hvorpaa Familien i de mere end 100 Aar,
hvori den havde boet i Norge, heller ingen Sinde havde
gjort Fordring. Tanken herom er vistnok først opstaaet
ved A.s Bekjendtskab med den svenske Rigsheraldiker
Baron Tilas under hans Ophold i Stockholm i Aaret
1772, og de Beviser, A. angiver at have faaet fra
denne, have næppe bestaaet i andet eller mere end
Bevidnelsen om, at der i Sverige havde levet en i 1625
paa Ridderhuset introduceret Slægt af Navnet Anckar,
hvorfra den norske Familie kunde antages at nedstamme,
og større Fordringer har den danske Regering vistnok
heller ikke stillet til Beviset ved Nobilitationen
af Personer, der allerede vare saa fremtrædende som
de 5 Fættere A.

I Aaret 1788 havde A. den Ære at have Kronprins
Frederik til Gjæst i sit Hus, medens denne opholdt
sig i Christiania efter Tilbagekomsten fra Felttoget i
Sverige, efter at han først havde modtaget ham og hans
senere Svigerfader, Prins Carl af Hessen, paa Moss
med Festligheder, Illuminationer og Indskrifter. Ved
Afrejsen forærede Kronprinsen ham en Brillantring
som Naadestegn. -- I 1804 rejste A. til Kjøbenhavn og
der fra til England, men vendte i Slutningen af Aaret
igjen tilbage til Kjøbenhavn, hvor han forblev udover
Vaaren 1805; hans allerede før noget vaklende Helbred
forværredes her, og under et Selskab, han selv holdt,
blev han pludselig syg og maatte gaa til Sengs,
og allerede den følgende Morgen, 22. April 1805,
afgik han ved Døden. Hans Lig førtes til Christiania.

Allerede 19. Dec. 1801, kort før en Rejse til England,
havde A. skrevet sit Testamente, som han vistnok
havde tænkt at forandre, men dette var imidlertid
ikke sket før hans Død. Testamentet bestemte, at
Boets Masse, der ved A.s Død udgjorde omtrent 1 1/2 
Mill. Rdl. foruden 1/2 Mill. i usikre Fordringer,
skulde holdes samlet som et Fideikommis, der skulde
bestyres af hans Broder, Kammerherre Peder A. og tre
af hans mest betroede Fuldmægtige, 
Jacob Nielsen, Thomas Bagge og Lars Semb, der 1808
fik Titel af Agenter. Renterne skulde dels tilfalde
hans Broderbørn, dels forskjellige velgjørende
Indretninger. Hans Slægtninges store Fordringer
betyngede imidlertid snart Fideikommisset
med en betydelig Gjæld, de florissante Tider
afløstes af Krig, der standsede Handelen;
Finansernes Forvirring, det tvungne Bankindskud,
Understøttelser til forskjellige Øjemed og en maaske
ikke altid heldig Administration svækkede den store
Stiftelse, og efter den opsigtvækkende Ildebrand paa
Bordtomterne i Christiania 4. Maj 1819, hvor store
Værdier tilintetgjordes, maatte Fideikommisset
i Dec. s. A. overgives til Skiftebehandling ved en
Kommission, der først i 1832 tilendebragtes saaledes,
at Broderbørnene og deres Descendenter fremdeles kunne
oppebære temmelig betydelige Summer, men da en Deling
uden Begrænsning finder Sted, bliver hver enkelts
Andel kun ringe, og Karakteren af et Fideikommis er
tabt.

Blandt A.s mange Gaver til offentlige og velgjørende
Øjemed kan nævnes det af ham og Hustru i 1778
oprettede Ankerske Vajsenhus i Christiania, der har
besørget en Mængde fattige Børns Opdragelse, og som
vel paa Grund af Administrationens Forsømmelighed
i mange Aar efter Fideikommissets Opbud (1822-51)
maatte indstille sin Virksomhed, men dog nu atter er
i god Gang. Til Krigsskolen i Christiania skjænkede
han det Lokale, den endnu benytter, hvortil senere
kom hans Samlinger af Naturalier og Instrumenter samt
hans Bibliothek. Christiania Kathedralskole fik 1799
af ham hans afdøde Broder Jess A.s Bibliothek, ligesom
den i Følge hans eget Testamente fik hans egen Have
i Christiania til at benyttes som botanisk Have. Den
af ham beboede Gaard skjænkede han til offentlig
Brug, og den har indtil denne Tid været stillet
til Afbenyttelse for Landets regerende Konge som et

kongeligt Palæ. Bekjendt er ogsaa hans Arbejde for at
skaffe Norge et Universitet, til hvilket han tilbød at
forære Kammerherre P. F. Suhms Bibliothek paa 100000
Bind, hvilket denne havde erklæret sig villig til
at sælge for en Livrente til sig og sin Hustru. Da
Universitetsplanen var opgivet, holdt han selv tillige
med Rektor N. Treschow og Dr. med. Joh. Müller
offentlige Forelæsninger gjennem to Vintre over
Fysik og Æsthetik, Filosofi og Kemi. A.s private
Godgjørenhed var storartet og kan uden Overdrivelse
betegnes som fyrstelig, hans Mæcenatvirksomhed var af
vidtrækkende Betydning. Ogsaa hans dygtige Arbejde som 
Tolddirektør i Akershus Stift i 9 Aar er væsentlig
at henføre til hans velgjørende Virksomhed.

A. optraadte imidlertid lige over for Litteraturen
ikke alene som Mæcenas; han er ogsaa selv Forfatter
af et ikke lidet Antal Skrifter: Afhandlinger,
Taler, Gravskrifter, Dramaer, Digte osv., ganske
vist af meget forskjelligt, til Dels endog af
lidet Værd, men dog altid røbende den dannede og
intelligente Mand. Forfatterskabet er selvfølgelig
ikke synderlig originalt, men, dannet efter gode,
især franske, Mønstre, lykkes det ham oftere at
præstere Arbejder, der i alle Fald delvis have
et ægte rhetorisk Sving, om han end pludselig kan
dale derfra til det trivielle. Samtiden er enig om,
at han var en fortræffelig Deklamator, og derfor
var han ogsaa en heldig Aktør i mange af de Roller,
hvori han optraadte baade paa det dramatiske Selskabs
Theater i Christiania, for hvilket han var en af de
væsentligste Grundlæggere og Støtter, og paa sit
eget private Theater paa Mosse Jærnværk, hvor han
et Par Gange aarlig samlede en udvalgt Kreds omkring
sig. Udgivelsen af sit litterære Efterladenskab havde
han i sit Testamente overdraget til den bekjendte
Forfatter Christen Pram, som derfor oppebar 5000
Rdl. Paa Grund af forskjellige Omstændigheder --
Uenighed mellem Pram og Administrationen, de trykkede
Tider, Rigernes Adskillelse i 1814, Prams Ansættelse
i Vestindien og Død sammesteds -- blev der intet
af den hele Plan, og A.s Forfatterskab henligger
derfor endnu, for største Delen utrykt, blandt Prams
Papirer i Universitetsbibliotheket i Kjøbenhavn. Han
var Medlem af Videnskabsselskaberne i Throndhjem,
Stockholm og London.

A. var gift siden 1773 med en fortræffelig Dame,
Matthia Collett (f. i Christiania 28. Maj 1737,
d. sammesteds 21. Juli 1801), siden 1768 Enke efter
Morten Pedersen Leuch, Handelsmand i Christiania
og Ejer af Bogstad, til hvis Bryllup i 1758
Chr. Br. Tullin skrev sit berømte Digt «Majdagen». Hun
var en Datter af den i 1740 afdøde Kjøbmand Peter
Collett af engelsk Herkomst og tilhørende Christiania
Handelspatriciat. Hendes Bisættelse gav Anledning
til en storartet Sørgefest i Christiania. I flere Aar
forblev A. ugift, men tænkte dog i 1804 atter paa at
indgaa Ægteskab og friede endog, skjønt uden Held,
til den unge, rige og smukke Louise Pløen, siden Fru
de Thygeson. Kort før sin Død blev han imidlertid
forlovet i Kjøbenhavn med Frk. Christiane Georgine
Louise Falbe, senere Baronesse Selby, hvem han derfor
testamenterede en betydelig Sum Penge. 

Det er begribeligt, at A. maatte indtage en ganske
særegen Position, ikke alene i sin Fødeby Christiania,
der var hans egentlige Domæne, men i begge de forenede
Kongeriger, med hvis Dynasti han endog stod paa en for
en Undersaat sjælden fortrolig Fod; og det er ogsaa
let forklarligt, at dette paa et Temperament som hans
i nogen Grad maatte virke til at fremkalde ikke liden
Forfængelighed, noget, der paa mange Maader og ved
mange Lejligheder træder klart nok frem; men det maa
tillige erindres, at han var saa exceptionelt stillet
som ingen Mand før eller senere i Norge, saa at næppe
nogen i hans Sted havde undgaaet det Skjær, hvorpaa
han strandede. Efterslægten, der mindre lider under
det Tryk, en saadan Personlighed uvilkaarlig øver
paa Samtiden, har imidlertid desto større Grund til
at sætte Pris paa de store Egenskaber, han virkelig
besad, og det meget gode, han udførte, selv om dette
paa Grund af Tidernes Ugunst ikke fik den Udstrækning,
han havde tilsigtet for sit Fædreland og sin Fødeby.

Autobiogr, af A. i Nyerups og Lahdes Saml. af danske Mænds Portr. m. biogr. Efterretn. III, 1 ff. 
Moe, Tidsskr. f. norsk Personalhist. 1. R. S. 369 ff. 466 ff. 
Daae, Det gamle Christiania, især S. 235 ff. 
Norsk Hist. Tidsskr. 2. R. I, 492 ff. 
Huitfeldt, Christiania Theaterhist. 
Collett, En gammel Christiania-Slægt S. 145 ff.

<i>H. J. Huitfeldt-Kaas.</i>
</chapter>

<chapter name="Anker, Carsten Tank, 1747-1824, norsk Statsmand">
<b>Anker, Carsten Tank,</b> 1747-1824, norsk Statsmand, Søn
af nedennævnte Erik A., var født paa Frederikshald
17. Nov. 1747 og tiltraadte 1759 med sin Broder
Peter A. og 4 Fættere fra Christiania en fleraarig
Udenlandsrejse. Fra 1771-72 opholdt han sig som
Udsending fra flere af de større norske Handelshuse i
Stockholm for at underhandle om en mere hensigtsmæssig
Ordning af Tømmerflødningen paa Klarelven uden dog at
opnaa det Resultat, som ønskedes fra norsk Side. Hans
Optræden i Sverige vakte imidlertid Mistanke om, at
han ogsaa arbejdede for hemmelige, politiske Planer,
og da Gustav III under A.s Ophold i Stockholm havde
foretaget sit Statskoup, blev det fra Kjøbenhavn
betydet ham, at han burde vende tilbage, hvad da ogsaa
skete. Han traadte snart efter ind paa Embedsbanen,
blev 10. Maj 1774 Sekretær i General-Landøkonomi-
og Kommerce-Kollegiet, 1776 3. Kommitteret i dette og
Justitsraad, 1781 3. Deputeret i Bjærgværksdirektoriet
og 1784 2. Deputeret. 1779 blev han Etatsraad,
1784 Konferensraad. 14. Jan. 1778 optoges han i
Adelsstanden, -- eller, som det hed, hans paastaaede
ældre svenske Adelskab blev anerkjendt. Da
Bjærgværksdirektoriet ved kgl. Resolution af
28. Jan. 1791 ophævedes, 
fik A. Afsked med Pension. Han saa i denne
Foranstaltning et Værk af Grev Reventlow, en
Ytring af en fra denne mod ham personlig rettet
Forfølgelse, og fattede siden en stærk Uvilje mod
Rentekammerets Præsident. Imidlertid beholdt han
dog sin Post som første Direktør i den saakaldte
Realisations-Kommission, der var oprettet 1792 efter
Ophævelsen af det 1782 stiftede forenede Handels-
og Kanalkompagni, der igjen havde afløst den 1777-82
bestaaende norske Fabriksdirektion. I begge disse
havde A. været Medlem af Direktionen. Som Direktør i
den nye Kommission havde han tillige det specielle
Opsyn med samtlige Statens norske Glasværker. I
1792 traadte han ind som 1. Direktør i Bestyrelsen
for det dansk-asiatiske Kompagni, hvilken Post han
beklædte indtil 1811. Derhos erhvervede han i 1794 en
betydelig Ejendom i Norge, i det han kjøbte Ejdsvold
Jærnværk. Som Udsending for det asiatiske Kompagni
opholdt A. sig fra Avg. 1801 til Jan. 1805 i London
for at ordne dettes Handelsanliggender i Forholdet
til det engelsk-ostindiske Kompagni, en Opgave,
der synes at være lykkedes for ham paa en aldeles
udmærket Maade, og som indbragte ham en storartet
Hædersgave fra Kompagniet. I 1807 udførte han en
større Pengeforretning for Regeringen i Hamborg og
afsluttede en Handel af Skibstømmer for Marinen. I
1811 bosatte han sig paa Ejdsvold Jærnværk, hvor hans
Virksomhed imidlertid snart kom til at lide under
det Tryk, der i de nærmest følgende Aar hvilede
paa alle Norges Næringsveje. Derimod deltog han med
usvækket Kraft i det offentlige Liv.

Under sit Ophold i Kjøbenhavn havde han staaet
Kongehuset nær og var navnlig bleven nøje bekjendt
med Tronfølgeren, Prins Christian Frederik; da
denne i 1813 kom til Norge som Statholder, blev
A. strax en af de Mænd, til hvis Raad Prinsen under de
daværende farefulde Omstændigheder lyttede med størst
Opmærksomhed. Saaledes indhentede han i Sept. 1813 A.s
Betænkning angaaende den paatænkte Oprettelse af en
norsk Regeringskommission. Efter Kielerfreden havde
Prinsen under sin Rejse til Throndhjem et Møde paa
Ejdsvold Værk, og da han kom tilbage fra Throndhjem,
holdtes her hos A. det bekjendte Møde paa Ejdsvold
16. Febr. 1814, hvori besluttedes, at Norge skulde
erklæres uafhængigt, og at der skulde indkaldes en
Rigsforsamling. Inden denne, der ligeledes holdtes
paa Ejdsvold, kunde træde sammen, havde A. forladt
Norge og kom saaledes ikke til at tage Sæde i den
nye norske Regering, hvori han 2. Marts udnævntes 
til Regeringsraad og 19. Maj til Statsraad. I Marts
1814 gik A. over Nordsøen til England for der at
virke i Norges og Christian Frederiks Interesser. Han
arbejdede her, til Dels benyttende sig af sine
Bekjendtskab er fra sit tidligere Ophold, med en
aldrig svigtende Energi for at krydse Stormagternes og
den svenske Politik. Men hvor megen Dygtighed han end
udfoldede, saa kunde han ikke sætte noget igjennem,
uagtet han arbejdede til det sidste. I 1815 fik han
Afsked som Statsraad og vendte tilbage til Norge, hvor
han snart forsonede sig med den nye Tingenes Orden
og endog traadte i et nærmere Forhold til Kronprins
Carl Johan, hvem han gjentagne Gange havde som Gjæst
i sit Hus. 1816 modtog han ogsaa Tilbud om at blive
Gesandt i Lissabon, hvad han dog ikke kunde antage.

Hans økonomiske Stilling var i hans senere Leveaar
ingenlunde god; Jærnværket var næsten at betragte som
nedlagt. Han bestyrede fremdeles Statens Glasværker og
afgik under en Rejse paa et af disse, Biri Glasværk,
ved Døden 13. Marts 1824. -- A. var tillige en
kundskabsrig Mand med store litterære Interesser,
der virkede som Mæcenas og havde betydelige Samlinger
af Manuskripter og Bøger. 1784 ægtede han Hedevig
Conradine Ernestine Christine Wegener (f. 1763 d.
1846), en Datter af Generallieutenant Vilh. Theod. W.

Moe, Tidsskr. f. norsk Personalhist. I, 431 ff. 
Lassen, Norske Stamtavler I, 88 ff. 
Y. Nielsen, Bidrag til Norges Hist. i 1814 I, 3 f. II, 34 ff. 
Y. Nielsen, Norges Hist. efter 1814 I, 29 f.

<i>Yngvar Nielsen.</i>
</chapter>

<chapter name="Anker, Erik (Berntsen), 1709-85, Handelsmand">
<b>Anker, Erik</b> (Berntsen), 1709-85, Handelsmand, Søn af
efterfølgendes Søn, Bernt A., Sognepræst til Land. Var
født i Land 14. Sept. 1709 og nedsatte sig efter at
have arvet en Farbroder, der havde været Kjøbmand,
i 1741 som Kjøbmand i Christiania, hvorfra han
1743 flyttede til Frederikshald. Samme Aar ægtede
han Anne Cathrine Tank (f. 1723 d. 1761), en Datter
af Kjøbmand Carsten T. A. synes at have været en
driftig og foretagsom Forretningsmand, der i en ikke
ringe Udstrækning drev Spekulationer. Efter først at
have forsøgt med et Sæbesyderi paa Frederikshald,
kjøbte han 1749 i Forening med Mathias Wærn Mosse
Jærnværk. Saa længe Wærn forestod dettes Drift, skal
den ikke have vist sig lønnende; men da A. overtog
Bestyrelsen fra 1756, gik det bedre. Fra 1767 var
han Eneejer af Jærnværket og det dermed fra 1751
forbundne Kanonstøberi, men solgte 1776 det 
hele til sine Brodersønner Jess og Bernt A. i
Christiania. Under Frederik V's Besøg i Norge 1747
blev A. udnævnt til Agent med Justitsraads Rang. Han
døde 1. Jan. 1785.

Lassen, Norske Stamtavler I, 87.

<i>Yngvar Nielsen.</i>
</chapter>

<chapter name="Anker, Erik Olufsen, 1644-99, Handelsmand">
<b>Anker, Erik Olufsen,</b> 1644-99, Handelsmand, var
Stamfaderen for den norske Slægt af dette Navn; skrev
sig Ancher. Han var født i Gøteborg 4. Okt. 1644 og
opholdt sig i sin Ungdom i England. I et af Aarene
1667-69 bosatte han sig i Christiania, hvor han
12. Febr. 1673 ægtede Maren Larsdatter (f. 1651 d.
1725), en Datter af Kjøbmand Lars Larsen, og gjennem
dette Ægteskab kom han i Forbindelse med Stedets ældre
Handelsslægter. Han erhvervede sig en efter Datidens
Forhold betydelig Formue.

Lassen, Norske Stamtavler I, 84.

<i>Yngvar Nielsen.</i>
</chapter>

<chapter name=">Anker, Johan Peter Andreas, 1837-76, Officer">
<b>Anker, Johan Peter Andreas,</b> 1837-76, Officer, er
født 22. Febr. 1837 paa Almegaard i Knudsker Sogn
paa Bornholm, hvor hans Fader Michael A. (f. 1801 d. 1872)
var Proprietær. Moderen hed Elisabeth Kirstine f. Rasch
(f. 1797). I sin Ungdom lagde han sig efter
Landvæsen, men kom i 1856 til Kjøbenhavn for at
gjennemgaa Artilleriets Elevskole. Efter Afgangen
derfra ansattes han som Sekondlieutenant ved
Bornholms Milits. I Dec. 1860 ægtede han Roberta
Caroline Kvintus (f. 27. Sept. 1838), som bragte
ham en Ejendom i Rønne i Medgift. Senere forsøgte
han sig som Skuespiller paa Theatret i Alhambra,
men opgav Scenen, saa snart det i 1863 tegnede
til Krig, for frivillig at tage Tjeneste. Han blev
ansat som Artillerikommandør for Skansen Nr. 2 i
Dybbølstillingen, og da det artilleristiske Angreb paa
denne begyndte, udmærkede han sig ved et sjældent Mod
og en dygtig Benyttelse af Skansens Riffelkanoner (i
hvilken Henseende han dog maa dele Æren med Skansens
anden Artilleriofficer, Lieutenant C. Castenschiold),
saa han henledte først Fjendens og dernæst det danske
Folks almindelige Opmærksomhed paa sig. Ved Stormen
18. April var der saaledes givet Befaling til, at
A. skulde fanges levende, hvilket ogsaa lykkedes,
ligesom hans Billede er anbragt paa det bekjendte
tyske Sejrsmonument i Berlin, hvorpaa en Fremstilling
af Stormen findes<footnote>Han modtog ogsaa en anerkjendende Adresse fra fjendtlige Officerer.</footnote>. Allerede forinden Kampen den
18. var A. bleven udnævnt til Ridder af Danebrog;
senere skjænkede en Del Medborgere og Medborgerinder
ham en Æressabel, og endelig udnævntes han til karakteriseret 
Premierlieutenant i den bornholmske
Milits. Fredstjenesten passede dog ikke for A.,
og han erholdt derfor i 1865 sin Afsked. Han døde
27. Jan. 1876.

Danmarks anden Kamp for Slesvig 1864, fortalt af en gl. Soldat. 
Dags-Telegr. 29. Jan. 1876.
Chr. Christensen, Krigsminder fra  Dannevirke og Dybbøl, Kolding 1886.

<i>P. N. Nieuwenhuis.</i>
</chapter>

<chapter name="Anker, Niels, 1735-1806, Handelsmand">
<b>Anker, Niels,</b> 1735-1806, Handelsmand, Søn af Grosserer
Jan A. paa Bragernæs (Drammen), fødtes i denne By. I
1776 kjøbte han det paa Frederikshald anlagte,
privilegerede Sukkerraffinaderi, hvis Drift han
betydelig udvidede. Han erhvervede sig en stor Formue,
som han til Dels disponerede i veldædige Øjemed til
bedste for den By, i hvilken han boede. 28. Maj 1790
blev han naturaliseret som Adelsmand og skrev fra da
af sit Navn med k, medens det tidligere bogstaveredes
med ch. Han var gift med Elen Margrethe Stang (d.
1807). Han døde ll. Nov. 1806.

Moe, Tidsskr. f. norsk Personalhist. I, 456 f. 528. 
Lassen, Norske Stamtavler I, 105.
Nicolaysen, Norske Stiftelser III, 847.

<i>Yngvar Nielsen.</i>
</chapter>

<chapter name="Anker, Niels, 1764-1812, Handelsmand">
<b>Anker, Niels,</b> 1764-1812, Handelsmand, Brodersøn af
den foregaaende, Søn af Grosserer Peter A. (f. 1736 d.
1776), født 24. Okt. 1764. Fra 1780-92 uddannede han
sig for Handelen i Holland og England og traadte efter
sin Hjemkomst ind i Farbroderens Forretning. Sammen
med Broderen Jan og Farbroderen blev han 1790
naturaliseret som Adelsmand. Ved Farbroderens Død
i 1806 arvede de to Brødre en større Del af dennes
Formue. Paa forskjellige Maader, som ved en stor
Pengegave til det norske Universitet i 1811, ved et
betydeligt Bidrag til det nye Søværn osv., viste
A. i Trængselsaarene 1807-14 en stor patriotisk
Offervillighed. I 1809 udnævntes han til Ridder
af Danebrog. Han døde 13. Maj 1812. Han ægtede
9. Dec. 1796 Annette Beata v. Wackenitz (f. 1776 d.
1855), Datter af General August Frederik v. W. og
Marie Elisabeth f. Adeler.

Moe, Tidsskr. f. norsk Personalhist. I, 458 f. 526. 
Lassen, Norske Stamtavler I, 107.
Nicolaysen, Norske Stiftelser III, 847.

<i>Yngvar Nielsen.</i>
</chapter>

<chapter name="Anker, Peder, 1749-1824, norsk Statsmand og Godsejer">
<b>Anker, Peder,</b> 1749-1824, norsk Statsmand og
Godsejer. Født i Christiania 8. Dec. 1749 blev han
efter at have modtaget den sædvanlige Undervisning, og
efter et Aars Ophold ved Kjøbenhavns Universitet, med
Bernt A. og to andre Brødre samt Fætterne Carsten og
Peter A. sendt paa en fleraarig Udenlandsrejse. Efter
sin Hjemkomst kjøbte han 1772 Gaarden Bogstad i
Nærheden af 
Christiania med de den tilliggende Skovejendomme,
der yderligere forøgedes ved Indkjøb af Skove i Nord
og Vest for Randsfjorden. Dermed forenede han i 1791
Bærums Jærnværk og dettes Skove; i sine sidste Leveaar
føjede han endnu dertil Moss' og Hakedalens Jærnværket
Han var saaledes en af Norges betydeligste Godsejere;
Bogstad var hans Hovedgaard, som han paa mange
Maader udvidede og forskjønnede. 1788 blev han titulær
Generalkrigskommissær og var under Felttoget i Sverige
Medlem af Feltkommissariatet, i hvilken Stilling han
skal have indlagt sig Fortjenester. 30. Jan. 1789 blev
han udnævnt til Generalvejintendant i Akershus Stift,
i hvilken Stilling han uden at oppebære Løn ledede
den største Del af de norske Vejes Nybygning. Som
Generalvejintendant var Planlægningen af de nye
Vejanlæg hans Hovedopgave, hvorunder han navnlig
skulde konferere med Almuen om dens Mening. I Forening
med Generalvejmestrene N. F. og G. A. Krohg har
A. Æren for at have skabt det norske Vejnet. Den
throndhjemske Hovedvej over Gudbrandsdalen var
inden Udgangen af det 18. Aarhundrede i færdig Stand
efter de Ødelæggelser, den havde lidt ved Flommen
i 1789, med en dobbelt Linje paa begge Sider af
Mjøsen. Hovedvejen fra Christiania til Vestlandet,
navnlig med betydelige Arbejder ved Holmestrand
i 1790-93, den smaalenske Hovedvej til Svinesund,
der indtil omkring 1850 var Norges mest befærdede
Vej, og den bergenske Hovedvej over Valdres, med en
dobbelt Linje gjennem Hakedalen og over Ringerike,
vare de øvrige store Aarer i det Vejnet, der omkring
1800 var i fuld Stand. Navnlig aabnede den nye
bergenske Hovedvej en vigtig Kommunikationslinje,
hvor der hidtil kun havde været fremkommeligt paa
Hesteryggen. A. havde i 1800 med Bevidnelse af Kongens
særdeles Tilfredshed med, hvad han havde udrettet,
fratraadt som Generalvejintendant, men kunde dog ikke
løsrive sig fra Vejarbejdet, for hvilket han nærede
en ren Begejstring, og han vedblev derfor med særlig
kongelig Tilladelse at føre Tilsyn med Bygningen
af endnu ikke færdige Hovedveje. I Grunden slap han
aldrig denne Sysselsættelse med Vejvæsenet, i det han
vedblev at arbejde for nye Vejforbindelser, saaledes
for en sammenhængende Vejlinje fra Christiania til
Bergen tværs igjennem «de øde Fjældstrækninger og
brutale Situationer med præcipice Bjærge, hvormed
Bergens Stift mere end som det øvrige Norge er
begavet», som det hedder i en til A. derom indkommen
Skrivelse. Dette er en stor Tanke, der endnu venter
paa sin Gjennemførelse, som dog næppe kan 
komme, før der bygges Jærnbane. De Veje, der
fuldførtes efter A.'s Planer og under hans Ledelse,
byggedes for en stor Del ved dertil kommanderede
hvervede Soldater; de vare efter den moderne
Tids Fordringer langtfra tilfredsstillende, men
opfyldte dog for sin Tid de Krav, som stilledes til
et saadant Arbejde. Med alle sine Bakker betegnede
de et stort Fremskridt i Udviklingen af de norske
Samfærdselsmidler, og de gjøre paa sine Steder
fremdeles god Tjeneste. A., der paa sine egne
Ejendomme lod udføre storartede tekniske Arbejder,
navnlig en Kehrrad, der førte Tømmeret fra hans
Skove ved Randsfjorden over i Sørkedalsvasdraget
ved Bogstad, interesserede sig ogsaa varmt for
Kanaliseringen af flere norske Elve, bl. a. for
Anlægget af en Kanal fra Christiania til Øjeren,
som dog aldrig kom i Stand.

For sine Fortjenester af Fædrelandet blev A., som
allerede 1801 var bleven Kammerherre, 1809 først
Ridder og senere Kommandør samt 1812 Storkors af
Danebrog. Under Krigsaarene fra 1807 af viste A. paa
mange Maader sit offervillige Fædrelandssind. Han stod
da Prins Christian August meget nær og blev gjennem
sin Svigersøn, Grev Herman Wedel Jarlsberg, dragen
ind i dennes og Prinsens Forbindelser med de svenske
Revolutionsmænd. Under Norges betrængte Stilling
lededes A.'s med flere andres Tanker hen paa en
politisk Forening med Sverige som begge disse Landes
eneste Redningsmiddel mod Ruslands truende Vælde,
selv om Vejen dertil maatte banes gjennem et Brud
med Danmark. I A.'s Hjem paa Bogstad førtes en Del
af disse Forhandlinger, og uden at være nogen Leder
vedblev dog A. at staa som en af de mest bemærkede
Medlemmer af det nye unionelle Parti. Ogsaa efter at
de første Planer vare opgivne efter Christian Augusts
Død, vedblev A. at have Forbindelser i Sverige,
hvor han allerede fra Gustav III's Tid havde flere
personlige Venner, og han stod lige til Kielerfreden
under sin Svigersøns politiske Indflydelse. I 1814,
da Grev Wedel ved Aarets Begyndelse var fraværende
fra Landet, lod alligevel A. sig af Prins Christian
Frederik bevæge til at deltage i det forberedende
Møde paa Ejdsvold 16. Febr., uagtet han maatte vente,
at de der fattede Beslutninger ikke vilde finde Grev
Wedels Bifald. Ved Valgene til Rigsforsamlingen paa
Ejdsvold blev A. Repræsentant for Akershus Amt og
var senere Forsamlingens førstvalgte Præsident. For
øvrigt spillede han i denne Forsamling, hvor han helt
tilhørte det unionelle Parti, ingen synderlig Rolle,
og han holdt sig ogsaa i den øvrige Del af Mærkeaaret
1814 uden for de politiske 
Begivenheder; han var saaledes ikke Medlem af det
overordentlige Storting, der besluttede Foreningen med
Sverige. Derimod traadte han, efter at denne var bragt
i Stand, ind i den nye Regering, i det han 18. Nov. af
Carl Johan udnævntes til Statsminister og Chef for
Statsraadsafdelingen i Stockholm. Som saadan flyttede
han samme Aar til Stockholm, hvor Statsraadsafdelingen
i Jan. 1815 begyndte sine Funktioner. I samme Maaned
modtog A. Serafimerordenen. Nogen ledende Stilling i
Regeringen kom han aldrig til at indtage og har heller
aldrig eftertragtet. Hans Opgave som Statsminister
var hovedsagelig indskrænket til at være Tolk for
Regeringen i Christiania hos Carl Johan; navnlig
var han altid virksom som Midler og Mægler mellem
denne og Grev Wedel, naar der gjorde sig en stærkere
Meningsforskjel gjældende mellem dem, uden at han dog
i Længden kunde vedligeholde det en Gang bestaaende
gode Forhold. Da Grev Wedel traadte ud af Regeringen,
søgte og fik ogsaa A. sin Afsked fra 1. Juli 1822. Han
flyttede derefter til Bogstad, hvor han tilbragte
sine sidste Levedage. Han døde her 10. Dec. 1824.

Uden at være nogen fra Begavelsens Side fremragende
Mand var A. dog en af sin Tids mest bemærkede
Personligheder i Norge. Gjennem sine Rigdomme var
han i Stand til at føre et stort Hus og samle mange
om sig. Gammelnordisk Gjæstfrihed og fin Dannelse
gave der Tonen sit Præg. Paa sine Udenlandsrejser
indkjøbte han det store Galleri, der fremdeles
er Bogstads Prydelse, og hvori findes mange
Mesterværker. Hans ydre Optræden havde meget af
Magnaten, men der var tillige ved ham en vindende
Gemytlighed, som sjælden undlod at gjøre sin
Virkning. Ved sin ihærdige og uegennyttige Virken
for Udviklingen af Norges Vejvæsen indlagde han sig
store og uvisnelige Fortjenester af sit Lands Opkomst
og banede Adgang til Egne, hvor der tidligere næsten
havde været ufremkommeligt. Som Statsmand var han
begrænset, men ejede dog i sin Personlighed flere gode
Betingelser for at være den første Nordmand, der i
Egenskab af Statsminister skulde repræsentere sit Land
i den svenske Hovedstad. A. ægtede 1772 Anna Elisabeth
Cold, Datter af Overhofrets-Justitiarius I. A. C. Hun
døde 1803 paa Bogstad. Af deres 4 Børn blev kun Karen,
gift med Grev Wedel, voxen og overlevede Forældrene.

Lassen, Norske Stamtavler I, 94 ff. 
Saml. t. d. norske Folks Spr. og Hist. II, 336 ff. 
Norsk Hist. Tidsskr. IV, 251. 254 ff. 262 ff. 
Y. Nielsen, Norges Historie efter 1814 I, 16 ff. 505.

<i>Yngvar Nielsen.</i>
</chapter>
<chapter name="Anker, Peter, 1744-1832, Gouvernør i Ostindien">
<b>Anker, Peter,</b> 1744-1832, Gouvernør i Ostindien. Født
31. Juli 1744 paa Frederikshald, hvor hans Fader,
Peter A., var bosat som Kjøbmand, modtog han en
omhyggelig Opdragelse og blev derpaa 1760-65 sammen
med sin yngre Broder Carsten sendt paa en længere
Udenlandsrejse, paa hvilken de ogsaa vare sammen
med Bernt og Peder A. med disses to Brødre. 1773
blev han Konsul i Hull, hvor han navnlig med
Dygtighed varetog de norske Trælasthandleres
Interesser og tillige indhentede Oplysninger om de
nyeste tekniske Opfindelser, deriblandt fornemmelig
Dampmaskinen. 1777 blev han Generalkonsul i London,
hvor han ogsaa lagde sin Dygtighed for Dagen; efter
Freden i Versailles 1783 modtog han som Tegn paa
Regeringens Erkjendtlighed for de Tjenester, han
under Krigen havde vist Danmarks og Norges Skibsfart
og Handel, den sjældne Udmærkelse Guldmedaillen pro
meritis. 1786 blev A. med Titel af Oberst udnævnt
til Gouvernør over Trankebar og det dansk-asiatiske
Kompagnis siden 1777 af Staten overtagne øvrige
Besiddelser i Ostindien. 1788, samtidig med at han
udnævntes til Generalmajor, ankom han til Trankebar,
hvor han mødtes af mange Vanskeligheder. Uden Støtte
paa nogen Kant maatte han arbejde paa at bringe
Orden i de indviklede Forhold. Han begyndte strax
at optræde med Strænghed mod dem af de indfødte, der
udsugede og ophidsede sine Landsmænd, uden at det dog
altid lod sig gjøre at skaffe Retten den Respekt, som
skulde tilkomme den. Med Rajahen af Tanjore, paa hvis
Territorium Trankebar var anlagt, lykkedes det ham
allerede 1788 at istandbringe en meget fordelagtig
Overenskomst, hvorved han gjennem Forpagtning af
Distriktet Tiruvidikally og ved Fornyelse af nogle
andre, ældre Forpagtninger fik en Udvidelse af
Trankebars Landomraade, mod at den dansk-norske Stat
kom Rajahen til Hjælp i hans finansielle Forlegenhed
med et større Laan, der kunde tilstaas paa meget
fordelagtige Vilkaar. Efter en Del Vanskeligheder,
der forvoldtes ved de politiske Forhold i Evropa,
opnaaedes 1790 Regeringens Godkjendelse af denne
Overenskomst. Med de i Trankebar levende Missionærer,
der ikke vilde bøje sig for Gouvernørens overordnede
Avtoritet, havde A. mange Kampe og blev derved udsat
for megen Miskjendelse. Til Trods for Koloniens
yderst daarlige Militærvæsen forstod A. under
Englændernes Kampe med Tippo Sahib og under deres
Krig med Frankrig, der ogsaa udstraktes til Indien,
at opretholde en for sin Stats Interesser betryggende
Nevtralitet. I 1801 lod dette sig dog ikke længere
gjøre. A. maatte da overgive 
Trankebar og de øvrige Etablissementer til
Englænderne, men erholdt dem i 1802 atter
udleverede. Ved Modtagelsen sparede han Statskassen
for flere betydelige Udgifter. Som Anerkjendelse for
hans mangesidige Fortjenester blev han 1804 Ridder
(Storkors) af Danebrog. Imidlertid var han bleven
træt af Livet i Trankebar med dets mange Haande
Fortrædeligheder, og da tillige hans Helbred var
stærkt medtagen, maatte han i Febr. 1806 forlade
Indien. 10. Juli 1807 erholdt han Afsked med fuld
Gage i Vartpenge. I 1808 bosatte han sig i Norge,
hvor han levede paa Gaarden Øraker i Nærheden
af Christiania, omgiven af sine litterære og
ethnografiske Samlinger. I 1814 overtog han for
Christian Frederik at gjøre en Rejse til England,
hvor han imidlertid intet udrettede. Han døde ugift
paa Øraker 17. April 1832. En større Del af hans
Tegninger fra Indien er af hans Familie overdraget
til det ethnografiske Musæum i Christiania; hans
Samling af sjældne indiske Gudebilleder findes
i det ethnografiske Musæum i Kjøbenhavn. A. var
i sine forskjellige Embedsstillinger en ivrig og
uinteresseret Mand, der uden Hensyn til sig selv
opofrede sig for det almene bedste. Gjennem sit lange
Ophold i England og i dette Riges indiske Besiddelser
var han bleven indforlivet i den engelske Dannelse og
Levemaade, saaledes at han af de fleste toges for en
Englænder. Dette kom ham tillige med hans Forbindelser
med flere af de mest højtstillede Englændere til
megen Nytte under hans Virksomhed i Trankebar.

Moe, Tidsskr. f. norsk Personalhist. I, 333 ff.
Norsk Hist. Tidsskr. I, 273 ff.

<i>Yngvar Nielsen.</i>

</chapter><chapter name="Ankersen,</b> s. Anchersen.">

<b>Ankersen,</b> s. Anchersen.

</chapter><chapter name="Ankjær, Stefan, 1820-92, Officer">

<b>Ankjær, Stefan,</b> 1820-92, Officer. Han er
født 5. Jan. 1820 i Horsens, hvor Faderen,
Caspar Villads A., var Guldsmed. Moderen var
Mariane Kirstine f. Jacobsen, Datter af en fynsk
Proprietær. Efter 1836 at være bleven Student
studerede han Theologi fra 1838 indtil 1841, men kom
i 1842 paa den kgl. militære Højskole, gjennemgik
Ingeniør- og derpaa Generalstabsafdelingen og
ansattes ved Afgangen 1848 (da han alt i 2 Aar
havde været Premierlieutenant) til Tjeneste ved
Artillerikommandoen i Jylland. I det næste Krigsaar
blev A. Adjudant ved Artilleri-Overkommandoen og
deltog som saadan i Træfningerne ved Kolding og Gudsø
samt i Slaget ved Fredericia. Det følgende Aar gjorde
han Tjeneste ved Rytteriet og deltog i 
Fægtningen ved Hollingsted, hvorefter han blev forsat
til 3. Bataillon som Kompagnikommandør. Allerede i
1850 erholdt han Kapitajns Anciennitet og udnævntes
1851 til Kapitajn i Generalstaben. Samme Aar
indtraadte han i Ægteskab med Sara Bernhardine
Devold fra Throndhjem. Efter i 5 Aar at have
virket ved den topografiske Sektion forsattes han
i 1856 til Krigsministeriet, hvor han ved sin
store Arbejdsdygtighed strax fik en væsentlig
Indflydelse. Han blev saaledes Sekretær i den
raadgivende Komité, Medlem af en Mængde Kommissioner,
medens forskjellige Hærordningsarbejder, deriblandt
Hærorganisationsforslaget af 1858, bleve ham
overdragne. Foruden disse tjenstlige Arbejder havde
han ogsaa en ikke ringe Virksomhed som Forfatter,
i det han udgav «Geografisk-Statistisk Haandbog»
(1858-63) og forskjellige Afhandlinger, deriblandt
en Fremstilling af de nordiske Rigers Stridskræfter
(1860). I 1862 blev han Major og i 1863 Direktør
for Krigsministeriets Kommandokontor, hvilken
Stilling han beklædte under den største Del af
Krigen 1864, under saa meget vanskeligere Forhold,
som Krigsminister Lundbye alt den Gang var aandelig
svækket. Det skyldtes A., at allerede i 1863 Midler
til Krigens Forberedelse dog i nogen Grad bleve
stillede til Krigsministeriets Raadighed. Efter
Lundbyes Afskedigelse kom A. til det nørrejyske
Armékorps som Stabschef og udgav strax efter
Krigens Ophør «Bemærkninger og Berigtigelser i
Anledning af Rigsraadets Udvalgsbetænkning om de fra
Krigsministeriet modtagne Oplysninger» (1864) samt
«Forslag til Organisation af den danske Armé». Han
blev derpaa Stabschef ved 2. Generalkommando og
Oberstlieutenant, i 1867 Oberst af Generalstaben,
men forsattes i 1871 til Fodfolket som Chef for
20. Bataillon.

Fra 1856-63 havde A. været Medlem af Rigsraadet
for Kjøbenhavn og af Rigsdagens Folketing i
Aarene 1861/62 og 63/64 for Ribe Amts 2. Kreds, af
Rigsraadets Landsting for 2. Kreds 1864/65-65/66 og af
Folketinget for Viborg Amts 2. Kreds 1872/73-75/76,
men opgav den politiske Virksomhed, da han udnævntes
til General og Chef for 1. jyske Brigade. I denne
Stilling forblev han næsten 11 Aar og udnævntes
derefter 31. Jan. 1885 til Generallieutenant og
kommanderende General i 2. Generalkommandodistrikt,
efter at han det foregaaende Aar havde kommanderet
Øvelsesdivisionen i Jylland. A. blev 1875 Kommandør
af Danebrog af 2. Grad, 1878 af 1. Grad og i 1885
Storkors af Danebrog. Han døde 22. Juli 1892.

<i>P. N. Nieuwenhuis.</i>
</chapter>
<chapter name="Anna af Brandenborg, 1487-1514, Frederik I's første Hustru">
<b>Anna</b> af Brandenborg, 1487-1514, Frederik I's første
Hustru, medens han endnu kun var Hertug i Slesvig
og Holsten, var født 27. Avg. 1487 af Forældrene
Kurfyrst Joachim I af Brandenborg med Tilnavnet
Cicero og dennes Gemalinde Margrethe af Sachsen. Et
Søskendebarn af Faderen var Dronning Dorothea, der var
gift successivt med de danske Konger Christoffer af
Bajern og Christian I, og som var Moder til Frederik
I. Han og hans Brud vare altsaa nærbeslægtede nok
til, at deres Forbindelse udkrævede en pavelig
Dispensation. Trolovelsen fandt Sted Aar 1500,
men Brudens Ungdom foranledigede en Udsættelse af
Brylluppet til 10. April 1502, da det fejredes sammen
med Kurfyrst Joachims og Elisabeth af Danmarks i
Stendal med stor Pragt. Efter Ankomsten til det nye
Hjem høre vi kun lidet om den unge Hertuginde. Med
sin Mand tilbragte hun nogle Somre ved Rodenæs i
Tønder-Egnen med at tilse Digearbejdet, og det hedder
sig der om hende, at hun om Lørdagen tit fastede eller
ogsaa lod fattige Folk i Sognet faste for hende mod
Betaling. To Børn bleve Ægteskabets Frugter: Christian
(III), f. 1503, og Dorothea (siden gift med Albrecht,
Hertug af Preussen), f. 1504.

Allerede 3. Maj 1514 bortrev Døden hende fra Børn og
Ægtemage. Ved at indstifte Sjælemesser i Cismar og
Tønder tolkede han sit Savn, men dog navnlig ved det
smukke Mausolæum, der i Bordesholms Klosterkirke bærer
hans og hendes broncestøbte Skikkelser, og som er et
værdigt Sidestykke til Hans Brüggemanns Mesterværk,
den berømte Altertavle, der siden flyttedes til
Slesvig Domkirke. Der, og ikke i Bordesholm, fandt
ogsaa hendes kongelige Husbond sin sidste Hvile
ved sin anden Gemalindes, Dronning Sophies Side.

<i>F. Krarup.</i>
</chapter>

<chapter name="Anna, Kurfyrstinde af Sachsen, 1532-85">
<b>Anna,</b> Kurfyrstinde af Sachsen, 1532-85, var Christian
III's og Dronning Dorotheas ældste Barn. Hun fødtes
22. Nov. (andre antage 25. Nov.) 1532 og kom efter
Grevens Fejde til Danmark, hvor Forældrene kronedes
12. Avg. 1537. Hendes Undervisning lededes af Tileman
van Hussen, den Gang Læsemester i Theologi ved
Kjøbenhavns Universitet, senere Bisp i Slesvig. I sit
16. Aar trolovedes hun med Hertug August af Sachsen,
f. 1526, og afrejste, ledsaget af sin Moder, Hertug
Hans den ældre, dennes Søster Prinsesse Dorothea og
et talrigt Følge af danske Adelsmænd, til Torgau,
hvor Formælingen foregik 7. Okt. 1548 og fejredes med
store Festligheder. Aar 1553 døde Kurfyrst Moritz af
Sachsen, en 
Broder til Hertug August, og denne efterfulgte ham da
som Kurfyrste. I sit Ægteskab fødte A. i alt 15 Børn,
9 Sønner og 6 Døtre, af hvilke dog de fleste døde som
smaa. En Søn, Christian, opkaldt efter Bedstefaderen
Christian III og opfødt i sin Barndom i Danmark,
da Luften i Sachsen antoges for usund og Skyld i de
tidligere Børns Bortgang, overlevede Forældrene og
efterfulgte Faderen som Kurfyrste.

Efter sit Giftermaal vedblev A. at vedligeholde
en levende Forbindelse med Danmark. Hendes Brødre
Frederik (den senere Frederik II) og Magnus opholdt
sig i længere Tid ved det kurfyrstelige Hof, August
og A. gjæstede ofte Danmark, og bestandig førtes der
en meget livlig Brevvexling mellem Hofferne. Denne
er endnu til Dels bevaret og en værdifuld Kilde
til Datidens Historie. Følgerne af denne gode
Forstaaelse ytrede sig paa mange Maader i de danske
Forhold. Kurfyrst August forstrakte saaledes Frederik
II med betydelige Laan under den nordiske Syvaarskrig;
A. var utrættelig med Raad og Daad for at skaffe
sin Broder et passende Giftermaal; Kommunitetets
Oprettelse i Danmark havde sit Forbillede i en
lignende fyrstelig Gave i Sachsen; Niels Hemmingsens
Afskedigelse og Forvisning fra Kjøbenhavn var Udslag
af en endnu heftigere Forfølgelse af sachsiske
Kryptokalvinister, blandt hvilke Caspar Peucer var
den vigtigste. Kun med Hensyn til «Konkordie-Bogen»
var Frederik II døv for alle Søsterens og Svogerens
Paavirkninger og brændte endog egenhændig to kostbart
indbundne Exemplarer, som A. havde sendt ham.

I Sachsen, hvor A.s vigtigste Aar henrandt,
udfoldede hun en forbavsende Virksomhed paa alle de
Omraader, som den Gang ansaas for at henhøre under
en flink Husmoder: Børnenes Opdragelse, Madlavning,
Toilette, kemiske Forsøg, Havevæsen, Jagt, Bygningers
Opførelse, Stiftelse af Ægteskaber osv. osv. Den
Del af hendes Korrespondance, der endnu er bevaret,
fylder i Kopibøger 89 Foliobind (67 Bind modtagne,
22 Bind afsendte Breve) foruden en utallig Mængde
løse Breve og Billetter, der ikke ere indførte i
Kopibøgerne. Denne hendes rastløse Virksomhedsdrift
og ivrige Omsorg for alt og alle viser hende som en
værdig Slægtning af hendes Kusine Dronning Sophie
og dennes Søn Christian IV. I Sachsen lever hun,
ligesom disse i Danmark, i venligt Folkeminde og
kaldes endnu «Mutter Anna».

Hendes Ydre skildres af Samtiden, i Overensstemmelse
med de bevarede Portrætter, som meget smukt. Hun havde 
regelmæssige Træk, blaa Øjne, fin Teint og som ung i det
mindste et sjælden stort blondt Haar samt en paa én
Gang slank og fyldig Figur. Hendes Udtryk var mildt
og forstandigt. I sit Forhold til Kurfyrst August
synes hun at have været mønsterværdig og deres Samliv
ret lykkeligt. Hun ledsagede ham overalt, deltog
i denne Anledning hyppig i anstrængende Rejser
og Jagter og vidste ved kloge Raad og forsigtig

Hensynsfuldhed at vinde en vis Indflydelse over
ham ogsaa paa de Omraader, hvori hun ellers af Navn
ikke blandede sig. Hun døde 1. Okt. 1585 i Dresden
af Pest. Kurfyrst August var af Frygt for Pesten
ikke tilstede hverken ved hendes Sygeleje -- hun laa
syg i 7 Uger -- eller ved hendes Begravelse, hvori
dog Sønnen Christian deltog. Derimod forlovede han
sig allerede 8. Nov. med Prinsesse Agnes Hedevig af
Anhalt, der endnu ikke var 13 Aar gammel. Brylluppet
stod 3. Jan. 1586, førend Bruden endnu havde fyldt
sit 13. Aar, men allerede 11. Febr. døde Kurfyrst
August af et Slagtilfælde.

K. v. Weber, Anna Churfürstin zu Sachsen, Leipz. 1865.

<i>Troels Lund.</i>
</chapter>

<chapter name="Anna, Dronning af England, 1574-1619">
<b>Anna,</b> Dronning af England, 1574-1619, næstældste
Datter af Frederik II af Danmark, født paa
Skanderborg 12. Dec. 1574. Efter som lille Barn at
være opfostret hos Moderens Forældre i Meklenborg
vendte hun 1579 tilbage til Danmark og skal der
have modtaget en omhyggelig Undervisning. Tysk var
vistnok nærmest hendes vante Sprog; af hendes Lærere
nævnes den tidligere tyske Præst i Kjøbenhavn,
Slesvigeren M. Laurids Pedersen, samt en Lærer i
Fransk. Forhandlinger med Skotland om Ørkenøerne
vakte snart Tanken om en Forbindelse mellem hende og
den skotske Konge Jacob VI. Forskjellige Gesandtskaber
kom her til fra Skotland, og 20. Avg. 1589 viedes hun,
efter at være bleven rigt udstyret af sin Moder paa
en Maade, der fremkaldte Indsigelser fra det danske
Rigsraad, paa Kronborg til Earlen George Keith paa
hans Konges Vegne. I Sept. afsejlede hun paa en dansk
Flaade for at føres til Skotland, men stærke Storme,
som Hexe fik Skyld for, dreve Skibene tilbage til
Norge. Da besluttede Jacob VI selv at hjemføre
sin unge Brud og ankom til Norge, hvor Brylluppet
fejredes 23. Nov. 1589 i Oslo. Den følgende Vinter
tilbragtes i Danmark, indtil det kongelige Par i April
1590 tiltraadte Rejsen til Skotland. I Maj fejredes
Dronningens Kroning i Edinburgh. 1603 blev hun
tillige Dronning i England, da Jacob VI arvede dette
Rige som Jacob I. Hun fødte sin Ægtefælle 6 Børn, 
af hvilke den ældste Søn, den meget lovende Henrik
Frederik, døde 1612 til Moderens store Sorg. Hun selv
døde 2. Marts 1619. I Ydre lignede hun meget sin
Broder, Christian IV; hun delte med ham Interessen
for storartede Byggeforetagender og vedblev stadig
at staa paa en særdeles venskabelig Fod med ham,
hvilket ogsaa viste sig ved hans to Besøg i England
1606 og 1614. Hun var længe efter sit Bryllup
omgivet af forskjellige Mænd og Kvinder, som havde
fulgt hende fra Danmark. Livsglad og begjærlig
efter Pragt og Forlystelser interesserede hun sig
særlig for Maskekomedier og var en Beskytter af
Digteren Ben Jonson. I religiøs Henseende var hun
i den senere Del af sit Liv af Hjærtet Katholik og
hørte katholske Messer i sit Slot i London, Denmark
House; dog bekjendte hun ved sin Død den evangeliske
Lære. Nogen større politisk Rolle spillede hun ikke,
og Forholdet til hendes Ægtefælle var ikke hjærteligt;
hun beklagede sig ofte over Tilsidesættelse. Ellers
var hun afholdt af sine Omgivelser, men det engelske
Folk glemte hende hurtig.

Strickland, Lives of the Queens of England, IV.
Gardiner, History of England, 1603-1642, I-III, 1883.
Stephen, Dictionary of national biography I, 1885.
Norske Saml. I. Suhms Nye Saml. IV, 2, 61.

<i>J. A. Fridericia.</i>
</chapter>

<chapter name="Anna Cathrine, 1575-1612, Dronning">
<b>Anna Cathrine,</b> 1575-1612, Dronning, Datter af Joachim
Frederik, Markgreve, senere Kurfyrste af Brandenborg
og Administrator i Magdeburg, og Markgrevinde Cathrine
af Küstrin, født 26. Juni 1575 i Wollmerstedt ved
Magdeburg. Paa sin Rejse i Tyskland i Efteraaret
1595 traf Christian IV hende første Gang og bestemte
hende vistnok allerede da til sin Brud. Sammen med
sine Forældre gjorde hun Gjenbesøg hos Kongen ved
hans Kroning i Kjøbenhavn i Avg. 1596, og efter et
nyt Møde med hende i Jan. 1597 sendte Christian IV
derefter i Avg. 4 Rigsraader til Magdeburg, hvor
Ægteskabskontrakten undertegnedes. Brylluppet fandt
derpaa Sted i Haderslev 27. Nov. 1597, og 11. Juni
1598 kronedes hun i Kjøbenhavn. Hun blev Moder til
6 Børn, hvoraf de 3, Frederik, Sophie og Elisabeth,
døde som ganske smaa; de andre 3 vare den udvalgte
Konge, Prins Christian, Frederik III og Hertug
Ulrik. Hun døde 29. Marts 1612 paa Kjøbenhavns Slot
og ligger begravet i Roskilde Domkirke. A. C. var
uden fremtrædende Evner, men rostes af Samtiden for
sin Tarvelighed og Religiøsitet; mærkeligt er det,
at hun trods sit venskabelige Forhold til den strængt
luthersk-orthodoxe Biskop Hans Poulsen Resen dog 
kaldte den kryptokalvinistiske Præst M. Oluf Kock
til sig paa sit Dødsleje for af ham at modtage
Sakramentet. Det fremhæves ogsaa, at hun viste
Interesse for dansk Sprog. Hun fulgte Kongen paa
flere af hans Rejser; ellers vides kun lidet om
deres gjensidige Forhold, men Kongens Forbindelse
med Kirsten Madsdatter falder inden for deres
Ægteskab. Nogen politisk Indflydelse synes hun ikke
at have besiddet.

Slange, Christian IV's Hist.
H.P.Resen, Ligprædiken over hende, 1612.
Quinquatria feralia pro memoria Annæ Catharinæ, Francof. 1614.

<i>J. A. Fridericia.</i>
</chapter>

<chapter name="Anna Cathrine, 1618-33, Christian IV's Datter">
<b>Anna Cathrine,</b> 1618-33, Christian IV's Datter. Frøken
A. C., Christian IV's og Fru Kirstine Munks ældste
Datter, fødtes paa Frederiksborg 10. Avg, 1618. Hun
blev opfostret og opdraget paa Dalum Kloster hos
Mormoderen Fru Ellen Marsvin indtil sit 9. Aar, da hun 
(1627) paa Grund af Krigen fulgte med Mormoderen til Kjøbenhavn
tillige med flere af sine Søskende. Ved
dette Tidspunkt var hun i øvrigt allerede
trolovet med den 25aarige Frants Rantzau til
Rantzausholm, som strax efter Trolovelsen var
bleven Rigsraad og Statholder i Kjøbenhavn
og senere blev Rigshofmester. Ægteskabet mellem dem
kom dog aldrig i Stand, da Frants Rantzau i Nov. 1632
druknede i Slotsgraven ved Rosenborg. Aaret
efter, 20. Avg. 1633, døde A. C. selv,
som nogle sige af Smaakopper, medens andre ville
vide, at det var af Sorg over sin Fæstemands Død.
Af sin Moder, Fru Kirstine Munk, der overhovedet
kun brød sig lidt om sine Børn, skal A. C. ligefrem
have været hadet, hvilket i Følge gjentagne
Udtalelser af Faderen, Christian IV, hidrørte
fra, at Datteren lignede ham saa meget.

Smith, Grevinde Ulfeldts Hist. I, passim.
Danske Mag. IV, 130.
Christian IV's egenh. Breve.

<i>S. Birket Smith.</i>
</chapter>

<chapter name="Anna Sophie, Kurfyrstinde af Sachsen, 1647-1717, Datter af Frederik III af Danmark">
<b>Anna Sophie,</b> Kurfyrstinde af Sachsen, 1647-1717,
Datter af Frederik III af Danmark, født 1. Sept. 1647
paa Flensborghus. Hun havde sammen med sine Søstre
til Hofmesterinde Fru Helena v. Westphalen; 1660 blev
Enevold Parsberg hendes Hofmester. 10. Okt. 1663 fejredes 
paa Kjøbenhavns Slot hendes Forlovelse med Kurprins Johan 
Georg (III) af Sachsen, der 1680 blev Kurfyrste; Brylluppet 
fandt Sted i Stilhed 9. Okt. 1666. Hun besøgte 1670
Danmark og ytrede da sin Medynk med den fængslede
Leonora Christina. Med sin Broder, Christian V,
stod hun i livlig 
Brevvexling, ogsaa om politiske Anliggender.
Hun døde 1. Juli 1717 efter at have været Enke
siden 1691.

Danske Saml. 2. R. II, 144 ff.

<i>J. A. Fridericia.</i>
</chapter>

<chapter name="Anna Sophie, 1693-1743, Dronning">
<b>Anna Sophie,</b> 1693-1743, Dronning. Hun indtager
blandt Danmark-Norges Dronninger en særegen Plads
som den eneste, der ikke har været af fyrstelig Æt;
men uheldigvis knytter der sig ikke noget tiltalende
Minde til hendes Ophøjelses Historie. Hun var født
16. April 1693 og var den yngste Datter af Grev Conrad
Reventlow, død som Storkansler 1708, og Sophie Amalie
Hahn, en Datter af den fra Christian V's Historie
bekjendte Overjægermester Vincents H. Medens hendes 
ældste Halvsøster, Christine Sophie, Stammoder baade til 
Greverne Frijs-Frijsenborg og Holstein-Holsteinborg, 
ved Skjønhed og selskabelige Talenter naaede at indtage 
den ypperste Plads iblandt den Tids Adelsdamer her hjemme,
fængslede hun selv, 18 Aar gammel, den letfængelige
Frederik IV's Hjærte, da denne 1711 første Gang saa
hende ved en Maskerade i Kolding. Det var forgjæves,
at hendes karakterstærke og fortræffelige Moder
søgte at holde hende fjærnet fra Kongen. Uagtet
dennes Dronning, Louise af Meklenborg, endnu levede,
vandt han let den livsglade og forfængelige Pige,
og han bortførte hende 26. Juni 1712 fra Moderens
Gaard Clausholm i Jylland. De Samvittighedsskrupler,
hun havde ved at blive hans Elskerinde, og som han
maaske ogsaa selv havde ved at tage sig en Mætresse,
døvede han ved at lade sig vie til hende ved venstre
Haand, uagtet Dronning Louise endnu levede. En
tidligere Konrektor i Flensborg, Clausen, var villig
til at forrette denne Vielse, der unægtelig ikke
var noget enestaaende i Danmark-Norges Historie,
for saa vidt Frederik IV allerede 1703 havde ladet
sig vie paa den Maade til Frøken Viereck, dér var
Datter af en herværende preussisk Statsafsending og
var død det følgende Aar; men Forargelsen blev ikke
mindre ved at være en Gjentagelse. Med den enevældige
Konges Bevidsthed om, at han stod over Loven, brød
Frederik IV sig saa lidt om, at han og A. S. herved
gjorde sig skyldige i en Forbrydelse, hvorfor Loven
satte Dødsstraf, at han lod det hele Forhold træde
frem i stor Offentlighed. A. S. fik en anselig og
smuk Bolig tæt ved Slottet i Kjøbenhavn, og medens
Dronningen maatte græmme sig i Stilhed, blev hun
Midtpunktet for det selskabelige Liv, der var Kongens
bedste Adspredelse. Han smykkede hende med Titel af
Fyrstinde af Slesvig; foruden hvad hun modtog af 
forskjellige Gaver, havde hun en aarlig Apanage af
den kongelige Partikulærkasse, der i det mindste
et Par Aar senere steg til 28000 Rdl. aarlig,
og han skjænkede hende dels det sjællandske 1765
Tdr. Hartkorn store Gods Vallø, dels i Holsten Godser,
hvoraf der efter en Opgjørelse af Indtægten i Aaret
1730 blev svaret omtr. 13000 Rdl. aarlig.

Men hendes Forhold til Kongen fik et nyt Præg,
da Dronning Louise døde 15. Marts 1721. I Følge en
Familietradition i hendes Søster Grevinde Holsteins
Slægt havde Kongen kun vundet hende ved at give
hende sit kongelige Ord paa, at han baade vilde ægte
hende og hæve hende paa Tronen ved Siden af sig,
naar Dronningen døde. Hvor usikker end en saadan
Overlevering er, saa er der ingen Tvivl om, at hun
selv attraaede dette Maal. Hun kunde i saa Henseende
bygge paa Kongens stærke og vedholdende Lidenskab for
hende, en Følelse, hun selv synes at have gjengjældt
oprigtig. Adskillige Breve fra Kongen til hende og
Smaaoptegnelser af hende af forskjellig Art vidne om
Styrken af deres gjensidige Følelser. Man fristes
næsten til at tro, at Kongen har længtes efter den
Dag, da han kunde give sit Forhold til A. S. et mere
legitimt Præg. I det mindste skyndte han sig paa den
mest iøjnefaldende -- for ikke at sige upassende --
Maade dermed. 2. April 1721 blev Dronning Louises
Lig ført fra Kjøbenhavn til Roskilde, hvor det
bisattes d. 3. Den følgende Dag holdt Universitetet
Sørgefest i den Anledning, og samme Dags Eftermiddag
blev A. S. viet til Kongen ved den højre Haand af den
samme Clausen, der 9 Aar tidligere havde sat Kirkens
Stempel paa deres Forhold. En saadan Omvielse kunde
ikke have anden Mening, end at hun skulde sættes i
Stand til at bære Kronen, og Folks Forventning, at
dette skulde ske, gik hurtig i Opfyldelse. 31. Maj
i Overværelse af Kronprinsen og Kronprinsessen,
Kongens Søskende og en pragtfuld Forsamling af høje
Embedsmænd, Officerer og udenlandske Diplomater
satte Frederik IV paa Frederiksberg Slot selv Kronen
paa A. S.s Hoved med de Ord: «Denne Krone give vi
eders Majestæt af godt Hjærte og ønske al Lykke og
Velsignelse med den.» Ikke før 15. Juli holdt den
unge Dronning dog sit Indtog i Kjøbenhavn.

Samtidige skildre A. S. som smuk og indtagende. Den
franske Statsafsending de Camilly omtaler hende i en
Indberetning til sit Hof 1728, da hun allerede var
35 Aar gammel, med følgende Ord: «Hun er høj og ser
godt ud, hendes Figur vilde være fuldkommen 
smuk, dersom hun ikke havde nogen Tilbøjelighed til
at blive svær. Hun er brunet, har mørke, ildfulde
Øjne, en veldannet Næse og en smuk Mund, men hendes
Hud er for varm i Farven og hendes Tænder stygge,
hvad der vanhelder hendes for øvrigt saa skjønne
Ydre.» Uagtet Frederik IV vel nok undertiden kunde
give selv hende Anledning til Skinsyge, bevarede
hun dog hans Kjærlighed indtil hans Død, og deres
lykkelige Forhold var næppe alvorlig forstyrret ved
andet end den Ulykke, der forfulgte dem, i det alle
deres Børn døde smaa, baade de 3, som hun havde født,
inden hun blev Dronning, og de andre 3, som hun fødte,
efter at hun havde naaet denne Stilling.

Den høje Stjærne, hun havde hos Kongen, har givet
Anledning til alskens Fortællinger om, at hun som
Dronning udøvede stor Indflydelse over ham. Selv i
sin egen Slægt gjaldt hun senere som den, der ved
Siden af at have haft megen Aand tillige havde været
«stolt, lunefuld og bydende». Slige Fortællinger
vare næppe ugrundede. Som hendes Ophøjelse paa Tronen
stod i Forbindelse med, at Kongen fra nu af nærmest
støttede sig til Personer, der stode hende nær,
først og fremmest til Storkansleren U. A. Holstein,
saaledes er der Træk nok fra Datiden af Folks
Henvendelser til hende som den, de mente kunde
lægge et vægtigt Ord ind for dem hos Kongen, og af
Taksigelser til hende for den Hjælp, hun havde ydet
dem. Det taler til Gavn for hendes aandelige Sans, at
hun baade viste Interesse for «de danske Komedianter»
og for, at der kunde finde en tidssvarende Reform
Sted ved Universitetet; men paa andre Punkter var
hendes Indflydelse næppe heldig; flere af de Mænd,
hun virkede til at drage frem, have ikke efterladt
sig et godt Navn fra Karakterens Side, og der synes
at have været noget intrigant ved hende. Hvor ivrig
Frederik IV var for at værne om hendes Ry, vidner
blandt andet den saakaldte hemmelige Kommission
om, der blev nedsat i Jan. 1725. Skjønt denne
nærmest gav sig af med Undersøgelser om forskjellige
Misligheder ved Embedsmænds Færd, blev deri indblandet
Eftergranskninger om Pengeprellerier, der skulde have
fundet Sted i Dronningens Navn. Hun fulgte med ikke
mindre Iver end Kongen denne uhyggelige Kommissions
Undersøgelser.

Det var Frederik IV's stærke Følelser for hende,
hvoraf hendes timelige Lykke og Indflydelse
afhang, det fik hun at føle, da han døde. Intet var
naturligere, end at de svære Krænkelser, som hendes
Forhold til Kongen havde voldt Dronning Louise,
medens 
hun levede, havde naget Kronprins Christian stærkt,
og højst forstaaeligt var det, at det krænkede
ham dybt, naar han efter Moderens Død skulde vise
Stifmoderen Hyldest som Dronning og vel endog maatte
søge at staa paa en god Fod med hende. Den Bitterhed,
han følte ved sligt, blev end yderligere ægget
af hans alt andet end godmodige Gemalinde Sophie
Magdalene. Den Kjendsgjerning, at A. S. kun var en
fornem Adelsmands Datter, ikke en Fyrstinde, gjorde
aabenbart Forargelsen endnu større i deres Øjne, hvor
komisk det end nu kan forekomme os, at hendes Fødsel
gjaldt for saa meget ringere end en Prinsesses fra
hvilket som helst tysk Duodezfyrstendømme. Lignende
Følelser som Kronprinsen og Kronprinsessen havde
Kongens Søskende Prins Carl og hans lidenskabelige
Søster Sophie Hedevig. Frederik IV maatte sige sig
selv, at ved hans Død ventede en Storm hans eget
«Engelshjærte» eller «cher coeur», som han kaldte
A. S. Han gjorde derfor alt, hvad der stod i hans Magt
for at sikre hendes Stilling, naar han ikke mere var
i Live. Ved en Række testamentariske Bestemmelser,
hvori han stævnede dem, der handlede derimod, til
«at aflægge Regnskab derfor paa Dommens Dag for
hele Verdens Dommer», fastslog han blandt andet en
Ordning, der kunde lade A. S. leve paa samme Vis som
tidligere Enkedronninger. Kronprinsen maatte give ham
et skriftligt Tilsagn «om ikke blot som en lydig Søn
selv at ville efterkomme det alt sammen, men ogsaa
at ville holde alle vedkommende til at rette sig
derefter» (23. Febr. 1725). Umiddelbart før sin Død
i Odense (12. Okt. 1730) søgte Frederik IV at stemme
den af Kronprins Christian meget yndede Carl Adolf
Plessen forsonlig ved at hænge den Elefantorden,
han selv havde baaret, om hans Hals, og han besvor
ham at arbejde for, at Kronprinsen opfyldte, hvad
han havde lovet med Hensyn til Dronning A. S. Et
Øjenvidne har fortalt, at Plessen gav ham et edeligt
Tilsagn derom.<footnote>Hvad her er meddelt om 
Frederik IV's Skridt for at sikre Dronningens Fremtid, 
er grundet paa Aktstykker i Gehejmearkivet.</footnote>

Men det gik med Frederik IV's Testamente, som det
i Frankrig var gaaet med Ludvig XIII's og Ludvig
XIV7s. Med Døden var Agtelsen for den enevældige
Konges Vilje forbi. Vistnok kan man ikke sige, at
A. S. blev haardt plaget. Hun fik Godset Clausholm i
Jylland, hvilket Frederik IV i sin Tid havde af kjøbt
hendes Moder, som en Slags Livgeding, desuden en Sum
af 100000 Rdl. 
én Gang for alle og en aarlig Apanage paa 25000
Rdl. Ogsaa bevarede hun Dronningetitelen uden dog at
maatte kalde sig Dronning til Danmark og Norge. Men
Livet paa Clausholm var i Virkeligheden en Forvisning,
Modsætningen imellem de Kaar, hun havde, og dem,
der vare lovede hende, var overordentlig stor, og
hun maatte leve paa en jysk Gaard, stemplet med den
kongelige Unaades Mærke som den, der havde forført
Frederik IV til det formastelige Skridt at gjøre hende
til Dronning, som den, der havde misbrugt sin Stilling
og endog udsuget Landet. Det var Sigtelser, som, hvad
der end i sædelig Henseende kunde bebrejdes hende,
vare umaadelig overdrevne. Men Christian VI holdt
fast ved at se hende paa denne Maade. Den ubehagelige
Kjendsgjerning, at han havde givet et skriftligt
Løfte om at behandle hende ganske anderledes, end
han i Virkeligheden gjorde, tyngede ikke paa hans
Samvittighed. Da hans Skriftefader Bluhme senere
opfordrede ham til at tilgive hende og «lade hende
vederfares nogle Tegn paa sin Naade», fandt han kun,
at han «endnu havde gjort for lidt imod hende».

Det kan forbavse at se den for sin Strænghed bekjendte
Bluhme her række Synderinden Haanden; men den Gang
var A. S. en bodfærdig Kvinde. De Træk af stærk
Religiøsitet, som tydelig mærkes hos Frederik IV i
hans sidste, Aar, have maaske allerede den Gang ikke
været uden Indflydelse paa Dronningen, og under det
stille Liv paa Clausholm, hvor hun syslede med sin
Fortids stærkt betegnede og stærkt nagende Minder,
var hun lige saa oplagt som hendes kongelige Stifsøn
og Avindsmand til at søge Trøst og Støtte i en
pietistisk Religiøsitet. Hun døde 7. Jan. 1743.

Skand. Lit. Selsk. Skrifter XXIII, 56 ff.

<i>E. Holm.</i>
</chapter>

<chapter name="Anna Sophie Magdalene Frederikke Ulrikke, --1804, foregiven Datter af Kong Christian VI">
<b>Anna Sophie Magdalene Frederikke Ulrikke,</b> --1804,
foregiven Datter af Kong Christian VI. I Aaret
1766 fremstod et Fruentimmer, understøttet af en
norsk Student Kirchhof, som hun levede sammen med,
og udgav sig for en Datter af Kong Christian VI og
hans Dronnings Søster, Enkefyrstinde Sophie Caroline
af Ostfriesland. Der blev 1770 nedsat en Kommission,
blandt hvis Medlemmer Henrik Stampe var, til at
undersøge Sagen; det viste sig, at den foregivne
Prinsesse havde været Skjøge i Amsterdam og senere
havde været under Behandling for venerisk Sygdom
i Oldenborg. Hun blev hensat i Møens Tugthus paa
Livstid, men blev senere fritagen for Arbejde der og
fik 100 Rdl. aarlig til 
bedre Pleje; i Kirkebogen, hvor hendes Død,
der indtraf 1804, er noteret, benævnes hun
«Frøken». Hendes Alder opgives forskjellig; hvis
hun, som et enkelt Sted anført, var 74 Aar gammel,
da hun døde, kan hun ikke have været nogen Datter af
Christian VI og Enkefyrstinden, da denne først 1735
kom her til Landet; andre Steder angives hun at være
født o. 1740-44.

Møller, Mnemosyne II, 57 ff. Kønigsfeldt,
Geneal.-hist. Tabeller, 2. Udg.,
S. 102. Koch, Christian VI's Hist. S. 321 f.

<i>P. Brock.</i>
</chapter>

<chapter name="Anthon, Georg David, 1714-81, Arkitekt">
<b>Anthon, Georg David,</b> 1714-81, Arkitekt, var Elev af
og Konduktør hos Eigtved og blev 1748 udnævnt til
Lærer i Geometri og Arkitektur, med en aarlig Løn
af 100 Rdl. Kur., ved Kunstakademiet, som den Gang
var i Enken Lüders' Hus ved Gammel Strand. I 1751
blev han kgl. Bygningsinspektør, 1761 Hofbygmester
og Inspektør over alle kongelige Slotte. Hans
Virksomhed som Lærer ved Akademiet varede ved
til 1760; i 1759 søgte han om at blive Medlem af
Akademiet, men skjønt dette fandt hans indsendte
Arbejde tilfredsstillende som og, «at han til fulde
fortjente til akademisk Medlem at vorde optaget»,
tilkjendegav det ham dog, «at denne Værdighed aldeles
ikke kunde skikke sig med at være Informator». A. blev
aldrig Medlem af Akademiet. Han var en maadelig
Arkitekt og uden Smag: han vilde saaledes nedrive
baade Børstaarnet og Rosenborg Slots Hovedtaarn og
erstatte dem ved Kuppelbygninger, hvad dog Harsdorff
fik forhindret. A. har bygget Frederikskirkens Taarn
paa Christianshavn og ombygget Bregentved. En kort
Tid, efter Eigtveds Død, ledede han det hensygnende
Arbejde paa Marmorkirken. Han udgav i 1759 en «Anvisning 
til den civile Bygningskunst», som oplevede
3 Oplag. A. døde 30. Avg. 1781. Han havde 28. April
1755 ægtet Eigtveds Datter Anne Margrethe og havde
med hende en Søn, Adam Gottlob, f. 1756.

Weilbach, Konstnerlex. Meier, Wiedewelt S. 20.
Meier, Marmorkirken S. 30 f.
Nær og Fjærn Nr. 294.

<i>F, J. Meier.</i>
</chapter>

<chapter name="Anton v. Metz</b> («Ainthoni van M.»), --1523--, Ridder, Kammerherre (camerarius) hos Christian II">
<b>Anton v. Metz</b> («Ainthoni van M.»), --1523--, Ridder,
Kammerherre (camerarius) hos Christian II, skal være
kommen til Danmark med Dronning Elisabeth, sendtes
1519 og 1520 i Sendelser til Kejser Carl V i Anledning
af Udbetalingen af Kongens Medgift, ledsagede 1521
denne selv paa Rejsen til Nederlandene, sendtes atter
1522 der til og holdtes under det spændte Forhold,
Kongens Repressalier i Anledning af Medgiften havde
medført, indtil Nov. s. A. i Fængsel 
paa Fæstningen Vilvorde. Ledsagede 1523 Kongen
og Dronningen i Udlændighed og var en af deres
troeste og mest uegennyttige Tjenere. Han brugtes
meget til Sendelser til forskjellige Fyrster;
hans Gaard i Mecheln var et Tilholdssted for
Kongens Udlændighedsfæller, en Tid lang ogsaa for
Søren Norby; oftere holdtes her hemmelige Møder med
fremmede Fyrster. 1527 og følgende Aar var han traadt
i Tjenesteforhold til Hertug Henrik af Brunsvig,
uden dog at opgive sit Forhold til Kongen; 1529
ledsagede han Hertugen paa dennes Tog som kejserlig
Feltherre i Italien, overværede 1530 Forhandlingerne i
Augsburg mellem Kongen og Kejseren og var 1531 virksom
ved Lejetroppernes Anskaffelse til Norgestoget. I
den følgende Tid synes han at wære traadt i den
nederlandske Regerings Tjeneste og virkede endnu
1535 og 36 i den fangne Konges og Pfalzgrevens
Interesser ved hemmelige Sendelser til Wullenwever
og andre. Hans senere Skæbne er næppe bekjendt. Var
gift med en nederlandsk Dame; deres førstefødte Søn
blev i Dec. 1523 opkaldt Chrestiern efter Kongen.

<i>A. Heise.</i>
</chapter>

<chapter name="Antonsen, Ane Grete, f. 1857, Skuespillerinde">
<b>Antonsen, Ane Grete,</b> f. 1857, Skuespillerinde. Hun
er født 25. Juni 1857 i Landsbyen Barrit, 2 1/2
Mil syd for Horsens, hvor hendes Fader Anton
Rasmussen, gift med Ellen Rasmusdatter, ejer en
lille Gaard. Hun kom til Kjøbenhavn for at faa en
bedre Undervisning, end Hjemmet kunde byde hende,
fattede Lyst til at gaa til Scenen og debuterede
efter at være instrueret af fhv. Skuespiller
L. Eckardt paa det kgl. Theater 6. Maj 1880
som Ulrika i «Søstrene paa Kinnakullen». Hun
har efter den Tid vidst at hævde sig en Plads i
Repertoiret, særlig i enkelte komiske Karakterroller.

<i>Edgar Collin.</i>
</chapter>

<chapter name="v. Aphelen, Hans, 1719-79, Lexikograf">
<b>v. Aphelen, Hans,</b> 1719-79, Lexikograf, blev født
27. Okt. 1719 i Nærø Præstegjæld (Throndhjems Stift),
hvor Faderen var Klokker og Skoleholder. Studerede
hjemme, mest paa egen Haand, til han blev 22 Aar. Drog
da til Bergen og der fra til Holland, blev Student
i Leiden; rejste saa til Frankrig, hvor han opholdt
sig nogle Aar. Tog 1749 til Danmark, udgav 1754 en
mindre fransk Ordbog, blev samme Aar Adjunctus ved
det filosofiske Fakultet, dog med den Bestemmelse,
at han ikke skulde have videre med Fakultetet eller
Konsistorium at gjøre. Udgav 1759 sin «Dictionnaire
royal» (2 Kvartbind; 1772-75 andet «Oplag» i 3
Kvartbind). Blev 1759 Professor ved Fakultetet,
dog uden Gage; ægtede 
1760 Helene Dorothea Schiønning; udgav 1767-70
sin Oversættelse og Bearbejdelse af Bomares
naturhistoriske Ordbog (8 Bind) og 1771 en lignende
«Chymisk Dictionaire». 1774 blev han Lærer for
Kronprinsen og døde som Justitsraad 31. Juli 1779. --
Hans franske Ordbog gjorde Epoke og var for sin Tid
et meget fortjenstligt Arbejde; han beklager særlig
«den Mangel, vi have paa et dansk Lexikon». Nu kan
man let gjøre Nar af hans Etymologier (moustache
af Mund og Stads, sauce af dansk Saus, semelle af
smal); men det maa erindres, at man den Gang ikke
havde noget Begreb om Sprogenes indbyrdes Forhold,
og at der ikke existerede nogen videnskabelig
romansk Sprogforskning; hans nydannede Ord, af
hvilke dog adskillige have holdt sig, ere vel tit
stødende for os, men man maa huske, at han stod midt
i Sprogrensnings-Bevægelsens ivrigste Periode. --
Hans Datterdatter var gift med N. M. Petersen. 

Worm, Lex. ov. lærde Mænd.
Nyerup, Lit. Lex.
Petersen, Den dsk. Lit. Hist., 2. Udg., V, 2, 19 f.
Acta Consistorii.                               

<i>Thor Sundby.</i>
</chapter>

<chapter name="Appel, Cornelius, 1821-1901, Præst">
<b>Appel, Cornelius,</b> 1821-1901, Præst, er født 13. Maj
1821 i Aabel i Tislund Sogn mellem Ribe og Haderslev,
hvor Faderen, Hans Jepsen A., var Skolelærer, Moderen
hed Kjersten Marie. Efter sin Konfirmation 1837 tjente
han en Sommer hos en Bonde, forestod om Vinteren en
Vinterskole og arbejdede siden paa en Gaard, Faderen
ejede, indtil han 1839 kom paa Lyngby Seminarium,
hvorfra han dimitteredes 1841 med Udmærkelse. Samme
Aar blev han Medhjælper hos Kateketen i Ribe, 1842
Lærer ved Skolen i Lovrup, efter 2 1/2 Aars Forløb
Andenlærer ved Degneskolen i Løjt, 1847 Lærer
i Ballum, hvor han s. A. ægtede Anne Kjerstine
Lorentzen, f. 1829 d. 1869, hvis Fader var Lærer; 1851
forflyttedes han til Tønder, hvor det danske Sprog
skulde indføres ved Borgerskolen, og hvor han tillige
blev Timelærer ved Seminariet. Efter at han 1864 var
bleven afskediget, tog han det næste Aar Ophold paa
Rødding Højskolegaard, hvor han holdt Sommerskole
for voxne Piger, et enkelt Aar ogsaa for Karle. En
Børneskole, han havde oprettet, blev lukket 1870. I
Aarene 1870-74 deltog han i de Søndagsforsamlinger,
den afskedigede Præst Sveistrup holdt i Rødding og
Kjøbenhoved; men da det blev danske Præster forbudt
at tale i Slesvig, følte den Kreds af Mænd, der havde
sluttet sig til disse Forsamlinger, Trang til at have
en egen Præst, og hertil udsaa den A., der modtog
et Kaldsbrev, undertegnet af 4 Mænd paa deres Vegne,
der i Rødding Sogn og Omegn vare udtraadte 
af Landskirken for Hertugdømmerne Slesvig og
Holsten. Da det paa Grund af Omstændighederne ikke
kunde ventes, at nogen dansk Biskop vilde eller kunde
foretage Ordinationen, besluttede V. Birkedal fra
Ryslinge at gjøre dette. Det havde været Hensigten,
at dette skulde være sket i Rødding; men paa Grund af
Forbudet mod, at danske Præster optraadte i Slesvig,
foretoges Handlingen paa Askov Folkehøjskole 30. Juli
1874. Der blev anlagt Sag mod de Præster, der havde
deltaget i Ordinationen. Ved Højesteretsdom 18. April
1877 idømtes Birkedal, Sveistrup i Vejen og ti andre
Præster hver en Mulkt, de to første paa 200, de øvrige
paa 100 Kr. A. indtager endnu bestandig Stillingen
som Præst ved en Frimenighed omkring Rødding. Han døde 
25. Marts 1901 paa Folkely ved Odense.

L. Schrøder og L. Helveg, Om Corn. Appels Ordination, Odense 1874.
Elvius, Danmarks Præstehist. 1869 - 84 S. 417.

<i>L. Koch.</i>

</chapter><chapter name="Appleby, Peter, --1750--, Rebslager og Skibsbygger">

<b>Appleby, Peter,</b> --1750--, Rebslager og Skibsbygger,
indkaldt fra England 1737 som Mester-Rebslager paa
Holmen, udfoldede en meget betydelig industriel
Virksomhed ikke blot som «engelsk Rebslager», men
tillige som Skibsbygger og Sukkerraffinadør. «Applebys
Plads» paa Christianshavn minder endnu den Dag i
Dag om Stedet for hans Virksomhed. Han døde i Tiden
omkring 1770.

C. Nyrop, Danmarks Kridtpibefabrikation, 1881.

<i>C. Salomonsen.</i>

</chapter><chapter name="Aqvilinus, s. Ørn.">

<b>Aqvilinus,</b> s. Ørn.

</chapter><chapter name="Aqvilonius, Bertel Knudsen, 1588-1650, Latinist">

<b>Aqvilonius, Bertel Knudsen,</b> 1588-1650, Latinist. Et
Videnskabens og Snillets Universalsprog, fælles for
hele den civiliserede Verden, var den Drøm, der
foresvævede mange af det 16. og 17. Aarhundredes
Forfattere og bragte dem til at ofre alle deres
Kræfter paa Latinen. Dette gjælder den her nævnte
Mand, der var født i Kongsted i Sjælland, hvor hans
Fader, Hr. Knud Nielsen Nordrup, var Præst (d. 1606);
Moderen ægtede 1607 Eftermanden, Hr. Hans Sørensen
(Nyborg). Sønnen, der i sine tidligere Aar sædvanlig
skrev sig Toxotes (Skytte) efter sin Moders Slægt,
men senere Aqvilonius (Nordrup), gik i Herlufsholm
Skole, hvor navnlig Rektor Willich v. Westhofen, en
af den Tids mest celebre Latindigtere, fik en blivende
Indflydelse paa hans litterære Retning. Efter at være
bleven Student tilbragte han en Del Aar paa Rejser
i fremmede Lande. Han drog, som det synes, først til
England og Skotland, og siden besøgte han Tyskland,
Frankrig, Italien og endnu fjærnere Egne. Under et
Ophold i Bajern blev han ufrivillig gjort til Soldat,
men slap dog efter nogen Tid atter fri. 
I Aaret 1610 kom han hjem, og 1612 tog han
Magistergraden, hvorpaa han blev Rektor i Malmø,
hvilken Stilling han i Nov. 1613 ombyttede med Embedet
som Slotspræst sammesteds. Allerede i Udlandet
havde Bertel Knudsen udgivet flere Samlinger af
latinske Digte; men det var dog navnlig i de Aar,
han havde sit Hjem i Malmø, at han udfoldede en
stor Virksomhed i Retning af latinske Vers og Breve,
hvilke sidste han ikke indskrænkede sig til at sende
sine Venner og Korrespondenter, men næsten samtidig
udgav i Trykken («Epistolarum selectarum centuriæ
qvinqve», Rost. 1623; af de første Centurier
er der flere Udgaver). Han skrev Latin med stor
Lethed; men paa Grund af hans stærke Efterligning af
Sølvalderens kunstlede Latinitet er hans Sprog ofte
vanskeligt at forstaa. I den nederlandske Filolog
Justus Lipsius saa han sin Mester og sit lysende
Forbillede, hvorfor hans Breve ere betegnede som
Sammenpluk af stilistiske «Skjønheder», som han havde
fundet hos Lipsius, ligesom han i sine Digte gjorde
temmelig hyppige Laan hos den i sin Tid navnkundige
Latindigter Lotichius. Dog kan det ikke nægtes,
at Bertel Knudsen besad Evne til at male levende
Stemningsbilleder, at give sine Følelser et rigt
og mangfoldig varieret Udtryk og at udkaste smukke
Naturskildringer. Adskillige af hans Bemærkninger og
sententiøse Udsagn ere ogsaa helt træffende. Enkelte
af hans Breve ere som smaa fint udførte
Kabinetsstykker. Men alt i dem er i den Grad bygget
paa den latinske Brevstils Ejendommeligheder, at en
Oversættelse kun vanskelig kan give en Forestilling
om det mest karakteristiske ved dem. Mange af
Brevene bære Præg af en stærk Selvfølelse ligesom
af Forfatterens Lyst til at indlede Brevvexling med
ansete Personligheder. 1619 blev han Sognepræst i
Løderup og og Hørup i det sydlige Skaane og samtidig
Provst i Ingelsted Herred. Efter kgl. Befaling
berejste han 1622-23 Skaane, Halland og Bleking for at
samle Runeindskrifter til Dr, Oluf Worm. Men Opholdet
i den afsides Landsbygd var ikke saa gunstigt for hans
litterære Virksomhed, som det i Malmø havde været,
hvor Adgang til Forbindelse med den lærde Verden var
forholdsvis let. I sine senere Aar led han ogsaa
af Sygdom og andre Besværligheder, hvorfor hans
Skrifter fra denne Tid, der mest handle om Sprog,
Poesi o. l., ere udgivne af en af hans Sønner. Han
døde 7. Jan. 1650. Var 2 Gange gift, sidst med
Lisbeth Nielsdatter, Datter af Hr. Niels Olsen,
Præst i Asserum i Bleking.

Kirkehist. Saml. 3. R. III, 241 ff.

<i>H. F. Rørdam.</i>
</chapter>
<chapter name="Arason, Jón, 1484-1550, Biskop">
<b>Arason, Jón,</b> 1484-1550, Biskop. Da Reformationens
første Varsler, omkring Aar 1530, sporedes paa
Island, styredes Øens gejstlige Anliggender af
to Bisper, Ögmundur Pálsson og J. A., der skjønt
hidtil Uvenner og Rivaler hurtig forenede sig om
at byde den fremtrængende Bevægelse Trods, og af
hvilke navnlig den sidste ved sin Personlighed, der
i meget minder om Sagatidens Helte, fik en særlig
Betydning som Katholicismens ivrige Forkæmper. Den
Iver og Hensynsløshed, hvormed han optraadte for den
gamle Kirkelære, kostede ham selv Livet, men skabte
samtidig et Stykke Historie, der paa en ejendommelig
Maade hæver sig frem i de ellers paa betydningsfulde
Begivenheder saa fattige islandske Aarbøger. J. A. er
født af fattige Forældre -- Ari Sigurðsson og
Helga Magnusdatter -- paa Gaarden Gryta i Øfjord
(Eyjafjarðar sýsla) paa Islands Nordland. Han mistede
tidlig sin Fader, og under de trange Kaar i Hjemmet
gik han da til Haande ved Arbejdet i det nærliggende
Kloster Tværaa (Múnka-Thverá). Den derværende Abbed,
en Slægtning af ham, lod ham undervise i de for en
gejstlig uundværligste Kundskaber. Hans boglige
Dannelse var dog kun ringe; naar det imidlertid
siges, at han ikke kunde Latin, maa det vistnok
forstaas saaledes, at han ikke kunde udtrykke sig
paa Latin; at han aldrig skulde have lært noget som
helst i dette Sprog, synes mindre rimeligt. Efter at
være præsteviet steg han snart saaledes i Anseelse,
at han brugtes i flere vigtige Stillinger, og da den
nordlandske Bispestol (paa Holar) Aar 1520 blev ledig,
fik han den midlertidige Bestyrelse af Embedet. Fra
nu af træde hans forskjellige Egenskaber ret i
Lyset; han viser sig som en energisk, selvraadig,
verdsligsindet Mand; efter Tidens Vis levede han
i et Slags borgerligt Ægteskab med en Kvinde, der
fødte ham talrige Børn, som han offentlig 
anerkjendte som sine. Dog var han ikke alene, som før
nævnt, den katholske Kirkelære ivrig hengiven,
men sikkert ogsaa paa sin Vis en religiøs Mand;
herom vidner hans Digtning, der med Undtagelse af
Lejlighedsvers udelukkende er gudelig. Besættelsen
af den ledige Bispestol tilkom den throndhjemske
Ærkebisp; men denne forlod som Følge af en Strid med
Kong Christian II sit Stift inden Sagens Afgjørelse,
og under den almindelige Forvirring synes Domkapitlet
at være optraadt temmelig vaklende. Paa den ene Side
tilskrev man Hola-Stifts Præsteskab, at Stiftets
gejstlige selv kunde vælge sig en Biskop, hvorefter
Præsterne uden Betænkning valgte J. A. Paa den anden
Side overdrog man den nyvalgte Skalholt-Biskop 
Øgmund Paulsson, der netop nu vendte hjem fra
sin Indvielse, at være Bispedømmets midlertidige
Bestyrer. Da han vilde benytte denne Stilling til at
paatvinge de nordlandske Præster en Biskop efter sit
Hoved, udbrød der et bittert Fjendskab mellem ham og
J. A. Ved sin Raadsnarhed og Uforsagthed lykkes det
dog J. A. at faa sit Valg godkjendt i Norge 1524, og
næste Aar kan han som indviet Biskop vende tilbage
til Island. Et ejendommeligt Efterspil fik Striden
mellem de to Biskopper paa Altinget 1526. Begge mødte
op med stort væbnet Følge, Øgmund med 1300 Mand,
J. A. med 900. Det truede med aaben Kamp, hvad dog
forhindredes, men Forligsvilkaaret var rigtignok
af en saa ejendommelig barbarisk Art, at Bispernes
Indvilligelse maa synes næsten ubegribelig. Hver Part
skulde nemlig stille en Mand til Tvekamp, og den,
der vandt, skulde for sit Parti have vundet Sejrens
Hæder. Øgmunds Kæmper var den sejrende, og med denne
Trøst lod Bispen sig nøje. Naar fra nu af Forholdet
mellem de to Bisper blev bedre, var det dog maaske
ikke saa meget Holmgangens Skyld som bevirket ved
den fælles Frygt for den sig nærmende Reformation.

Samtidig med at J. A. saaledes tiltvang sig
Anerkjendelse i sit Embede, havde han været ivrig
betænkt paa at udvide sin verdslige Magt. En
Uenighed med en af Øens rigeste Mænd, Lagmanden
Teitur Thorleifsson, førte til, at J. A. trods en
tidligere i Sagen falden Dom fik ham afsat og ved sin
Svigersøn, Teits Efterfølger i Embedet, fradømt alt
Gods. Halvdelen af dette, der skulde tilfalde Kongen,
tilkjøbte Dommeren sig; men da denne Mand kort efter
døde, bemægtigede J. A. sig paa Datterens Vegne hans
samtlige Ejendomme. Nu blev en af J. A.s Sønner, Are,
Lagmand, tre andre Sønner bleve Præster, og gjennem
sine Børn besvogredes Biskoppen med Øens anseteste
Familier.

I Skalholt var Biskop Øgmund omkring 1530 bleven
foruroliget ved enkelte Udtalelser i luthersk Retning,
men i øvrigt vare de nærmest følgende Aar for saa
vidt fordelagtige for Bisperne, som disse under de
med Grevens Fejde følgende Uroligheder i Danmark-Norge
havde ikke blot den gejstlige, men ogsaa den verdslige
Bestyrelse af Island. 1537 bragtes Efterretning til
Landet om den i Danmark fuldbyrdede Reformation,
og Aaret efter, 1538, sendte Kong Christian III sin
Kirkeordinans til Island. Biskop Øgmund gav med Hensyn
til dens Overholdelse et halvt undskyldende Svar,
T. A. vides ikke at have svaret. I Skalholt Stift udviklede nu 
Forholdene sig hurtigere, Klostrene -- særlig Vidø
(Viðey), nær Reykjavík -- inddroges under Kronen,
Biskop Øgmund besluttede at nedlægge Embedet, og
hans Efterfølger, Gizur Einarsson, viste sig til
hans store Skuffelse at være luthersk sindet. 1540
paabydes paa Altinget Reformationens Indførelse,
hvorimod J. A. protesterer og henskyder Afgjørelsen
under Paven. 1541 lovtages paa Altinget Reformationen
for Skalholt Bispedømme. J. A. møder ikke paa Tinget;
Efterretningen, han havde modtaget, om den samtidig
foretagne Fængsling af den gamle Biskop Øgmund, hvem
man havde mistænkt for Andel i et paa nogle danske
Klosterranere foretaget Drab og for Modstand mod
Reformationen, lod ham befrygte det værste; han sender
derimod Brev, hvori han udtaler sit Forbehold over for
Kongens nye Paabud og henskyder de kirkelige Sagers
Afgjørelse til Domkapitlet i Throndhjem. Samtidig ned
lægger hans Søn Are Lagmandsembedet. Over for den nye
lutherske Biskop i Skalholt kunde J. A. naturligvis
ikke nære venlige Følelser, men han frygtede i
Gizur en kløgtig og beregnende Modstander og holdt
nogenlunde Fred med ham, saa længe denne levede. 1542
kaldtes begge Biskopper til Danmark til Forhandlinger
angaaende Kirkestyrelsen. J. A. undskylder sig med
Sygdom, men sender tre Fuldmægtige (deriblandt en af
hans Sønner), der, som det synes i fuld Oprigtighed,
paa Bispens Vegne lovede Kongen Lydighed med Hensyn
til Reformationen. I de nærmest følgende Aar ere
J. A.s Bestræbelser navnlig henvendte paa Erhvervelsen
af nogle omstridte østlandske Ejendomme, som han
sluttelig, til Trods for at de vare blevne inddragne
under Kronen, bemægtiger sig.

Aar 1548 døde pludselig og uventet Biskop Gizur
Einarsson. Hidtil havde J. A. ikke blandet sig i
de kirkelige Forhold i Skalholt Stift. Fra nu af
fremtræder han med hensynsløs Dumdristighed som den,
der vil opretholde den gamle Tingenes Tilstand over
hele Landet, uanset hvilke Midler han maa benytte sig
af, og hvem han vil faa at kæmpe imod. Strax efter
at have erfaret Biskop Gizurs Død tilskriver han
Skalholt Stifts Indbyggere og tilbyder at overtage de
biskoppelige Forretningers Udførelse paa god og gammel
Vis, og senere, efter at man i al Hast i Skalholt
havde udvalgt en luthersk sindet Biskop og sendt denne
ud af Landet for at søge kongelig Stadfæstelse paa
Valget, optræder J. A. som en Beskytter af dennes
katholske Modkandidat, lader sig gjøre til hans
Official i Skalholt Stift, da ogsaa denne begiver 
sig til Danmark for at faa sit Valg stadfæstet,
og lader paa Altinget en af Reformationspartiets
Hovedmænd, den vestlandske Storbonde Dade
Gudmundsson plyndre -- alt dette, uagtet han paa
samme Alting modtager et unaadigt Kongebrev,
hvori hans Utilbøjelighed til at rette sig efter
Kirkeordinansen og hans lovløse Fremfærd bebrejdes
ham. For at give ham Lejlighed til at forsvare
sig byder Kongen ham mod frit Lejde at begive sig
til Danmark, en Opfordring, som Biskoppen dog ikke
efterkommer. Tvært imod lod han nu Bispegaarden paa
Holar befæste, tilskrev Paven og spurgte ham til
Raads samt satte sig i Forbindelse med de fremmede
søfarende, der den Gang i talrig Mængde (navnlig fra
Hamborg) dreve Handel med Islænderne. Længere hen paa
Sommeren drog Bispen med 100 Mand til Skalholt for
ogsaa at sætte sig i Besiddelse af Landets sydlige
Bispesæde. Her fandt han dog alt saa vel forberedt
til Forsvar, at han maatte trække sig tilbage med
uforrettet Sag og indskrænke sig til hist og her
i Stiftet at udføre de biskoppelige Handlinger paa
katholsk Vis. Derpaa vender han sig til Dala Syssel
paa Vestlandet, hvor den før nævnte Dade Gudmundsson
havde hjemme. Biskoppen, der var meget forbitret
over hans Optræden til Gunst for Reformationen
i Skalholt Stift og mente at have Krav paa nogle
af Dades Ejendomme, saa end videre i denne Mands
tøjlesløse Privatliv en god Lejlighed til at vise sin
biskoppelige Myndighed. Han lod ham (der hørte under
Skalholt Stift) ved en Præsteret dømme til at have
forbrudt Fred og Ejendom m. m. Dade faar de verdslige
Myndigheder til at erklære Dommen for ugyldig, Bispen
igjen besvarer Dades Uvillighed til at bøje sig for
den afsagte Dom med at sætte ham i Band. I Danmark
havde man selvfølgelig ikke været i Tvivl om, at af
de to Kandidater til Skalholt Bispedømme var den af
det luthersk sindede Parti udvalgte at foretrække,
og denne, ved Navn Martin Einarsson, indviedes ogsaa
i Kjøbenhavn 1549. Samtidig erklæredes J. A. paa
Grund af Ulydighed og lovløs Fremfærd for fredløs,
og Dade Gudmundsson anmodedes om at lade ham og hans
Søn Are gribe. Paa Altinget samme Aar erklæres alle
af J. A. i Skalholt Stift udførte kirkelige Handlinger
for ugyldige. Disse Efterretninger vare dog saa langt
fra at knække Bispens Mod, at han tvært imod nu efter
fra Paven at have modtaget et naadigt Svar paa sit
Brev vier sig til Kamp for Troen, selv om det skulde
gjælde Livet. Som Official for den i sin Tid af det
katholske Parti i Skalholt valgte Modkandidat til
Biskop Martin 
fastholdt han sin biskoppelige Myndighed i Skalholt
Stift og lod udgaa Domme mod det lutherske Kjætteri,
gjældende for det hele Land. Da han dernæst erfarede,
at den nyvalgte Biskop Martin befandt sig med et
ringe Følge i en Præstegaard paa Vestlandet, lod han
sine to Sønner, Præsten Bjørn og Are, gribe denne
og føre ham med sig til Nordlandet, hvor han henved
et Aar holdtes i Fangenskab, dels paa Holar, dels
hos Bispens Søn Are Jonsson paa dennes Gaard i Øfjord. 
Baade han og navnlig en samtidig grebet Præst
bleve haardt og haanlig behandlede.

Allerede nu var jo J. A.s Overmod voxet til en
betænkelig Grad, men navnlig det følgende Aar spænder
han Buen saa stærkt, at det næsten lod sig forudsige
med Nødvendighed, at den maatte briste. Aar efter
Aar var der fra Island indløbet fornyede Klager til
den danske Regering over J. A. Ved Efterretningen om,
hvad der 1549 var passeret, fik Høvedsmanden Befaling
til at fængsle Biskoppen, og samtidig paabødes det
Præsterne i Hola-Bispedømme at vælge en ny Biskop,
da J. A. nu var afsat. Denne sidste Befaling blev dog
foreløbig uden Virkning; en enkelt anset Præst paa
Nordlandet, som viste sig Reformationen hengiven,
maatte flygte ud af Landet, og senere hen paa
Aaret fulgte en vestlandsk Præst (den til J. A.s
Efterfølger udsete) hans Exempel. J. A. red dette
Aar med 400 Mand, ledsaget af sine to Sønner Bjørn og
Are samt den fangne Biskop Martin, til Altinget. Den
kongelige Befalingsmand forhaanedes paa det groveste,
J. A. lod sig bekræfte i Bestyrelsen af Skalholt
Bispedømme og hjemsøgte derefter for anden Gang
det søndre Bispesæde, som nu -- dog kun paa Biskop
Martins Tilskyndelse -- overgav sig. I Besiddelse af
selve Bisperesidensen er Biskop J. A. nu til fulde i
Stand til at gjøre sin Myndighed gjældende. Den afdøde
Biskop Gizur opgraves som Kjætter og jordes uden for
Kirkegaarden, Bispesædet renses, og den katholske
Tro gjenindføres overalt i Stiftet. De inddragne
Klostre tilbagegives Munkene, og man forbereder alt
til ad Lovens Vej at føre et afgjørende Slag mod
Dade Gudmundsson. Et samtidigt Forsøg af Bispens
Sønner paa ved en udførlig Skrivelse, der tillige
indeholdt Løfte om en Pengegave, at vinde Kansleren
Johan Friis for deres Faders Sag kan nærmest anføres
som en Kuriositet.

For at erhverve den paatænkte Dom over Dade
Gudmundsson og formodentlig samtidig gjøre det helt
af med ham begav J. A. med sine to Sønner sig Okt.
1550 til Dades Hjemstavn. De førte dog forholdsvis 
faa Folk med sig, og først undervejs 
forstærkede de sig med nogle Sydlændinge. Da Dade
erfarede deres Ankomst, samlede han hurtig henved
hundrede Mand og overrumplede med denne Styrke sine
Fjender paa den ham tilhørende Gaard Saudafell,
som de havde besat. Det lykkedes ham at skille
Sydlændingerne fra Bispens Sag, og efter en kort
Kamp ved og i den derværende Kirke maatte Bispen og
hans to Sønner overgive sig. Man sendte nu hurtig
Bud efter den kongelige Befalingsmands Fuldmægtig,
Christian «Skriver», og til Afgjørelse af, hvad der
videre skulde foretages i Sagen, besluttedes det at
nedsætte en Domstol, som dømte, at Fangerne skulde
forvares til næste Alting, for at man der kunde høre
deres Forsvar. Hovedansvaret for deres Bevogtning
paalagdes den kongelige Fuldmægtig. Der fra førtes
Fangerne til Skalholt, og i Følget befandt sig foruden
Dade og Christian Skriver tillige Biskop Martin, som
synes omtrent samtidig at være løsgiven. I Skalholt
erklærede den kongelige Fuldmægtig, at han ikke kunde
paatage sig Fangernes Forvaring, og heller ingen anden
var villig til at tage dette Ansvar paa sig; deres
Aflivelse syntes den eneste Udvej. Dette fremstilledes
nærmere i en i tolv Punkter affattet Anklage, som
offentlig fremførtes af den kgl. Fuldmægtig, hvori
han udviklede, at disse «Landsforrædere» ved deres
Gjerninger havde fortjent Døden, saafremt ingen saa
sig i Stand til at forsvare dem. Da ingen Røst hævede
sig til deres Forsvar, bestemtes deres Henrettelse
til næste Dag, og til den bestemte Tid (7. Nov. 1550)
foregik ogsaa Halshugningen tæt uden for Bispegaarden
Skalholt. Et blodigt Efterspil fik denne Begivenhed,
i det de forbitrede Nordlændinge ved nogle af de
til Sydlandet nedrejste Fiskere den følgende Vinter
lode den kgl. Fuldmægtig dræbe. Men i øvrigt var med
J. A.s Død Modstanden mod Reformationen paa Island
brudt. 1551 vedtoges dennes Indførelse paa Nordlandet,
og J. A.s Efterfølger blev den af ham fordrevne
luthersk sindede nordlandske Præst (Olav Hjaltason).

Til J. A.s Betydning i Islands almindelige Historie
kommer hans Stilling som Tidens eneste Digter af
noget Værd. Hans medfødte Gaver i denne Retning
have sikkert været ualmindelige; nogen Lejlighed
til at udvikle disse ved Studiet af ældre nationale
Digterværker har der næppe tilbudt sig, da næsten
al Syslen med Fristatstidens klassiske Litteratur
paa den Tid synes at være ophørt; derimod har han
utvivlsomt kjendt Middelalderens gejstlige Digtning,
fremfor alt det 14. Aarhundredes beundrede Digt
«Lilja». Nogen Forgænger af Betydning i det sidste
hundrede Aar har han ikke.
J. A.s Digtning, for saa vidt den er kjendt, bestaar
dels af 5 større gudelige Digte, dels af et Antal
korte Lejlighedsviser. Saadanne, hyppigst af spøgende
eller satirisk Indhold, anføres allerede fra hans
første Ungdom; og senere hen under hans bevægede Liv
var der næppe nogen Lejlighed, hvor hans Følelse
kom i Bevægelse, uden at han paa denne Maade gav
den Luft ved i et lille Vers at udtale sin Spot,
Haan, Vrede eller Triumf over sine Fjender. Af de
større Digte er <i>Pislargrátur</i> (dvs. Pinselsgraaden) en
pompøs Drapa paa 42 Vers med regelmæssig ved Omkvæd
skilte Afsnit; det viser sig heri saa vel som ved
Versemaalet som en Efterligning af det før nævnte
Digt «Lilja», med hvilket det ogsaa har Formens
Klarhed til fælles. Indholdet omhandler Christi
Lidelseshistorie. <i>Ljómur</i> (dvs. Lysstraalerne) bestaar
af 38 tilinjede Vers med kunstig Rimslyngning, i
det Linje 1 og 4, 2 og 5, 3 og 6 rime og derefter de
længere Linjer 7-10 alle fire rime indbyrdes. Det
velklingende og følelsesfulde Digt behandler
Skabelsen, Syndefaldet, Forløsningen ved Christus og
Dommen. <i>Daviðsdiktur</i> (dvs. Davidsdigt), indeholdende 30
Vers i samme Versemaal som forrige, er en Gjengivelse
af Davids 51. Salme, hvortil en selvstændig Indledning
og Afslutning ere tilføjede. <i>Niðrstigsvísur</i>
(dvs. Nedstigningsviser) giver i 42 ottelinjede
Vers, rimende 1 og 3, 2 og 4, 5 og 8, 6 og 7, en
Fremstilling af Christi Liv og Virksomhed med en
fantastisk, men virkningsfuld Skildring af hans
Nedfart til Helvede som Midtpunkt. <i>Krossvísur</i>
(Korsviser), bestaaende af 42 syvlinjede Vers,
rimende 1 og 3, 2 og 4, 5-7, indeholder en inderlig
og smuktformet Bøn til og Lovprisning af Christus,
knyttet til hans Korsfæstelse.

Endnu kan sluttelig fremhæves, at J. A.s Navn end
videre er knyttet til Bogtrykkerkunstens Indførelse
paa Island, i det han omkring 1530 indforskrev en
svensk Bogtrykker, som bosatte sig i Nærheden af
Holar. Den herved udfoldede Virksomhed kom dog i
øvrigt nærmest den lutherske Sag til gode, i det
Pressen navnlig benyttedes af J. A.s Efterfølger i
Embedet til Trykning af gudelige Skrifter.

R. Keyser, Den norske Kirkes Historie.
Þ. Bjarnason, Um Siðtbótina á Íslandi.
Nord. Tidsskr. f. almendannende og underhold. Læsning 1876, II, 68 ff.

<i>Kr. Kaalund.</i>
</chapter>

<chapter name="Arbien, Erik Nicolai, 1710-45, Rektor">
<b>Arbien, Erik Nicolai,</b> 1710-45, Rektor. Født i
Christiania, døbt 20. Sept. 1710. Faderen hed Peter
A., Moderens Navn kjendes ikke. Han dimitteredes fra
sin Fødebys Skole 1724, «absolverede sine Studia i
Kjøbenhavn og gjorde sig bekjendt med 
Professores ved de fleste Universiteter i Tyskland
samt Lund i Skaane» og modtog derpaa 1734 Ansættelse
som Kollega (5. Klasse) ved Christiania Skole. 1735
blev han Konrektor og maatte fra sin Ansættelse
tillige overtage Rektoratet til Jacob Rasch's Død
(1. Okt. 1737)-- 27 Aar gammel blev han nu Rektor,
varmt anbefalet af Biskop Peder Hersleb som en Mand,
der var «solid lærd, opvakt og villig til at ofre sig
for Skolen sin Livstid». Den mest bekjendte Lærde
blandt hans Elever, J. E. Gunnerus, kalder ham «et
af de største Genier og lærdeste Mænd, Norge har
frembragt». Han har intet udgivet, men sat sig et
Minde ved (30. Okt. 1744) at skaffe Rektoratet et
Enkesæde i Gaarden Sindsen i Østre Aker. Han døde 1745
(begraven 6. Dec.). Gift med Else Marie Arctander,
der 1748 ægtede hans Eftermand, Jacob Peter Hersleb,
og døde 16. Jan. 1800.

Daae, Efterretn. om Christiania Cathedralskole, 1858, S. 38 ff.

<i>D. Thrap.</i>
</chapter>

<chapter name="Arbien, Magnus Gustav, 1716-60, Medaillør">
<b>Arbien, Magnus Gustav,</b> 1716-60, Medaillør, var
Søn af Kjøbmand i Christiania Peter A. og født
25. Sept. 1716. Han kom først til Søs, men opgav
snart Sølivet og gik til Kjøbenhavn for at uddanne
sig til Medaillør og Gravør. Det lykkedes ham snart
at faa lidt Arbejde for Hoffet og efter nogle Aars
Forløb en lille aarlig Understøttelse for at kunne
uddanne sig videre under Hedlinger i Stockholm. I
1738 kom han tilbage til Danmark og fik paa ny
Understøttelse til en Rejse i Tyskland. I 1743 var
han vendt tilbage til Kjøbenhavn og underviste i nogen
Tid Frederik V's Søster Louise i Voxpoussering. 1744
blev han Hofmedaillør, gjorde s. A. Kongens og
Dronningens Portrætter «med Symboler» og skar to
Medaillestempler med Kronprinsens og Kronprinsessens
Billeder. Næste Aar fik han efter at have leveret
to Stempler til Medailler paa Prins Christians
Fødsel til hans «besserer Subsistence» en aarlig
Løn af 100 Rdl. Kur. og Løfte om «Beforderung
zu einem convenablen Dienst» efter Medaillør
Bagges Befordring. Da Bagge 1746 blev Visiterer
i Drammen, fik A. de 100 Rdl. af de 200, Bagge
hidtil som Hofkunstner havde nydt. I 1751 fik A. en
kgl. Understøttelse til en ny Udenlandsrejse;
han opholdt sig først nogen Tid i Stockholm og
rejste der fra i Selskab med Mandelberg til Paris,
hvor han vistnok uddannede sig yderligere i sin
Kunst, men tillige kom i trykkende Gjæld. Efter sin
Tilbagekomst til Danmark i 1755 skar han Stempelet
til Medaillen paa Arveprins Frederiks Fødsel og blev
i 1757 Kunstakademiets 
første Medlem, men denne Værdighed hjalp ikke den
trængende og forgjældede Mand paa Fode. Vel blev han
ikke saa lidt sysselsat, men kun kummerlig betalt,
og han sad bestandig i yderst trange Kaar. Tilmed
var han ulykkelig gift og en slet Husholder. Jævnlig
klagede han sin Nød for Akademiet og Kongen og
anraabte om Hjælp. Akademiet var for fattigt til
at kunne yde ham Hjælp, Kongen skjænkede ham af og
til en lille Gave. A. døde 27. Jan. 1760, som der
sagdes af Kummer over sine ulykkelige Forhold. Han
var den første betydelige Medaillør her hjemme, og
hans Medailler, som den paa Formælingen 1742, paa
Jubelfesten 1749, paa Akademiets Stiftelse 1754 osv.,
ere fremragende Kunstværker, der ganske fordunkle
hans nærmeste Forgængeres, Wahls, Bagges, Bergs,
Meybusch's og Winsløws, Arbejder. A. skar ogsaa
nydelige Reliefbilleder i Perlemor, enkelte Saadanne
bevares paa Rosenborg. A.s Hustru Margrethe Magdalene
f. Busch og 2 Døtre overlevede ham.

Postrytteren 1744, April.
Hennings,  Essai hist. sur les arts en Dannemark S. 103.
Weilbach, Konstnerlex.
Danske Saml. IV, 74 f.
Meier, Fredensborg S. 172.

<i>F. J. Meier.</i>
</chapter>

<chapter name="Arbo, Nicolai, 1723-97, Læge">
<b>Arbo, Nicolai,</b> 1723-97, Læge. A. var en Søn af
Kjøbmand Peter A. og Anne Cathrine f. Wiel, født
i Strømsø i Norge 7. Sept. 1723, blev Student i
Kjøbenhavn 1739, lagde sig i 1740 efter Kemi og
Metallurgi paa Kongsberg, rejste i 1741 udenlands og
studerede i næsten 11 Aar Medicin ved forskjellige
tyske Universiteter. Efter sin Hjemkomst tog han
1752 den medicinske Doktorgrad med en Dissertation
(«Analysis nitri physico-chemica») og nedsatte
sig derpaa som praktiserende Læge i sin Fødeby,
hvor han forblev, indtil han i 1782 flyttede til
Christiansfeldt. Han døde der 12. Sept. 1797. I
1762 ægtede han Marthe Cathrine Wolf, en Datter
af Kjøbmand i Christiania Frants Christopher W.,
f. der 1729, d. i Christiansfeldt 1814. -- A. var en
«navnkundig» og fra fjærne Steder søgt Læge; et af
ham 1792 i Kjøbenhavn udgivet Skrift om Radesyge blev
ved offentlig Foranstaltning uddelt i Norge.

Ingerslev, Danmarks Læger og Lægevæsen II, 441.
Hundrup, Doctores medicinæ.

<i>F. C. Kiær.</i>
</chapter>

<chapter name="Arbo, Peder Mikkelsen, --1632, Rektor">
<b>Arbo, Peder Mikkelsen,</b> --1632, Rektor, var Søn af
Mikkel A., Bestyrer af Teglgaarden ved Kjøbenhavn,
og blev, efter at have studeret i Tyskland og der
taget Magistergraden, 1595 Rektor 
paa Herlufsholm, som han forlod 1597. Da hans Haab
om at opnaa Rektoratet i Odense glippede, skjønt han
var protegeret af Kansleren Arild Huitfeldt, tog han
til Takke med at blive Kapellan hos Sognepræsten
i Gamborg, hvem han nogle Aar senere succederede;
Kaldet fik han ved et Kongebrev forbedret; 1628
valgtes han til Provst i Vends Herred og døde i
Avg. 1632; hans Hustrus Navn kjendes ikke. Han har
ingen trykte Skrifter efterladt, men nogle latinske
Breve haves fra hans Haand.

Wad, Rektorerne p. Herlufsholm S. 10 ff.
Kirkehist. Saml. 3. R. V, 584 ff.

<i>G. L. Wad.</i>
</chapter>

<chapter name="Arbo, Peter, 1769-1809, Læge">
<b>Arbo, Peter,</b> 1769-1809, Læge, Søn af ovfr. nævnte
Dr. med. Nic. A., døbt i Strømsø 31. Marts
1769, studerede i Jena, tog der 1792 den
medicinsk-kirurgiske Doktorgrad og underkastede
sig i 1797 offentligt Colloqvium for det medicinske
Kollegium i Kjøbenhavn. I dette eller i det følgende
Aar nedsatte han sig i Drammen, hvor han erhvervede
sig megen Praxis, fra 1802-4 bestyrede han Buskeruds
Landfysikat og blev 1806 udnævnt til Landfysikus
i Buskerud. Under en i Drammen herskende ondartet
Feberepidemi blev han selv angrebet af Sygdommen
og døde 5. Juni 1809. Ugift. -- Han skildres som
en uegennyttig Mand, som en særdeles duelig og ømt
deltagende Læge, der begavet med en lys Aand flittig
dyrkede sin Videnskab. Han var derfor særdeles
afholdt og anset som Læge, og hans Begravelse
blev fejret under almindelig Tilstrømning med stor
Højtidelighed. I Anledning af hans Død udkom der
flere Sørgedigte.

Kiær, Norges Læger.

<i>F. C. Kiær.</i>
</chapter>

<chapter name="Arctander, Hans Nicolai, 1757-1837, Amtmand">
<b>Arctander, Hans Nicolai,</b> 1757-1837, Amtmand, en Søn af
Kapitajn Poul A. og Alette Kirstine f. Thaulov, blev
født i Borge Præstegjæld og døbt 25. Febr. 1757. Efter
at han var bleven Korporal ved 2. Smaalenske
Infanteriregiment, gjennemgik han fra 1. Okt. 1773
den mathematiske militære Skole i Christiania,
i hvis Indberetninger der gives ham Vedtegningen
«Geni», blev 1775 Stykjunker ved Artillerikorpset og
udnævntes 1776 til Sekondlieutenant med Anciennitet
fra 1. Dec. 1775. I Aaret 1784 fik han Bestalling
som Landmaaler, blev 1785 Premierlieutenant og
s. A. Landinspektør. Medens han fungerede som saadan i
Kronborg Amt, undfangede han Ideen og gjorde Forslag
til Søborg Søs Udgravning; han opmaalte selv Søen,
undersøgte Dybderne, bestemte Udgravningslinjerne,
nivellerede disse og forfattede 
Profilerne. Udgravningen, der fandt Sted i Aarene
1794-99 med en Bekostning af 15000 Rdl. d. K., var
af en overordentlig Betydning for Jordebogskassen,
der hidtil kun havde haft en aarlig Indtægt af
omtrent 30 Rdl. ved Bortforpagtning af Fiskeriet i
Søen. Allerede ved Udgangen af Aaret 1806 vare nemlig
Omkostningerne og de successive aarlige Udgifter
fuldstændig dækkede af de forøgede Indtægter; «fra
Aaret 1807 indtil Udgangen af 1812 udgjorde disse i
alt 71135 Rdl. 67 ß d. K. og fra 1813 til Slutningen
af 1825 i alt 63446 Rdl. 8 ß Sedler og Tegn mere end
Udgifterne», ved hvilke Summer man dog selvfølgelig
maa have Statens daværende forvirrede Pengevæsen in
mente. I Aaret 1790 fik han, der allerede i Slutningen
af 1785 var sat à la suite i Artillerikorpset,
Kapitajns Karakter; 1792 blev han Regimentsskriver
ved det frederiksborgske Distrikt, afskedigedes i
det følgende Aar fra Militæretaten og blev 1796
Kommitteret i Rentekammeret, i hvis overordnede
Stillinger den Gang flere Mænd med særlig praktisk
Kjendskab til Landboforholdene efterhaanden fik Sæde,
som det synes til ikke ringe Misfornøjelse for de
videnskabelig uddannede Mænd i Centraladministrationen
(Danske Samlinger III, 124 f.). 1800 blev han
Justitsraad og 1805, skjønt Rentekammeret kun
ugjærne gav Afkald paa hans Sagkundskab, Amtmand i
Frederiksborg Amt. I denne Stilling virkede han nu,
indtil han i 1826 paa Grund af Svagelighed søgte
og fik sin Afsked fra den. Fra 1806 var han desuden
Medlem af Matrikkelskommissionen, fra 1819 Medlem af
Kommissionen angaaende Lettelser i Landejendommenes
Skatter m. v. Under sin Amtmandsvirksomhed vandt
han i høj Grad Beboernes Agtelse og Hengivenhed og
bidrog væsentlig til, at Amtet fik udviklet sit
Vejvæsen paa en fortrinlig Maade med forholdsvis
ringe Bekostning. Paa Grund af hans mangehaande
Fortjenester blev der da ogsaa ved hans Afgang fra
Statstj enesten tilstaaet ham en Pension, der var
lige saa stor som hans Amtmandsgage, nemlig 2200 Rdl.,
og han blev s. A. udnævnt til Konferensraad. Han døde
21. Okt. 1837. 1789 blev han gift med Agnete Birgitte
Brammer (f. 1767 d. 29. Marts 1845), en Datter af
Amtsforvalter i Frederiksborg Frederik Christian B.

<i>G. Kringelbach.</i>
</chapter>

<chapter name="Arctander, Jens, 1699-1761, Præst">
<b>Arctander, Jens,</b> 1699-1761, Præst, er af samme
Slægt og har samme Stamfader som nedenanførte Biskop
Arctander, men hører til en yngre Linje. Han var Søn
af Sognepræst i Nykjøbing i Sjælland Holger A. og
Regine Colstrup fra Næs Præstegaard i 
Norge og blev født 1. Maj 1699. I 1720 blev han
Student fra Sorø og allerede 1722 Kapellan hos sin
Morbroder, Pastor Jonas Colstrup til Næs. Da denne
døde 1733, drog han tilbage til Danmark og blev 1735
Sognepræst for Græse og Sigerslevvester Menigheder
i Frederiksborg Amt, men forflyttedes allerede Aaret
efter til Egebjærg i Ods Herred, hvor han døde 1761,
efter at han i 7 Aar tillige havde været Herredets
Provst. Han var en fremragende, dygtig Præst, en Pryd
for sin Stand og nidkjær i al sin Embedsgjerning,
men meget tungsindig. 1729 ægtede han i Norge en
Sønnedatter af Biskop Rosing, Hermanna Cathrine Rosing
(d. 1733). Hans anden Hustru var hans Formands Enke
i Græse, Sophie Winding, f. Kongel, d. 1780.

Giessing, Jubel-Lærere III, l, 364 Tab. II. 
Hofman, Fundationer VIII, 261 ff. Kirkehist. Saml. 3. R. V, 692.

<i>A. Jantzen.</i>
</chapter>

<chapter name="Arctander, Niels Lauridsen, 1561-1616, Biskop">
<b>Arctander, Niels Lauridsen,</b> 1561-1616, Biskop. Han
er født i Kvernæs i Throndhjems Stift og stammede
paa fædrene Side fra en sjællandsk Slægt, der var
indvandret i Norge paa Reformationstiden. Faderen,
Laurids Nielsen, var først Præst i Kvernæs, men døde
1596 som Ærkedegn i Throndhjems Domkapitel og Præst
i Størdalen. Moderen, Magdalene Sigvardsdatter, var
en Præstedatter fra Verdalen. Under sin Skolegang i
Throndhjem synes han en Tid lang at have haft sit
Hjem i sin Farbroders, Borgmester Peder Nielsens
Hus. Han blev Student 1578, og da han 1583 sidste
Gang besøgte sin Hjemstavn, fattede Lensmanden i
Throndhjem, Christian Friis til Borreby, Godhed for
ham og opmuntrede ham til at fortsætte sine Studier
i Udlandet. Paa dennes Bekostning opholdt han sig
derpaa et Aar i Marburg, ved hvis Universitet han
blev indskreven i Juni 1584. Pesten, som i det
følgende Aar forjog mange af Studenterne fra Byen,
har vistnok fremskyndet hans Hjemrejse. Men allerede
forinden synes formaaende Venner at have henledet
Opmærksomheden paa ham. 6. Juni 1585 prædikede han,
maaske efter Kong Frederik II's Ønske, i vor Frue
Kirke i Kjøbenhavn, hvor Kansleren Niels Kaas sad
iblandt hans Tilhørere, og inden Maanedens Udgang
blev han ordineret til Slotsprædikant paa Kjøbenhavns
Slot. Da han senere ogsaa nævnes som Hofpræst, har
han maaske en kort Tid forenet disse to Embeder. Han
vandt snart et anset Navn baade som asketisk Forfatter
og som praktisk Sjælesørger. 1588 udgav han et Skrift
om «Guds Enighed oc hellige Trefoldighed», der var 
udarbejdet paa Grundlag af hans ovenomtalte Prædiken
i vor Frue Kirke. Det var dediceret til Niels
Kaas. Efter Titelen at dømme kunde man tro, at
det indeholdt en Række metafysiske Undersøgelser,
medens det derimod er en jævn, enfoldig Fremstilling
af Skriftens Lære om Guds Væsen og Egenskaber. I det
hele taget fremtræder han i sine Skrifter som praktisk
Bibeltheolog og fastholder det som en Hovedregel,
at Bibelen skal forklares ved Bibelen selv. Dette
betoner han særlig i sit Skrift «Davids Poenitentz»,
en Udlægning af Davids syv Bodssalmer, som udkom
1594 paa Fru Christence Rotfeldts Bekostning. Det
var en Oversættelse af nogle latinske Prædikener,
han havde holdt paa Kjøbenhavns Slot. Paa samme
Tid udarbejdede han et Trøsteskrift, kaldet «Troens
Triumph oc Seyer», for en synderlig god Ven, som var
stærkt religiøst anfægtet. Det blev dog først udgivet
1604 efter mange godt Folks Opfordring. Tillige
drev han stærkt paa Husandagt, og nogle Bønner,
som han havde sammenskrevet til Brug for sig selv,
sine Husfolk og andre gode Venner, udkom senere i
forskjellige Rækker, hvoraf den første blev udgivet
1595 paa Ditlev Holcks Bekostning. Denne Mand, der
var Lensmand paa Kjøbenhavns Slot, nævner A. med
Taknemmelighed som sin særlige Velynder. Han havde
allerede 1591 dediceret ham sit Skrift «Poenitentzis
Speyl», og i de følgende Aar oversatte han efter
Holcks Ønske og paa hans Bekostning Niels Hemmingsens
to Skrifter «De gratia universali» paa Dansk (1593 og
1595). I Løbet af faa Aar havde han saaledes udfoldet
en rig Forfattervirksomhed, som han fortsatte, efter
at han var traadt over i en anden Embedsstilling.

1595 blev han af Regeringsraadet udnævnt til
Biskop over Viborg Stift, maaske uden forudgaaet
Valg af vedkommende Stiftsgejstlighed. Som Biskop
gjorde han sig fortjent ved at ophjælpe Kirke- og
Skoletugten, ligesom han ogsaa bestræbte sig for at
forøge Præsternes og Lærernes Indtægter. Han havde
1614 Sæde i den store Kommission, som under Kongens
Forsæde dømte i Sagen imellem Resen og Kock paa
Mødet i Kolding, og senere hen i samme Aar var han
i Kjøbenhavn Bispernes mest fremtrædende Ordfører
under de fortsatte Kontroverser imellem Resen og
Mændene af Niels Hemmingsens Skole, der i Menighedens
Navn nedlagde en Protest imod Resens spekulative
Dogmeudviklinger. A.s «Psalmer oc aandelige Viser»
(1607) er af ringe Værd, og naar Cl. Lyskander nævner
ham som en udmærket Digter, maa 
dette vistnok skrives paa Svogerskabets Regning. Som
Prædikant nød han derimod med rette en stor Anseelse,
og hans talrige Ligprædikener over Mænd og Kvinder
af den danske, især jyske, Adel maa baade fra
Formens og Indholdets Side betegnes som noget af det
fortrinligste, der er fremkommet i denne Gren af vor
ældre Litteratur. -- Han var 2 Gange gift. 1585 ægtede
han Marie Stratmann, som døde i Barselseng 1. Juni
1587, og allerede 3. Dec. s. A. indgik han et nyt
Ægteskab med sit Søskendebarn, Karine Clausdatter,
d. 1615, der var Datter af Prof. Claus Scavenius
og Enke efter Præsten ved Nicolai Kirke, M. Anders
Mariager. Igjennem dette Ægteskab blev han senere
Svoger til Cl. Lyskander. Af hans 4 Børn overlevede
kun Sønnen af første Ægteskab, M. <i>Henrik Arctander,</i>
Faderen. Han var først Rektor i Viborg og senere
Præst i Selde paa Salling, men forfaldt til Drik (d.
1652). Biskop A. døde 1. Nov. 1616 og ligger begraven
i det saakaldte Præstekapel i Viborg Domkirke.

Molbech, Hist. Aarbøger III, 158.
Ny kirkehist. Saml. I, 419 ff.

<i>S. M. Gjellerup.</i>
</chapter>

<chapter name="Arendrup, Christian Henrik, f. 1837, Officer, Gouvernør i Vestinden">
<b>Arendrup, Christian Henrik,</b> f. 1837, Officer,
Gouvernør i Vestinden. A. er født i Frederikshavn
25. Marts 1837 og er Søn af Justitsraad, Stiftsfysikus
over Fyns Stift Christ. Rasm. A. (f. 1803 d. 1871) og
Nanna Marie f. Henne (f. 1811), Datter af Kommandør
H. i Marinen. Han dimitteredes fra Sorø Akademi som
Student i 1856. 1857 indtraadte han som Elev paa den
kgl. militære Højskole og udnævntes efter bestaaet
Oprykningsexamen i 1859 til Ingeniørsekondlieutenant
à la suite med Anciennitet fra sin Indtrædelse i
Skolen. Ved Afgangen fra Højskolen i 1861 traadte
han i Nummer i Ingeniørkorpset og forsattes
kort efter til Fredericia, hvor han deltog i
Rustningsarbejderne i Anledning af den truende Krig
med Tyskland. Allerede Aaret efter overgik han
imidlertid til Ingeniørtropperne i Kjøbenhavn og
deltog med disse i Krigen 1864, bl. a. i Forsvaret
af Dybbølstillingen fra Febr., indtil han 15. April
blev saaret, samt efter at være helbredet i Forsvaret
af Als de sidste Dage før Øens Fald 29. Juni. For
sit under Krigen udviste Forhold udnævntes han
til Ridder af Danebrog. 1867 forfremmedes han til
Premierlieutenant. Da Søminevæsenet begyndte at
udvikle sig stærkt i Udlandet, overdroges det i 1867
Ingeniørkorpset at foretage Forsøg paa dette Omraade,
som da bleve ledede af Major C. F. N. Schrøder med
A. til Hjælp. Denne, som tillige fra 1868-70 var 
Lærer i Krigsbygningskunst i Officerskolens yngste
Klasse, foretog i 1868 og 1869 Rejser til Udlandet
for at indhente Oplysninger om Søminevæsenet, og
da Søminetjenesten oprettedes ved Lov af 28. Maj
1870, udnævntes han til Kapitajn og ansattes som
Chef for den under Ingeniørtropperne oprettede
Sømineafdeling, i hvilken Stilling han foretog
flere Rejser til Udlandet, særlig til Sverige i
Anledning »af de dansk-norsk-svenske Fællesforsøg
paa Søminevæsenets Omraade. Da Søminevæsenet
i 1880 henlagdes under Søværnet, traadte han
uden for Nummer i Ingeniørkorpset og overgik til
Tjeneste ved Søminekorpset, indtil han 1. April
1881 afsluttede sin fortjenstfulde Virksomhed
for Udviklingen af vort Søminevæsen, i det han
udnævntes til Gouvernør for de dansk-vestindiske
Øer med Karakter som Oberst i den dansk-vestindiske
Hærstyrke. 1884 udnævntes han til Kommandør af
2. Grad af Danebrog og 1885 til Oberstlieutenant
uden for Nummer i Ingeniørkorpset. 14. April 1863
ægtede han Almira Kjellerup, f. 12. Febr. 1841,
Datter af Konferensraad, forhenværende Embedsmand
i Vestindien.

Christ. K. Fortifikations-Etaterne og Ingeniørkorpset 1684-1884.

<i>V. E. Tychsen.</i>
</chapter>

<chapter name="Arendrup, Emil Peter Ussing, 1838-71, Læge">
<b>Arendrup, Emil Peter Ussing,</b> 1838-71, Læge,
Broder til foregaaende, blev født i Grenaa
9. Sept. 1838. Dimitteret fra Sorø 1857 tog han 1864
Lægeexamen, var 1864 Ambulancelæge, derefter Kandidat
paa Kommunehospitalet. Efter en Studierejse 1867-68
praktiserede han først i Kjøbenhavn og derpaa i Odense
som Gynækolog, men gik ved den fransk-tyske Krigs
Udbrud 1870 til Paris, hvor han under Belejringen
vandt megen Anerkjendelse som frivillig Overlæge
ved den østerrigske Hjælpeforenings Lazaret. Efter
Krigens Afslutning overtog han Ledelsen af et Lazaret
i St. Cloud og bukkede her under for den epidemisk
herskende Dysenteri (13. Avg. 1871). Han døde ugift.

Smith og Bladt, Den danske Lægestand, 4. Udg., S. 3.

<i>Jul. Petersen.</i>
</chapter>

<chapter name="Arendrup, Søren Adolf,</b> 1834-75, Officer">
<b>Arendrup, Søren Adolf, 1834-75, Officer, Broder
til de to foregaaende, er født 12. Juli 1834 i
Frederikshavn. Han fik sin første Undervisning i
Jylland og kom dernæst paa Sorø Akademi, men inden han
var færdig med sin Studenterexamen, indtraadte han som
Elev paa den kgl. militære Højskole, afgik 1859 fra 
Højskolen efter i 1857 at være udnævnt til Sekondlieutenant 
i Artilleriet. Efter i Maj 1863 at være bleven 
Premierlieutenant, kommanderedes han samme Aar som 
Kontrolofficer til Kanonstøberiet i Finspong, og her fandt han 
en selvstændig Virksomhed, hvor hans Dygtighed,
Samvittighedsfuldhed og sikre Optræden ret kunde gjøre
sig gjældende, saaledes at han snart vandt et Navn som
en dygtig teknisk Officer, hvorom ogsaa forskjellige
Afhandlinger, navnlig i «Tidsskrift for Krigsvæsen»,
bære Vidnesbyrd. Efter at have kontrolleret den første
Leverance af vort første egentlige panserbrydende
Skyts (11 Tommers Forladekanoner) hædredes han i
1871 med Danebrogsordenens Ridderkors. I 1860 havde
A. ægtet en Datter af Admiral Mourier, men efter 7
Aars Samliv døde hun, og da Lægerne frygtede for,
at hans Hustrus Lungesygdom kunde have smittet
ham, gjorde han tvende Rejser til Ægypten for at
gjenvinde sit Helbred. Under den sidste gjorde
han Bekjendtskab med Chefen for den ægyptiske
Generalstab, Stone-Pascha, en forhenværende
amerikansk Officer. Dette foranledigede, at han
fik Tilbud om at gjøre Tjeneste i den ægyptiske
Hær, hvilket modtoges, og han udnævntes da til
Oberstlieutenant i Generalstaben, i hvilken Stilling
han navnlig beskjæftigede sig med Organisations-
og tekniske Spørgsmaal. Da han maatte opgive Haabet
om at kunne vende tilbage til Danmark, erholdt
han i Nov. 1874 sin Afsked fra den danske Hær med
Pension og Kapitajns Karakter. Kort forinden (1873)
havde han i London ægtet Miss Edith Courtauld, en
engelsk Dame af anset Familie. Efter at være bleven
Oberst og Adjudant hos Khediven Ismail-Pascha fik
han i Sommeren 1875 det Hverv at føre en Expedition
mod Abyssinierne, der havde krænket Ægyptens sydlige
Grænse. I Begyndelsen kastede han Fjenderne tilbage,
men i Midten af Nov. (rimeligvis den 16.) blev hans
Detachement overfaldet ved Gondet (ikke langt fra
Mareb Floden), hvorved han selv, flere Officerer og
henved 1000 Mand efter 12 Timers haardnakket Kamp
fandt Heltedøden. Kun 3 Mand undslap Blodbadet.

Illustr. Tidende 1875-76, Nr. 845.

<i>P. N. Nieuwenhuis.</i>
</chapter>

<chapter name="Arends, Jacob, 1742-1801, Skuespiller">
<b>Arends, Jacob,</b> 1742-1801, Skuespiller. A. var allerede
over 32 Aar gammel, da han 2. Okt. 1775 debuterede
paa det kgl. Theater som Cleantes i «Tartuffe». Han
havde en for Gammelmands-Rollen god Figur, men hans
Diktion var meget monoton, og hans fyldige Ansigt,
som vansiredes af en Opstoppernæse, havde et staaende
dorsk og flegmatisk Udtryk. Han var en af de første,
som traadte ind i Schwarz' «dramatiske Selskab», for
hvilket han endogsaa blev Formand, da Stifteren trak
sig tilbage fra denne Plads. Der blev efterhaanden
betroet A. et stort 
Repertoire, og han fik mange Hovedroller, hvad der skaffede
ham en ikke ringe Anseelse, skjønt han aldrig drev det
til at blive nogen større Kunstner. I nogle ganske
enkelte Roller skal han dog have præsteret noget
særdeles dygtigt, og blandt disse nævnes Harpagon,
Vielgeschrey og Sir Peter Teazle. I sine sidste Aar
var han meget sygelig og anvendtes derfor kun saare
lidet. Han døde Natten mellem 6. og 7. Okt. 1801.

<i>Edgar Collin.</i>
</chapter>

<chapter name="Arenfeldt, Axel, 1590-1647, til Basnæs">
<b>Arenfeldt, Axel,</b> 1590-1647, til Basnæs, Søn af
Hans A. og Anne Marsvin, født 26. Nov. 1590. Han
studerede i Giessen og blev derpaa Sekretær i
det danske Kancelli (1615-23). Som saadan var han
1620 paa Kongens Vegne Anklager under Processen
mod Christoffer Dybvad for Konsistorium og blev
1621 sendt som Afsending til Spanien. 1623 blev
han Rentemester, hvilken Stilling han beholdt til
1627. Tillige var han Krigskommissær under Kongens
Deltagelse i Trediveaarskrigen i Aarene 1626-27. 1630
blev han sendt til Nederlandene for at søge at fjærne
Generalstaterne fra Sverige og blev 1634 udnævnt
til Ridder. Fra 1623 til 1643 var nan forlenet med
Giske Len i Norge, 1643-46 med Stjærnholm Len; som
Lensmand her blev han under Krigen med Sverige en
Tid holdt fangen af de svenske. Han ægtede 13. April
1634 Marie Ulfeldt, Datter af Jacob U. og Birgitte
Brockenhuus. Han var bekjendt for sin Ødselhed og
Overdaadighed og viste især disse Egenskaber ved
sine pragtfulde Byggeforetagender paa den hidtil
forfaldne Gaard Basnæs, hvis Gods, der tidligere
havde været ringe, han gjorde til en af de anseligste
Ejendomme i Sjælland. Han var ikke synderlig afholdt
og havde forskjellige Stridigheder med sine Naboer;
Rygtet skaanede ham heller ikke for Beskyldninger
for Underslæb i hans Stilling som Krigskommissær. Han
døde 4. Okt. 1647 og blev begravet i Næstved Kirke.

Danske Herregaarde VI: Basnæs.

<i>J. A. Fridericia.</i>
</chapter>

<chapter name="Arenfeldt, Christian Ditlev Adolph, 1758-1833, Officer">
<b>Arenfeldt, Christian Ditlev Adolph,</b> 1758-1833,
Officer. Født i Flensborg 13. Febr. 1758 og Søn
af Major i Livregimentet til Hest Balthazar Levin
A. Blev Kadet 1772, Sekondlieutenant i bornholmske
Infanteriregiment 1779, Premierlieutenant 1785
og blev derefter ansat i Norge som Kapitajn ved
2. smaalenske Regiment 1787; 2 Aar efter overgik han
til norske Jægerkorps, hvor han 1798 blev Major. 1806
udnævntes han til Oberstlieutenant i vesterlenske
Infanteriregiment, 1810 blev han Oberst og 1811
Chef for 
Regimentet og tillige Kommandør for de
christianssandske Fæstninger og Batterier, 1814 blev
han Generalmajor og s. A. Generallieutenant og
kommanderede i dette Aar Reservebrigaden i Krigen
mod Carl Johan. I alle sine Kommandoposter viste
han sig indsigtsfuld og dygtig og skattedes højt af
Frederik VI. A. var gift med Pauline Charlotte Marie
Harbou, Datter af Generalmajor Andreas H. Han døde
i Christianssand 10. Juni 1833.

Anker, Biogr. Data om norske Generalspersoner S. 32.
Norsk mil. Tidsskrift 1882, S. 578.

<i>S. A. Sørensen.</i>
</chapter>

<chapter name="Arenfeldt, Jacob, 1723-88, Søofficer">
<b>Arenfeldt, Jacob,</b> 1723-88, Søofficer, er født 16. Maj
1723 i Kjærteminde og var en Søn af Premierlieutenant
i Søetaten Laur. Belov A. (d. 1727) og Cathr. Hedevig
f. Seierø. Kun 9 Aar gammel kom han i 1732 ind
paa Søkadetakademiet som Kadet og udnævntes i
1743 til Sekondlieutenant. Efter at have passeret
de mellemliggende Grader (Premierlieutenant 1749,
Kapitajnlieutenant 1755 og Kapitajn 1759) udnævntes
han som Kommandørkapitajn i Aaret 1771 til Overlods
i det søndenfjældske Norge og senere til Overlods
i Christianssand Stift og Indrulleringschef
sammesteds. A., der i 1777 var bleven forfremmet
til Kommandør, udnævntes til Kontreadmiral i 1783
og havde i denne Egenskab sin sidste Udkommando i
1788, i det han i dette Aar blev Chef for den norske
Flotille under Prins Carl af Hessens Overbefaling. Han
afgik samme Aar, 26. Nov., ved Døden. 24. Okt. 1750
havde han ægtet Sophie Sibylle Nissen (f. 1729
d. 1763), Datter af Kommandør-kapt. Fr. N.

<i>O. Lütken.</i>
</chapter>

<chapter name="Arenfeldt, Jacob, 1755-1820, Søofficer">
<b>Arenfeldt, Jacob,</b> 1755-1820, Søofficer, en Søn
af den foregaaende, er født 30. Sept. 1755. Som
ganske lille Dreng, kun 7 Aar gammel, gjorde han sit
første Orlogstogt som Volontær-Kadet, kom senere
ind paa Søkadetakademiet og udnævntes i 1773 til
Sekondlieutenant. Efter i Aaret 1781 at være bleven
forfremmet til Premierlieutenant erholdt han 3
Aar senere Kapitajnlieutenants Karakter. A., der i
1796 var avanceret til Kapitajn, blev i Foraaret
1801, da de truende Krigsudsigter foranledigede,
at Defensionslinjen over Hals og Hoved blev udlagt
til Hovedstadens Forsvar imod et engelsk Angreb fra
Søsiden, udset til Chef for Linjeskibet «Holsten»
og deltog om Bord i dette Skib i det mindeværdige
Slag paa Kjøbenhavns Red 2. April 1801. Aaret efter
erholdt A. Kommandørkapitajns Karakter, udnævntes i
1815 til 
Kontreadmiral og afgik ved Døden
17. Febr. 1820. 21. Okt. 1783 var han
bleven gift med Engelke Charlotte de Klauman
(f. 1760), en Datter af Justitsraad K. G. de K.

<i>O. Lütken.</i>
</chapter>

<chapter name="Arenfeldt, Jørgen, 1644-1717">
<b>Arenfeldt, Jørgen,</b> 1644-1717, var en Søn af
ovfr. nævnte Axel A. til Basnæs og blev født paa
Basnæs 14. Avg. 1644. Efter at være bleven opdraget
paa Herlufsholm tiltraadte han Slægtens Hovedsæde
Rugaard og fik desuden snart efter Gammelgaard paa
Laaland, Tjele og Vingegaard ved sit Giftermaal med
en Datter af den berygtede Erik Grubbe, Anne Marie
Grubbe, f. 1648, der Aaret forud var bleven separeret
fra Stygge Høeg. Desuden ejede han flere andre Gaarde,
bl. a. Hjermislevgaard, men alle disse Gaarde maatte
han før sin Død sælge paa nær Rugaard. Sagnet vil
vide, at han paa lignende Maade som den bekjendte
Valdemar Daa ruinerede sig ved Skibsbyggeri, og
der synes virkelig at være noget sandt deri (han
ejede 1711 et Skib paa 140 Læster). Hans Minde er
overhovedet endnu levende den Dag i Dag i Folkemunde,
dels paa Grund af hans store Forfængelighed
(han gik altid med en stor Guldkjæde, skjønt han
forgjæves havde bestræbt sig for at blive Ridder,
og prydede Altrene i sine Sognekirker Fuglslev og
Rosmus med sit Slægtvaaben i Steden for Altertavle),
dels paa Grund af den Iver, hvormed han paa sine
Godser anstillede Hexeforfølgelser med Vandprøver,
Pinebænk og Baal. Han benyttede hertil Skarpretteren i
Aarhus og narrede bag efter denne for Betalingen. A.,
der 1694 var Kancelliraad og 1697 Etatsraad, døde
paa Rugaard 20. Marts 1717 og ligger begraven i
Fuglslev Kirke. Efter sin første Frues Død ægtede
han Ellen Kirstine Below, der var født 1652 og døde
n. Avg. 1724 i Ejlby Præstegaard. Fra ham stammer
den eneste nulevende Linje af Slægten Arenfeldt.

Danske Herregaarde: Rugaard og Tjele.

<i>Thiset.</i>
</chapter>

<chapter name="Arenfeldt, Mogens, 1604-71, til Rugaard (i Jylland)">
<b>Arenfeldt, Mogens,</b> 1604-71, til Rugaard (i Jylland),
Broder til ovfr. nævnte Axel A., født 13. Juli
1604. Han var Hofjunker 1624-25, under Krigen
med Sverige 1643-45 Ritmester over et Kompagni
af den jyske Rostjeneste og blev 1656 udnævnt til
Oberstvagtmester i Jylland, i hvilken Stilling han
deltog i den svenske Krig. Han skiftede hyppig
Forleninger, i det han 1641-53 havde Mariager
Kloster, 1653-54 Nedenæs i Norge, 1655-56 Hald og
fra 1656 Skivehus. Efter Enevældens Indførelse var
han fra 1663 
til sin Død 1671 Stiftamtmand i Viborg og Amtmand 
over Hald Amt. Han ægtede 19. Maj 1633 Else Bülow.

Hansen, Danske Ridderborge I, 151 ff.
Danske Herregaarde V: Rugaard.

<i>J. A. Fridericia.</i>

</chapter><chapter name="Arenfeldt, Niels Henriksen,</b> --1526--, Rigskansler">

<b>Arenfeldt, Niels Henriksen,</b> --1526--, Rigskansler. 
N. H. A. til Gundetved er den første
kjendte Mand af denne Familie og Stamfader til
den endnu blomstrende Slægt af dette Navn. Han
nævnes 1496 som Landsdommer i Sjælland og beklædte
1526-33 Posten som Rigens Kansler. Han hørte til det
katholske Parti, men synes ikke at have spillet nogen
fremragende Rolle. Paa Rigsdagen i Kjøbenhavn 1533
var han tilstede, men nævnes ikke efter denne Tid
og maa da sandsynligvis være død kort efter. Han
var gift med Margrethe Torbensdatter Bille.

<i>Mollerup.</i>

</chapter><chapter name="Krag-Juel-Vind-Arenfeldt, s. Vind.">

<b>Krag-Juel-Vind-Arenfeldt,</b> s. Vind.

</chapter><chapter name="v. Arenstorff, Carl,</b> 1625-76, Officer">

<b>v. Arenstorff, Carl,</b> 1625-76, Officer, blev født
i Marts 1625 og var en Søn af Friderich v. A. til
Rosenow og Wüstrow m. m. i Meklenborg og Cathrine
v. Jasmund af Huset Spycker paa Rygen. Han forlod i en
ung Alder sine Forældre, der ved deres Død efterlode
ham og hans Broder de i Løbet af Trediveaarskrigen
stærkt forgjældede Godser. Han maatte kummerlig hjælpe
sig frem, indtil han kom til at følge Hertug Gustav
Adolf af Meklenborg-Güstrow paa Rejser i Evropa. Han
deltog senere i Trediveaarskrigen i svensk Tjeneste,
og efter at Krigen var endt, blev han Hofmester hos
Hertug Julius Henrik af Sachsen. Da Krigen i Polen
udbrød, tog han atter Tjeneste i den svenske Hær og
opnaaede efterhaanden de forskjellige Grader i denne,
indtil han blev Generalmajor. Men da han, trods sin
lange Tjeneste, blev forbigaaet ved Avancement,
blev han misfornøjet, forlangte sin Afsked, som han
med megen Vanskelighed opnaaede, og tilbød derpaa
Kongen af Danmark sin Tjeneste. 1673 blev han udnævnt
til Generallieutenant i Rytteriet i den danske Hær,
blev Chef for et Rytterregiment og fik en meget
høj Lønning. Han blev strax samme Aar anvendt i en
diplomatisk Sendelse, i det han i Nov. afgik til
det brandenborgske Hof for at gjøre Kurfyrsten nogle
Forestillinger i Anledning af hans Fredslutning med
Sverige, hvormed Christian V ikke var tilfreds. Da
der efter endt Hverv ikke var noget at gjøre for ham i
Danmark, fik han Tilladelse til at gaa i nederlandsk
Tjeneste, hvor han fik Kommandoen over et Korps,
hvormed det lykkedes ham at udmærke sig. Da Krigen 
1675 brød ud imellem Sverige og Danmark, søgte Prinsen
af Oranien forgjæves at holde ham tilbage i Landet og
skjænkede ham ved hans Afrejse en pragtfuld Æresgave.

Kort efter hans Tilbagekomst blev den danske
Hær trukket sammen til Mønstring i en Lejr ved
Kolding, hvorefter han blev udnævnt til Ridder
af Danebrog. Under de gottorpske Stridigheder var
A. i Holsten, og det blev ham ved denne Lejlighed
overdraget at overtage Tønning og de andre
hertugelige Fæstninger i Kongen af Danmarks Navn
og med Hertugens aftvungne Samtykke. Han tog efter
at være bleven udnævnt til General i Rytteriet
Del i Krigen i Nordtyskland 1675, men overværede
ikke selve Stormen paa Wismar, da han med en større
Styrke var afsendt for at standse den svenske Hær
under Kønigsmark i dens Fremrykning for at undsætte
Fæstningen, hvilket ogsaa lykkedes ham. Vinteren
samme Aar havde han Kommandoen over de i Tyskland
efterladte danske Tropper og opererede i Forbindelse
med den brandenborgske Hær. 1676 fik han Kommandoen
over de i Slesvig og Holsten staaende Tropper. I
Marts Maaned blev det overdraget ham at fængsle
Kielmann og hans Sønner og at sløjfe de gottorpske
Fæstninger. Senere, i Maj Maaned, lykkedes det ham
at forhindre de svenskes Landgang i Holsten for at
undsætte Stade. Da Felttoget i Skaane og Blekingen
blev besluttet samme Aar, bleve de holstenske Tropper
overførte til Sjælland og Hæren samlet i Lejren ved
Lyngby. A. fik Kommandoen over Hærens venstre Fløj
og kom nu til at spille en stor, kortvarig og uheldig
Rolle i den Skaanske Fejde. Han var en kjæk og tapper
Rytteranfører, men manglede en Feltherres Overblik og
overlegne Ro, og det var derfor uheldigt, at Kongens
Valg faldt paa ham til Overgeneral 1. Okt. 1676, da
hans Fjende, den dygtige Johan Adolf af Pløen tog sin
Afsked fra denne Post og i Vrede forlod den danske
Hær. Det viste sig strax i hans Anordninger før det
blodige Slag ved Lund, at han ikke var den vigtige
Kommando voxen, og det var ogsaa hans og Kongens
utidige og vilde Rytteriangreb med Hærens venstre
Fløj, der for en stor Del var Skyld i, at Kampen
endte saa fortvivlet. Han bødede selv derfor ved i
Slagets Begyndelse at blive dødelig saaret. Han døde
efter en Amputation af den venstre Arm 10. Dec. 1676 i
Kjøbenhavn og ligger begravet i Slesvig Domkirke. Han
var gift med Ilsabe Agnesa v. Küssau af Huset
Gahlenbeck og Türow, som overlevede ham.

<i>P. F. Rist.</i>
</chapter>
<chapter name="v. Arenstorff, Christian, --1747, Godsejer">
<b>v. Arenstorff, Christian,</b> --1747, Godsejer, var Søn
af ndfr. nævnte General Frederik v. A. og Augusta
Elisabeth v. Rumohr, der 1689 gav ham Skjøde paa
Svanholm, Overberg m. m. I sin Bestyrelse af disse
betydelige Godser har han gjort sig bemærket ved en,
selv i de Tider, ualmindelig haard og skaanselløs
Behandling af sine Bønder, der som Følge heraf rømte
i Mængde. De mange Stengærder, der endnu findes paa
disse Gaardes Marker med hans Navn, bevare Mindet om
det Hoveri, hvormed hans Bønder besværedes; dertil
plagede han dem med mange byrdefulde Rejser med Korn,
for hvilket de skulde skaffe en vis Pris; naar denne
ikke naaedes, havde det alle Haande Mishandlinger
til Følge. Ikke desto mindre forværredes stadig
hans Omstændigheder; 1738 maatte han afhænde sine
sjællandske Godser, og uagtet han en Tid ogsaa
besad flere Herregaarde i Jylland,
endte han sit Liv i Armod. Han døde som Kammerjunker
26. Juni 1747 efter at have solgt Svanholm 1733.

Danske Herregaarde XI:  Svanholm. Danmarks Adels Aarbog 1886 S. 19.

<i>G. L. Wad.</i>
</chapter>

<chapter name="v. Arenstorff, Frederik,</b> 1626-89, Officer">
<b>v. Arenstorff, Frederik,</b> 1626-89, Officer. F. A. til
Svanholm, Overgaard, Harridslevgaard m. m., der
var en Broder til Carl v. A. (se ovfr.), blev født
24. Juni 1626 paa Godset Rosenow i Meklenborg. Han
blev Page først hos en Adelsmand i Slesvig og
derefter hos Hertugen af Holsten-Gottorp, men da
han kom i Uenighed med dennes Overhofmarskal, forlod
han det gottorpske Hof og gik i dansk Tjeneste som
Musketer. Han stod 1645 ved de Tropper, som under
Oberst Lubbes havde besat Bremervørde Fæstning,
og som Aaret efter maatte overgive sig til den
svenske General Kønigsmark. A. tog nu Tjeneste i den
svenske Hær som Fændrik ved Kønigsmarks Livregiment
og avancerede hurtig. Han var Adjudant hos General
Wrangel ved dennes Overgang over Lille Bælt 1658
og blev senere Generaladjudant hos Carl X Gustav,
da denne belejrede Kjøbenhavn. Samtidig hermed var
han Oberstlieutenant ved uplandske Regiment. Da
den svenske Regering efter Carl X's Død søgte
at blive af med Hærens fremmede Officerer, rejste
F. A. 1661 til Danmark og blev her modtaget med aabne
Arme. 18. Jan. s. A. blev han udnævnt til Chef for
Livgarden til Hest, der i de samme Dage blev oprettet
som et særligt Elitekorps. 4. Nov. s. A. blev han
gift med Christence Lykke. Hun var født 14. April
1636 paa Gisselfeldt og var en Datter af den rige
Frants Lykke og Elisabeth Brock, altsaa en 
Søster til den bekjendte ulykkelige Cai Lykke. Hun
havde i sin Barndom af Kong Christian IV været udset
til Brud for hans Søn Ulr. Christ. Gyldenløve,
men blev 1655 gift med Frants Brockenhuus til
Sebberkloster, der døde 1660. Skjønt den unge Enke
strax maatte sælge en Del af sine store Ejendomme,
var hun dog et godt Parti for den fremmede Officer,
der søgte sin Lykke. A. fik ved sit Giftermaal
med hende Svanholm i Horns Herred og Overgaard
ved Mariager, som han opbyggede. Et Par Aar efter
kjøbte han Harridslevgaard i Fyn, der hørte til
Corfits Ulfeldts konfiskerede Ejendomme. Senere
skjænkede Kongen ham Skjerngaard mellem Randers og
Viborg. Hans Hustru døde allerede 11. Juli 1667,
men 2 Aar efter giftede han sig atter, med Augusta
Elisabeth Rumohr af Huset Roest, Datter af Henning
R. og Ide Brockdorff.

Da A. nu følte sig fast knyttet til Danmark, blev
han 1670 naturaliseret som dansk Adelsmand, og var
i høj Grad i Gunst hos sin Konge. Han blev samme
Aar Chief for sjællandske Rytterregiment og var
saaledes Chef for 2 Afdelinger; han blev end videre
1672 Assessor i Krigskollegiet, 1673 Generalmajor og
efter Troppesamlingen i Alminde ved Kolding Ridder
af Danebrog 1674. Han deltog derefter i Felttoget
i Pommern og Meklenborg 1675 som Generallieutenant,
hvortil han blev udnævnt 8. Juli samme Aar.

A. var en Mand af Indflydelse i Hæren som ved
Hoffet, og han tog en ikke ringe Del i de Intriger,
som førte til at fælde Griffenfeld. Han hørte til
dennes værste Fjender, fordi -- har man fortalt --
Griffenfeld ikke behandlede ham med tilstrækkelig
Høflighed, og han fik det for andre saa lidet
misundelsesværdige Hverv at være den, som anholdt
Rigskansleren i Kongens Forgemak 11. Marts 1676 og
førte ham til Bibliotheket og der fra om Aftenen til
Fængselet i Kastellet. Senere hørte han ogsaa til de
Mænd, som dømte den store Statsmand til Døden. Et Par
Maaneder efter denne Begivenhed begyndte Felttoget i
Skaane, og her er det først, at A. faar en større og
selvstændig Kommando i selve Krigen. Han var i Lejren
ved Lyngby paa Sjælland udset til at føre Hærens
højre Fløj, og i Slaget ved Lund 1676 slog han og
den tapre General Meerheim den svenske Hærs venstre
Fløj saa fuldstændig, at Slaget, hvis der var blevet
kæmpet lige saa godt og dygtig over hele den danske
Linje, næppe var endt med den danske Hærs og Kongens
Flugt. Da Overgeneralen, Broderen Carl v. ArenstorfF,
faldt i Slagets Begyndelse, overgav Christian V,
før han forlod Valpladsen, 
Kommandoen til F. A., der lovede at vinde Slaget. Men
Øjeblikket var gaaet tabt. Trods en sidste heltemodig
Kamp maatte Hæren trække sig tilbage, og Retræten var,
til Dels paa Grund af A.s, uheldige Dispositioner,
meget uheldig.

Han var sig i det hele taget bevidst, at han
ikke magtede de mest overordnede Poster. Efter
Slaget undslog han sig derfor ogsaa for at modtage
Broderens Stilling som General over Rytteriet,,
og da han i Slaget ved Landskrone 16. Juli 1677,
nvor han blev saaret, og ved en Expedition for at
undsætte Christiansstad Maaneden efter ej heller
var heldig, frabad han sig atter denne, i Følge
Datidens Krigsførelse saa vigtige Post, da den
igjen blev ham tilbudt i Slutningen af Aaret. Dertil
kom, at da Kongen altid selv vilde anføre Hæren og
var alt for tilbøjelig til at rette sig efter de
forskjellige Generalers Raad, bleve disse indbyrdes
uenige og vare utilbøjelige til under saa vanskelige
Forhold at overtage Stillingen som Overgeneral. A.,
som var i stærk Uoverensstemmelse med de dygtige
Generaler Rysensteen og G. A. Baudissin, maatte dog,
efter at disse vare blevne afskedigede, meget imod
sin Vilje overtage Kommandoen over Hæren i Skaane
25. Febr. 1678. I Marts s. A. blev han desuden
Vicepræsident i Krigskollegiet efter den gamle
Rigsmarsk J. C. Kørbitz.

Begivenhederne begyndte dette Aar med Helsingborgs
Indtagelse, efter at Tropperne om Foraaret vare
satte over til Skaane; men det gjaldt fremfor
alt at undsætte Christiansstad, som blev haardt
belejret af Svenskerne. I den Anledning holdt Kongen
det ene Krigsraad efter det andet, Krigsraad, som
vare sammensatte af indbyrdes uenige Generaler, der
plagede hinanden med Jalousi og Misundelse, og af
Mænd, der vare Kongens Yndlinge, men uden Erfaring
i Krig. A.s Indflydelse var i Aftagende hos Kongen,
der i Generalen over de münsterske Hjælpetropper
G. W. Wedel havde fundet en ny Yndling, og blev idelig
overstemt i disse Krigsraad. Hæren brød op midt i
Juli, men A., som var syg af Podagra og betaget af
Frygt for det Ansvar, som han selv mente, han ikke
kunde magte, viste en meget tvetydig Optræden. Han
nølede i det rette Øjeblik med at besætte de vigtige
Punkter, som det var vedtaget i Krigsraadet; herved
kom Svenskerne Hæren i Forkjøbet, Expeditionen
mislykkedes fuldstændig, og det aldeles udhungrede
Christiansstad maatte overgive sig. Det hele var en
Skamplet for Hæren og Kongen, som strax begav sig
til Kjøbenhavn. A. fik 7. Avg. Ordre til at afgive
Kommandoen. Der blev 
nedsat en Kommission til at undersøge og dømme i
hans Sag. 7. Nov. blev han dømt fra Ære, Liv og
Gods, fordi han havde paataget sig at føre Hæren,
skjønt han vidste, han ikke magtede det, fordi han
desuagtet ikke havde fulgt Krigsraadets Beslutninger,
men stadig modarbejdet Christiansstads Undsætning,
og fordi han ved sin hele Optræden havde forsømt sine
Pligter og betaget Officerer og Soldater Mod og Lyst
til at fægte. Skjønt A. langt fra kan betragtes som
brødefri, kan man dog ikke vægre sig ved i ham at se
et Offer, som Politikken krævede, en Syndebuk for
de højst uheldige Kommandoforhold. Først 5. Juni
Aaret efter afsagde Kongen den endelige Dom, der
paa Grund af hans tidligere Forhold i Slaget ved
Lund og af Hensyn til hans Broders Fortjenester af
Staten blev formildet til, at han skulde miste sin
Charge, forlade Kjøbenhavn og betale en større Bøde
til Kvæsthuset. Men Rygtet beskyldte ham for at være
Landsforræder, for at have handlet under Dække med
den fjendtlige Hær, i hvilken han før havde tjent.

Ikke desto mindre kom A. atter til Naade igjen og blev
brugt i forskjellige administrative Kommissioner,
der angik Ryttergodset m. m., men han hvilede ikke,
før han igjen havde faaet fuld Æresoprejsning,
igjen havde erhvervet sig sine tidligere høje
Stillinger og atter kunde vise sig ved Hoffet. At
dette lykkedes ham, skyldte han vistnok meget sin
Ven og Landsmand, Kongens daværende Yndling, Adam
Levin Knuth. 30. Nov. 1686 blev han udnævnt til
Gehejmeraad, General over Militsen og kommanderende
General i Slesvig og Holsten. 1687 blev han Direktør
for Krigshospitalet og 1688 General over Hæren i
Danmark. Det var dog paa ingen Maade hans Hensigt
atter at paatage sig noget Ansvar, desuden var hans
Helbred nedbrudt, og allerede 15. Maj 1689 afgik
han ved Døden. Han blev begravet i Udbyneder Kirke
(Overgaard) ved Randers. Hans Enke døde først 1728.

<i>P. F. Rist.</i>
</chapter>

<chapter name="v. Arenstorff, Frederik, 1777-1844, Godsejer">
<b>v. Arenstorff, Frederik,</b> 1777-1844, Godsejer, var
en Søn af Etatsraad Frederik Christian v. A. til
Overgaard og Albertine Cathrine f. Benzon og blev født
20. Avg. 1777. 1800 udnævntes han til Kammerjunker,
blev 1808 Kapitajn, 1810 Tiendekommissær for Randers
Amt, 1811 Major og 1814 Kammerherre. 1798 havde han
overtaget sin Fædrenegaard Overgaard under meget
trykkende Forhold, i det den var stærkt behæftet med
Gjæld. Ved Salg af Bøndergods og god Økonomi kom han
dog ikke blot ud over 
denne Vanskelighed, men blev endog sat i Stand
til at give Gaardens Bygninger en gjennemgribende
Restavration, forsyne den med en god Besætning og
opføre Avlsgaardene Arensborg og Charlottenlund;
1835 havde han af Overgaard oprettet et Fideikommis,
som efter hans Død 19. Marts 1844 overgik til hans
yngste Søn. Han havde 1. Okt. 1802 ægtet Johanne
Marie Charlotte Jermiin, f. 30. Nov. 1784, der døde
5. Marts 1854.

Danske Herregaarde: Overgaard o. fl. St.

<i>Thiset.</i>
</chapter>

<chapter name="v. Arentskjold, Ezechias Levin, 1682-1744, Officer">
<b>v. Arentskjold, Ezechias Levin,</b> 1682-1744,
Officer. E. L. Arentzen er født 8. Okt. 1682 paa
Kronborg, Søn af Proviant- og Ammunitionsforvalter
Jacob A. og Hustru Johanne Surean. 1703 blev han
Fyrværker, 1705 fik han Rejsetilladelse til Udlandet
for at deltage i de allieredes Felttog. Om Efteraaret
traf han sammen med Greven af Laurwigen og fulgte
med denne til Frankrig. Han fik da Ansættelse i det
franske Artilleri, hvor han tjente i 5 Aar, og blev
i 1707 titulær Provincialkommissær. Han kalder sig
stadig d'Arentzen. 1710, da Krigen antoges at nærme
sig sin Slutning, søgte han om at faa Ansættelse
hjemme og blev i 1711 med Oberstlieutenants Karakter
ansat som Chef for Fyrværkerkompagniet i Holsten. 1712
fik han Kompagni; var med i Felttoget, udmærkede
sig ved Stralsunds og Wismars Erobring. 1714 blev
han adlet med Navn Arentschiold. 1716 blev han Chef
for holstenske Artillerikorps. 1727 lod Kongen
ham stille for en Inkvisitionskommission. Han
blev overbevist om at have taget imod Foræringer
af de Folk, som bleve ansatte i civil-militære
Bestillinger. Dommen lød derfor paa Tab af Charge
og Ejendomskonfiskation, men Kongen formildede dog
Dommen til 4 Ugers Arrest. Han blev 1731 Brigader,
samme Aar Generalmajor, 1737 Ridder af Danebrog,
1739 Generallieutenant. Rensborg Tøjhus blev udvidet
under ham; hans Navn staar endnu over Porten med
Aarstal 1740. Da der i 1743 var Udsigt til Krig med
Sverige, fik han Overkommandoen baade over det danske
og det holstenske Artillerikorps. Han døde pludselig
3. Avg. 1744 ved et Middagsselskab paa sin Gaard uden
for Rensborg og blev begravet i Familiebegravelsen
i St. Olafs Kirke i Helsingør. Han var en tapper
og dygtig Officer, nærmest hvad man vilde kalde en
Hugzu, dog med Interesser og Kundskaber; han kom nogle
Gange i Forlegenhed, fordi han havde sat sig ud over
givne kongelige Ordrer og kun fulgt sit eget Hoved;
han stræbte efter at være en grand Seigneur, førte
et stort Hus, 
byggede og indrettede sit Hus prægtig, men var ogsaa
i Pengeforlegenhed. I Rensborg sagdes om ham efter
hans Død: «frolich gelebt, selig gestorben». -- Han var
gift med Anna Barbara v. Rheder, der overlevede ham.

<i>P. C. Bang.</i>
</chapter>

<chapter name="Arentz, Frederik, 1699-1779, Biskop">
<b>Arentz, Frederik,</b> 1699-1779, Biskop, født i
Throndhjem 3. Dec. 1699 (efter hans egen Angivelse,
ikke 1702). Faderen var Hans Petersen A., Sognepræst
til Stadsbygden (d. 1720), Moderen hed Susanna
Schreuder (d. 1742). Han gik i Throndhjems Skole,
da Finne-Missionen ved Thomas v. Westen begyndte
(1716), og han maa en Tid have tænkt paa at give
sig i dennes Tjeneste, da han hørte til de første
Disciple, der meldte sig til det (13. Febr. 1717)
oprettede Missionsseminarium. Han deponerede 1718,
tog 12. Sept. 1719 Examen theolog. og prædikede
21. Sept. til Dimis. Man kan tænke sig det som en
Virkning af T. v. Westens Undervisning, at han nu
søgte en videre Uddannelse ved Universitetet i Halle,
hvor Francke blev hans Lærer. Da hans Fader døde
(23. Maj 1720), maatte han vende tilbage til Hjemmet
og tage ud som Huslærer til 1727, da han som Hovmester
for en ung Mand skulde udenlands. Kjøbenhavns
Ildebrand gjorde denne Plan til intet. Han var
imidlertid kommen til Kjøbenhavn, hvor et nyt Uheld
traf ham, da han mistede sin Fædrenearv ved en
Kavtion. Under disse Omstændigheder var han lykkelig
ved 1729 at blive udnævnt til Sognepræst til Askevold,
et af Bergens Stifts betydeligste, men mest søhaarde
Kald. Her virkede han i 31 Aar som Sognepræst og fra
1748 som Provst i Søndfjord, og ved sin utrættelige
Flid bragte han den i Raahed og Sløvhed dybt nedsunkne
Menighed til et saa højt Trin af kristelig Oplysning,
at næppe nogen anden i Stiftet kunde stilles ved
dens Side. Han var lykkelig her og vilde aldrig have
flyttet, hvis han ikke ved de stærkeste Overtalelser
var bleven nødt dertil. 1759 blev Nykirkens Sognekald
i Bergen ledigt, og Forholdene gjorde det aldeles
nødvendigt, at her blev sat en Mand, som -- i Tilfælde
-- kunde overtage Bispeembedet. Dets Indtægter gik
som Løn til Prokansleren Erik Pontoppidan, og dets
Indehaver Ole Tidemand, der uden Løn havde bestyret
det siden 1754, maatte med Grund vente at erholde den
næste ledige Bispestol i Norge. Her spurgtes altsaa
efter en Mand, der kunde være Biskop og vilde til
en Tid være det uden Løn. A. saa en Guds Kaldelse
i Tidemands overtalende Breve og modtog Nykirkens
Sognekald 1760, som det synes, uden 
at have søgt det. Det gik nu, som man kunde
vente. Tidemand blev 1762 forflyttet til
Christianssand, og A. blev strax udnævnt til
Biskop i Bergen. Hans Stilling havde i Askevold
været meget god, men i Bergen fik han ringere
Indtægt, da Kirken og næsten alle Huse i Nykirkens
Sogn vare brændte 1756. Da han nu blev Biskop,
maatte han i sin Fattigdom søge sig fritagen for
at rejse til Kjøbenhavn og lade sig ordinere, men
det blev ham nægtet. Han fik saaledes store Byrder,
og man maa forundres over den 63aarige Mand, der,
lidende af Stensmerter, i 2 Aar kunde forestaa Bergens
Bispeembede og Nykirkens Sognekald uden Kapellan. Hans
Stilling blev naturligvis en anden, da Pontoppidan var
død (1764), men saa indtraf Begivenheder, der lagde
sig med stor Tyngde paa den milde Biskop. Bønderne i
Stiftet trykkedes ved Extraskatten og lagde Skylden
paa Præsterne, der i deres Øjne stode som et Slags
Angivere. I April 1765 strømmede de til Bergen,
faldt med Vold over Stiftamtmanden og trængte ind i
Bispegaarden med sine Anklager mod de nødstillede
Præster. Biskoppen gjorde alt, hvad han kunde,
for at standse Nøden, betalte selv Skatten for sine
Lejlændinger og tog sig faderlig af sine Præster,
men Tiden var haard og blev det, saa længe A. førte
Bispestaven. Han var en Mand af den strængeste
Pligttroskab, gik overalt frem med Uegennyttighed,
Visdom og Kjærlighed. Han fik ogsaa trods de haarde
Tider se en glædelig Fremgang i Stiftet og kunde 1766
indberette, at der nu omtrent i hvert Hus fandtes
Postiller og Salmebøger samt adskillige Bibler, medens
det i 1736 var en Sjældenhed at finde en Salmebog i
et Hus. Det er et Vidnesbyrd om den store Virkning,
Konfirmationens Indførelse hurtig øvede i Bergens
Stift. A. er en af dem, der maa siges væsentlig at
have bidraget til dens Forberedelse, da han allerede
før Pontoppidan havde udgivet en Katekismusforklaring,
der skal være udkommet 1738. Foruden denne har
han skrevet et Arbejde «de admissione indignorum
ad sanctam coenam, sciente ministro», der ikke er
trykt. A. tog Afsked 1774 og døde 22. Nov. 1779. Han
var gift 1. 8. Avg. 1730 med Catharina Friderica
Holberg, Datter af Mag. Friederich Christian H.,
Ludvig Holbergs Broder, (f. o. 1715 d. 1. Dec. 1738),
2. 21. Juni 1741 med Drude Frimann, Digteren Claus
Frimanns Faster (f. 1705 d. 1759 i Askevold).

Luth. Ugeskrift 1877, 2. Halvaar Nr. 4 ff.   
Uddrag af hans Visitatsberetninger i
Theol. Tidsskr. f. d. luth. Kirke i Norge, N. R. VI, 136 ff.

<i>D. Thrap.</i>
</chapter>
<chapter name="Arentz, Fredrich Christian Holberg, 1736-1825, Rektor">
<b>Arentz, Fredrich Christian Holberg,</b> 1736-1825,
Rektor. Født paa Askevold 28. Sept. 1736, Søn af
Ovenstaaende Biskop Fr. A. i hans 1. Ægteskab. Han
blev undervist hjemme af Johan Plate Brun (død
som Sognepræst til Nykirken i Bergen) og af ham
dimitteret 1751. Efter Examen philos. rejste han 1752
hjem, blev Informator for 2 Brødre og studerede selv
Theologi, saa han 1756 kunde dimittere sine Elever,
følge dem til Universitetet og selv tage theologisk
Examen med bedste Karakter. Han lagde op hele det
gamle Testamente og aflagde saaledes strax i sin
Ungdom Vidnesbyrd om den Jærnflid, der udmærkede ham
i hele hans lange Liv. Da Faderen var velstaaende,
kunde han nu blive 2 Aar i Kjøbenhavn og drive paa
filosofiske og mathematiske Studier, for hvilke sidste
han havde stor Interesse. Han drev det saa vidt heri,
at han fik Tilbud om at følge som «Mathematicus» med
det lærde Selskab, Frederik V lod rejse til Arabien,
men da dette ikke skulde drage afsted før om et Par
Aar, rejste han til Leiden, hvor han 1758-59 studerede
Mathematik under Muschenbrock. Da han nu skulde vende
tilbage til Kjøbenhavn, fik han høre, at Faderen var
bleven Enkemand, og drog derfor til Hjemmet uden at
tænke mere paa den arabiske Rejse, hvor Niebuhr kom
til at indtage hans Plads. Inderlig gjennemtrængt
af Faderhusets Fromhed havde han visselig tænkt
paa at blive Præst, men tidlig opgivet denne Tanke,
da det, den eneste Gang han prædikede, viste sig,
at han havde den største Møje ved at memorere. Han
maatte saaledes nu ofre sig til Skolen og blev 1760
konstitueret som Lektor i Mathematik og Fysik ved det
nyoprettede Seminarium Fredericianum i Bergen. Han
fik kongelig Udnævnelse 1762 og blev 1769 tillige
Konrektor ved Kathedralskolen, hvis Rektor han
blev 1781. I denne Stilling virkede han uafbrudt,
til han 22. Marts 1825 fik Afsked med fuld Gage i
Pension og Tilladelse til fremdeles at blive boende
i Skolebygningen, hvor han døde 31. Dec. 1825.

A. var en Broderdattersøn af Holberg og var maaske
den længst levende af alle, der vare komne i Berørelse
med ham. Ved sit Besøg hos Grandonkelen var han ikke
bleven vel modtagen og talte ikke gjærne derom. I
sin Faders Præstegaard havde han truffet sammen med
Pontoppidan, der visselig har sat mere Pris paa
den fromme Yngling med de rige Kundskaber og den
polyhistoriske Tilbøjelighed. Det var ogsaa under
denne berømmelige Biskop, han blev ført ind i en
Skolegjerning, han skulde vedblive i henved 65 Aar. I
denne Tid dimitterede han o. 300 Disciple, 
af hvilke mange bleve fremragende Mænd. Norge har
maaske ikke ejet en Mand, der i den Grad som A. levede
i og for sin Skolegjerning. Lærdom, Bestemthed,
Kjærlighed og et afgjort Lærertalent vare i sjælden
Grad forenede hos ham, og han maatte derfor vinde
megen Paaskjønnelse og blive hædret og elsket af
alle. Nogen Modgang paa sin lange Embedsbane havde han
ikke, med mindre man hertil vil regne en Avisfejde,
hvori han sigtedes for Partiskhed ved Besættelsen af
Pladserne i Seminarium Fredericianum af en tidligere
Elev (L. Rottwitt), der fik bøde haardt for sin
kaade Optræden. Han blev tidlig gammel, og allerede
fra Begyndelsen af dette Aarhundrede høres der om,
at hans Godmodighed og svækkede Hørelse foranledigede
Spektakler hos Eleverne, der dog alle som en elskede
ham som en Fader. Tidlig var han ogsaa bleven
svagelig, men holdt sig fri for Sygdom ved en næsten
asketisk Levemaade. Han havde en eneste Gang i sit Liv
«smagt paa» et Glas Brændevin, og Kaffe kjendte han
kun af Navn. Hans Liv gled hen i fuldkommen Stilhed,
og da han kaldtes bort, havde han i en Aarrække ikke
været uden for Skolebygningen uden ved nogle festlige
Anledninger -- f. Ex. Holbergs-Jubilæet 1822 -- da han
maatte ud og modtage Vidnesbyrd om Højagtelsen hos
den Befolkning, hvis største Del kun vidste, at han
var til, og ansaa ham for et rent Vidunder af Lærdom.

Med al sin mangeartede Lærdom blev A. ingen
Videnskabsmand. Han havde Lyst til at skrive,
men den Iver, hvormed han tog sin Skolegjerning,
levnede ham ikke den fornødne Tid. Nogle Afhandlinger
af mathematisk, fysisk og filosofisk (mod Kant)
Indhold lod han Tid efter anden trykke i forskjellige
Tidsskrifter. At han ikke manglede Skarpsindighed,
viste han ved en Proces, han maatte føre som Executor
testamenti efter en Broder. Han skrev her selv sine
Indlæg og vandt Sagen for Højesteret. Han blev 1806
Professor, 1774 Medlem af det throndhjemske og 1775
af det kjøbenhavnske Videnskabsselskab. Han var en
Velstandsmand og oprettede ved Testamente 3 Legater:
1. til Universitetsstipendier, 2. til Selskabet for
Norges Vel, 3. til fattige i Bergen. Hans Disciple
stiftede paa hans 89. Aars Fødselsdag et Legat til
hans Minde. Han var gift 1. 1764 med Christiane
Meldahl (f. 16. Nov. 1743 d. 1. Avg. 1765), Datter af
Jørgen Evensen M., Sognepræst til Fane, og Christiane
f. Bergmann, 2. 1767 med Ingeborg Maria Frørup
(f. 1739 d. 1775) Datter af Hans F., Sognepræst til
Graven (Ulvik), og Marie Margrete f. Stabel, 3. 1777
med Bolette 
Rebekka Meldahl (f. 2. Avg. 1747 d. 7. Sept. 1819),
Søster til hans første Hustru. Han havde 14 Børn,
af hvilke 5 Sønner, der alle efter hans udtrykkelige
Vilje bleve Præster, og 3 Døtre, der alle bleve
gifte. En talrig Efterslægt er der efter dem.

H. S. Arentz, Prof. F. C. H. Arentz' Biografi, Thjm. 1827.
J. N. Brun, F. C. H. Arentz' Portræt og Biografi, 1816.
Illustr. Tid. 14. Sept. 1879.
Halvorsen, Norsk Forf. Lex.

<i>D. Thrap.</i>
</chapter>

<chapter name="Arentz, Guldbrand, 1758-1824, Rentekammer-Kommitteret">
<b>Arentz, Guldbrand,</b> 1758-1824, Rentekammer-Kommitteret. 
Han var en Søn af Arne
Randklev og Elen Guldbrandsdatter, blev født
1758 og døbt 13. Avg. s. A. i Ringebo Kirke. Fra
1777-80 gjennemgik han som Korporal i 1. oplandske
nationale Infanteriregiment den norske militære
mathematiske Skole i Christiania og afgik der fra med
Sølvmedaillen «for Dyd og Flittighed». Efter at han
derpaa ved det nordenfjældske Infanteriregiment havde
lært Exercits og Garnisonstjeneste, blev han 1782
udnævnt til overkomplet Kornet med Sekondlieutenants
Karakter ved det holstenske Rytterregiment; 1787
fik han tillige Bestalling som Landmaaler, 1788
blev han virkelig Kornet, s. A. Landinspektør, 1789
virkelig Sekondlieutenant, 1790 Premierlieutenant,
s. A. Vejkonduktør, 1791 karakt. Kapitajn, 1796
Amtsforvalter og Regimentsskriver i Frederiksborg
Amt og 1803 paa Grund af sin dybe Indsigt i
Landboforholdene Amtmand i Thisted Amt, uagtet han
ikke havde juridisk Examen. Rentekammeret udtalte
nemlig i sin Indstilling til Kongen, at det ikke
tvivlede om, at han besad saa mange juridiske
Kundskaber, som han for det første behøvede,
og at han sikkert efterhaanden vilde erhverve sig
flere. 1804 blev han Medlem af Matrikkelskommissionen
og 1805 Kommitteret i Rentekammeret, som paa den
Maade søgte Erstatning for det Tab, det led ved
Arctanders Udnævnelse til Amtmand. 1812 blev han
Etatsraad, 1815 Decisor for de danske Vejsager og
døde 10. Okt. 1824. I Aaret 1799 blev han gift med
Anne Cathrine Hvass (f. 1775 d. 11. Dec. 1842), en
Datter af Hr. Hvass til Ballegaard.

Thaarup, Fædrenelandsk Nekrolog 1821-26, S. 259.

<i>G. Kringelbach.</i>
</chapter>

<chapter name="Arentzen, Kristian August Emil,</b> 1823-99, Digter og Litterærhistoriker">
<b>Arentzen, Kristian August Emil,</b> 1823-99, Digter
og Litterærhistoriker. Han er født i Kjøbenhavn
10. Nov. 1823. Hans Fader, Gunder Aug. A., var
Kasserer i Krigsministeriet d. 1879), hans Moder,
Marie Elisabeth f. Smidt, var af jævn Herkomst. Det
respektable, men lidt filistrøse Hjem frembød en
alt for snæver Horisont for den opvakte Dreng: hans
Oppositionslyst, Reflexionsevne og ideale 
Fantaseren fik derfor tidlig Næring. 1841 blev
han Student; men hans urolige Aand var alt før
den Tid bleven berørt af hin Periodes liberale
Strømninger. Theologien, han havde begyndt paa, brød
han over tvært med, og Tvivlen voldte ham en maaske
ikke lang, men desto haardere Kamp. Han kastede sig
over Studiet af oldnordisk Litteratur, bearbejdede
og oversatte tillige med en islandsk Ven, Brynjolf
Snorrason, en Række Sagaer (1849-50) 1852 traadte
han som Digter med Dramaet «Gunløg Ormetunge», til
Dels en Oehlenschlagersk Efterligning; hvorpaa han fik
Statsunderstøttelse til en Islandsrejse. Hjemkommen
fra denne udgav han «Knud den hellige», Tragedie i
5 Akter (1853), hvori han til Forskjel fra Søtoft
og Bredahl søger at skildre Knud som den mærkelige
historiske Skikkelse paa Skillevejen mellem Hedenskab
og Kristendom. Efter det følgende Aar at have udgivet
en lidet betydelig Digtsamling forberedte han sig til
Magisterkonferens i Æsthetik, som han underkastede sig
1856. Herefter fulgte hans værdifuldeste Digtsamling
«Et Livsstadium» (1857), der ikke alene vidner om
megen aandelig Modenhed og poetisk Selvstændighed,
men ogsaa om, at Digterens Sjæl har naaet Havn. Fra
nu af var hans Liv foruden litterært Arbejde viet
Undervisningen i Metropolitanskolen, hvor han var
bleven Adjunkt 1861 (efter et Aars Konstitution;
entlediget 1872). Jævnlig foretog han større og
mindre Udenlandsrejser. Hans beskedne Hjem, som hans
trofaste, elskværdige Hustru (Christiane Michaeline
Jensen, f. 1832, g. 1858) i høj Grad forstod at
hygge, var i adskillige Aar et Tilflugtssted for
flere yngre, der lede under en aandelig Gjæring
eller følte sig trykkede af de sidste Decenniers
ikke lykkelige Forhold her hjemme. Saadanne fandt
ikke alene en venlig og hjærtelig Modtagelse i hans
Stue, men ogsaa en Liberalitet i Anskuelser og en ædel
Fordomsfrihed, der i høj Grad vare forfriskende. Den,
som ikke har kjendt A. i hans Sofahjørne, naar han
med Piben i Munden forfægtede sine Meninger eller
stræbte at oplede, hvad der kunde yde én sjælelig
Trøst eller tjene til aandelig Stimulation, har
ikke kjendt den bedste Del af denne Mands Væsen. I
sine Digte, hvis Grundtræk er en ideal Humanisme,
er han tit formfuldendt, i Regelen behersket, og
hans Ordforraad er som oftest den dannede Almenheds;
hans Samtale derimod var altid baaret af en ildfuld
Energi, der dog ogsaa kunde slaa over i ironisk Humor
og godmodig Spøg, hans Udtryksmaade var da ikke alene
mærkelig træffende, men tit udpræget personlig. Som 
Digter staar han 
Vennen Kaalund nærmest. Men medens denne skylder sit
Digterheld til det anskuelige og iøjnespringende
i hans Vers, der vidner om, at han er begyndt
som bildende Kunstner, mærker man i A.s Lyrik i
høj Grad den akademisk dannede og ved fortrinlig
Læsning udviklede Digter (se «Digtsamling», 1862,
og «Ny Digtsamling», 1867); en slig Poesi plejer
sjælden at trænge ud mellem det store Publikum. I
sin Manddomsalder foretog A. sig at skildre
Baggesens og Oehlenschlagers poetiske Tidsalder,
et Værk, han fuldførte i 8 Bind (1870-78). Dette
er et saare fortjenstfuldt Arbejde, men trods de
indstrøede sindrige Bemærkninger maa det vist snarere
kaldes et litterærhistorisk Magasin end en egentlig
Historiefremstilling. Et lige saa indholdsvægtigt
Arbejde er Jubelskriftet om Oehlenschlager (1879). --
I de senere Aar har A. nydt Forfatterpension. --
Skulde man i Korthed karakterisere A., maatte man
sige om ham: som Litteraturforsker upartisk og
samvittighedsfuld, som Digter en af de faa, der har
dyrket Tankepoesien her hjemme, som Person en Mand,
der gjennem hele sit Liv har haft det sjældne Mod at
være sig selv. Han døde 30. December 1899.

Fra ældre og yngre Dage, A.s Livserindringer, 1886.
Hundrup, Lærerstanden ved Metropolitanskolen S. 165 ff.

<i>H. Schwanenflügel.</i>
</chapter>

<chapter name="Armand, Jean Abraham, 1732-1819, Mekaniker">
<b>Armand, Jean Abraham,</b> 1732-1819, Mekaniker, af
fransk reformert Familie, skal en Tid have staaet i
dansk militær Tjeneste. Bosat i Rensborg arbejdede
han fra 1764 paa at fremstille et fuldkomment Søur
eller Længdeur (Kronometer), en Opgave, der er af
saa stor Vigtighed, og som stærkt beskjæftigede
Datidens Regeringer. Den var første Gang delvis
bleven løst af den engelske Mekaniker John Harrison
(d. 1776). Støttet af Videnskabernes Selskab fik A. i
1777 en kongelig Understøttelse, og i Aarene 1782-83
udsendtes et Orlogsskib alene for at prøve to af hans
Ure. Prøven faldt ganske heldig ud, og A., der nu med
Titel af Hof-Urmager flyttede til Kjøbenhavn, fik en
Pengegave samt en aarlig Statsunderstøttelse. Men
Haabet om i ham at have fundet en Mand, der kunde
forsyne Landet med de for Søfarten og Videnskaben
saa vigtige Tidsmaalere, blev ikke fyldestgjort. Hans
Ure, der fra først ikke havde været fuldkomne, bleve
slettere i Steden for bedre og ophørte snart at have
nogen Betydning. I 1761 ægtede han Hanne Henriette
Paul, der døde 13. April 1809 i sit 68. Aar. Selv
døde han 28. April 1819, 87 Aar gammel.

Molbech, Vidensk. Selskabs Hist. S. 181 f.
Poul de Løvenørn, Beretn. om en Rejse i Aarene 1782 og 1783 med
Fregatten «Prøven» for at undersøge de i Danm. forfærd. Sø-Længde-Uhre, 1785.

<i>C. Nyrop.</i>
</chapter>
<chapter name="Armand, Johan Vilhelm, 1762-1824, Urmager">
<b>Armand, Johan Vilhelm,</b> 1762-1824, Urmager, Søn af
den foregaaende. Han blev fra Barn oplært i Mekanik
og Kunsturmageri, fulgte i Aarene 1782-83 med som
Observator, da hans Faders Længdeure prøvedes paa
Fregatten «Prøven». Efter derpaa, som han siger i en
Ansøgning, at have «pløjet Vestindiens med flere Haves
Vande» udvidede han sine Kundskaber i St. Petersborg
og Stockholm og fik sluttelig i 1795 kongelig
Understøttelse til at give «de nationale Urmagere paa
Bornholm den tiltrængende Undervisning og Vejledning
til en rigtig Theori og bedre Arbejdsmethode af alle
Slags Ure». Som bekjendt var det den Omstændighed,
at et engelsk Skib med en Del Ure om Bord o. 1750
strandede paa Bornholm, der lod Brødrene Peter og
Otto Arboe begynde den bornholmske Urindustri, der en
Tid udviklede sig ikke ubetydelig. A. fik en Række
Elever, N. Espersen, Niels Sonne, Lars Funk osv.,
men væsentlig Indflydelse paa Udviklingen formaaede
han dog ikke at øve. Han døde i Rønne 3. Dec. 1824
efter i en Aarrække at have været en værkbruden
Mand. Hans Enke, Maren f. West, overlevede ham til
25. April 1825.

<i>C. Nyrop,</i>
</chapter>

<chapter name="Árnason, Jón, 1665-1743, Biskop">
<b>Árnason, Jón,</b> 1665-1743, Biskop. Han fødtes i Alviðra
(Dýrafjörður, Isafjords Syssel) i det nordvestlige
Island; hans Forældre vare Præsten Árni Loptsson og
dennes Hustru Álfheiður Sigmundsdatter. Fra Skalholt
Skole afgik han til Kjøbenhavns Universitet 1690
og vendte to Aar efter tilbage som Cand. theol.
for at overtage en Lærerplads ved den lærde Skole
paa Holar, hvis dygtige, men strænge Rektor han var
1695-1707, da han befordredes til Præst paa Staður i
Steingrímsfjörður, i hvilken Stilling han Aaret efter
overtog Herredsprovstiet i Stranda Syssel. Aar 1703
var han bleven gift med Gudrun, Datter af Biskoppen
Einar Thorsteinsson paa Holar. Efter den skalholtske
Biskops Død 1720 fik han ved Professor Arne Magnussons
Indflydelse den ledige Bispestol tilbudt og overtog,
efter i Kjøbenhavn 1722 at være bleven indviet,
Embedet. J. A.s Styrelse er præget af hans kraftige
og ubøjelige, men noget stive og stridige Sind. Han
holdt Stræng Disciplin blandt Stiftets Præster og
forfulgte skaanselsløst Drikfældighed og andre Laster,
Han indskærpede Barneundervisningen i Hjemmet og
søgte at fremme den ved Udgivelsen af en passende
Lærebog. Han var en dygtig Husholder, sparsom og
nøjeregnende, ikke mindre naar det gjaldt Kirkernes
Gods, end hvad hans eget angik. Af sin Forgængers
Enke krævede han til det yderste, hvad 
han mente tilkom Bispestolen, og mange Kirkeværger gik
det ogsaa haardt ud over. Med den verdslige Øvrighed --
særlig Amtmændene -- stod han bestandig paa en spændt
Fod, navnlig angaaende Kirkestyrelsen og Retten
til gejstlige Embeders Besættelse. Over for Lægmænd
skyede han ikke at anvende Kirketugten. J. A. var
næppe nogen afholdt Mand, men trods sin Haardhed,
Paastaaelighed og Stivsindethed vistnok af en hæderlig
og retskaffen Karakter, opfyldt af Interesse for sin
Stand og paa sin Vis godgjørende. Hans Evner synes
ikke at have været særlig fremragende, men han roses
dog for respektable Kundskaber i flere Fag, særlig
Kirkeret, Filologi og de astronomisk-mathematiske
Videnskaber. Hans Skrifter havde særlig praktiske
Formaal for Øje. Mærkes kan dels Skolebøger,
hvoriblandt en latinsk-islandsk Ordbog («Nucleus
latinitatis», Hafniæ 1738), dels komputistiske
Arbejder («Calendarium Gregorianum», Holum 1707;
«Dactylismus ecclesiasticus», Kph. 1739 -- begge paa
Islandsk). J. A.s Familieforhold vare ikke lykkelige,
i det hans eneste Barn, en Søn, efter et vildt
Ungdomsliv levede aandssløv i Hjemmet. Som saa mange
andre af Islands mere bekjendte Mænd nedstammer han
(paa Kvindesiden) fra Biskop Jón Arason, med hvem
han synes at have haft nogen Lighed i Karakter.

Giessing, Jubel-Lærere I.
Historia eccl. Islandiæ III. Tímarit hins íslenzka bókmentafélags I, Rkv. 1880.

<i>Kr. Kaalund.</i>
</chapter>

<chapter name="Árnason, Jón, 1727-77, Sysselmand">
<b>Árnason, Jón,</b> 1727-77, Sysselmand. Han er født paa
Island Aar 1727 (eller maaske 1726), af en rig og
anset Familie («den yngre Svalbardsæt»); hans Fader
Árni ThordarSsson levede som Gaardbruger i den østlige 
Del af Landet. I
Kjøbenhavn studerede J. A. i Aarene 1748-54, hvorefter
han forlod Hovedstaden for at overtage Embedet som
Sysselmand i Snæfellsnes Syssel paa Islands Vestkyst,
hvilket han beklædte til sin Død, 1777. Sine rige
Midler anvendte han, foruden til personligt Velvære,
dels til at anskaffe sig en betydelig Samling af
Bøger og Haandskrifter, af hvilke en Del solgtes i
Kjøbenhavn efter hans Død (se den trykte Katalog),
dels til at opmuntre samtidige Digtere. Han virkede
ogsaa selv som Forfatter; af hans Arbejder tryktes
«Historisk Indledning til den gamle og nye islandske
Rettergang», der udkom i Kjøbenhavn 1762, udgivet (og
forøget) af hans Landsmand, den dygtige John Erichsen
(Jón Eiríksson). 

<i>Kr. Kaalund.</i>
</chapter>
<chapter name="Árnason, Jón, 1819-88, Æventyrsamler">
<b>Árnason, Jón,</b> 1819-88, Æventyrsamler. Han er født
17. Avg. 1819 paa Gaarden Hof paa Skagaströnd i det
nordlige Island, hvor hans Fader Árni Illugason var
Præst. Han blev Student fra Bessastad Skole 1843,
var i en længere Aarrække paa forskjellig Maade
knyttet til den lærde Skole og har tillige siden 1848
været Bibliothekar ved Landsbibliotheket. Aar 1866
giftede han sig med Enken Katrín Thorvaldsdatter
fra Hrappsey, af hvilket Ægteskab ingen Børn
leve. Allerede som faa Aars Student begyndte
J. A. den Indsamling af Æventyr og Folkeminder,
som siden har været hans Livs Hovedopgave, først i
Forbindelse med den senere Præst Magnús Grímsson,
senere alene. Hans Hovedværk paa dette Omraade er den
store Udgave af «Islandske Folkesagn og Æventyr»
(Íslenzkar Þjóðsogur og Æfintýri), som i Aarene
1862-64 i to Bind udkom i Leipzig; Indholdet
er -- bortset fra dets mangesidige Interesse
i andre Henseender -- i høj Grad oplysende for
Befolkningens Aandsliv og Ejendommeligheder. Af hans
betydelige utrykte Samlinger forberedes en Samling
Folkeminder til Udgivelse. Han døde 4. September 1888.

<i>Kr. Kaalund.</i>
</chapter>

<chapter name="Arnesen, Anton Ludvig, dramatisk Forfatter, 1808-60">
<b>Arnesen, Anton Ludvig,</b> dramatisk Forfatter, 1808-60. 
Han var en Søn af Inspektør i Stokhuset Hans
A. (d. 1811) og Annette f. Dorscheus, blev født
i Kjøbenhavn 28. Juni 1808 og dimitteredes 1828
fra Metropolitanskolen som en af det litterært
berømte Rusaars 4 «store Poeter»; thi endnu i
Skolen havde han skrevet Vaudevillen «Intrigen ved
Morskabstheatret», som kom til Opførelse, inden
han havde taget Artium, (første Gang 10. Maj 1828)
og gjorde megen Lykke. A. blev tilskyndet til denne
dramatiske Debut ved en Slags Udfordring i Hjemmet;
han kom en Aften fra Theatret og udtalte en meget
forkastende Dom om et der opført nyt Stykke, om
hvilket han bemærkede, at selv en mindreaarig
maatte kunne yde et fuldkomnere Arbejde, hvilken --
som det forekom de ældre -- alt for ungdommelig raske
Kritik paadrog ham en Bebrejdelse og en Henstilling
om selv at prøve sine Kræfter paa en lignende Opgave
for ved egen Erfaring at indse, hvor vanskelig den
var. A. skrev da i al Hemmelighed sin Vaudeville,
indleverede den anonymt til Theatret og fejrede en
stor Triumf ved det ualmindelige Held, som ledsagede
Opførelsen, rigtignok for en væsentlig Del betinget af
et udmærket Spil. Hans nærmest følgende dramatiske
Arbejder vare derimod kun lidet begunstigede af
Lykken: den toakts Vaudeville «Poeten i Aabenraa» 
(1829) saa vel som Lystspillene «Mødet paa Langelinje
eller Rejs ikke med Dampskibet» (1832) og «Tak for
Ballet» (1836) opnaaede hver kun én Opførelse. For
denne Modgang fik A. Oprejsning 1837, da Vaudevillen
«Et Rejseæventyr» oplevede den første af de meget
talrige Opførelser -- henimod 100 -- som i Tidens Løb
ere blevne den til Del. Sammen med Overskou skrev
A. 1836 den trods vedholdende Brug gjennem et halvt
Aarhundrede endnu ikke opslidte «romantisk-burleske»
Folkekomedie «Capriciosa eller Familien fra Nyboder»;
det er især i de mellemste Akter -- paa Rosenlund,
paa Billardet og i det fornemme Selskab --, man sporer
A.s Pen, medens den patriotiske Pathos og saa vel
Humoren som Sentimentaliteten i Nybodersscenerne
røbe deres Overskouske Udspring. For Theatret har
A. desuden oversat adskillige Skuespil, deriblandt
Mad. Ancelots «Advokatens Datter», Scribes «Badet
i Dieppe» («La calomnie»), Dumas' «Et Ægteskab
i Ludvig XV's Tid», Ch. Lafonts «Et ubekjendt
Mesterstykke» og Bayards «Ude og hjemme» («Le mari
à la campagne»). Farcen «Indiana et Charlemagne»
har A. overført i kjøbenhavnsk Lokalisering som
Vaudeville-Spøgen «Adolf og Henriette».

Theatret indtog overhovedet den første Plads blandt
A.s Interesser. Han hørte til dets stadige Gjæster
og erhvervede sig som opmærksom Tilskuer en høj
Grad af scenisk Kyndighed, hvilken i Forbindelse
med hans naturlige, men tillige strængt skolede
Smag gav hans Dom om Theatersager megen Værd for
de paagjældende; en Kunstner som Phister satte stor
Pris paa A.s Udtalelser om hans Spil, og i Hultmanns
kunstneriske Uddannelse har A.s kritiske Vejledning,
hans sparsomme, men desto værdifuldere Ros og hans
stadige Anbefaling af Flid og Korrekthed haft en
væsentlig Del. Sin Fortrolighed med danske og
fremmede Theaterforhold lagde A. for Dagen ved
en Række dygtige Artikler i «Fædrelandet» 1840
(under Mærket C. F. dvs. «Capriciosas Forfatter»), som
fremkaldte J. L. Heibergs supplerende Bemærkninger
«Om Theatret» (Pros. Skr. VI Bd.) og gav Stødet
til Indførelsen af Feu-Systemet. Da den tidligere
Direktionsstyrelse af det kgl. Theater og Kapel ved
Resolution af 23. Juli 1849 ophævedes, og Ledelsen
lagdes i en enkelt Chefs Haand, fik denne først
udnævnte Direktør -- J. L. Heiberg -- efter sit Ønske
A. ansat som medhjælpende Kommitteret, en Stilling,
som han dog fratraadte efter et Par Maaneders Forløb,
nærmest paa Grund af Vanskeligheder ved Bestemmelsen
af det rette Kompetenceforhold. I Aaret 1855 blev A. 
valgt til Medlem af den af Kultusminister Hall
nedsatte Theaterkommission. Ogsaa i den det
følgende Aar oprettede Theaterjury blev A. indsat
af Ministeriet som juridisk Medlem.

Hans Embedskarriere havde, efter at han 1834 havde
taget juridisk Examen, ført ham gjennem Rentekammeret,
hvor han blev Fuldmægtig 1841, til Finansministeriets
Expeditionskontor for Stempel- og Lottosager, for
hvilket han blev Chef 1849. Til virkelig Kammerraad
udnævntes han 1852. Han døde 29. Juni 1860, 52 Aar
gammel. Af hans dramatiske Arbejder foreligge foruden
«Capriciosa» kun to trykte: «En Aften paa Billardet»
og «Tak for Ballet!», udgivne 1831 paa Forfatterens
Forlag; de ere kun lidet betydelige.

Erslew, Forf. Lex.
Overskou, Den danske Skueplads.
Overskous Haandbog ved E. Collin.

<i>P. Hansen.</i>
</chapter>

<chapter name="Arnesen, Paul,</b> 1776-1851, Filolog">
<b>Arnesen, Paul,</b> 1776-1851, Filolog. Han var født
21. Dec. 1776 paa Breiðabólstad Præstegaard i
Snæfellsnes Syssel i Islands Vesteramt som Søn
af Provst Árni Sigurðarson, en Stræng, men højt
anset gejstlig, siden Præst paa Holt i Rangárvalla
Syssel (d. 26. Marts 1805), og Kristín Jakobsdóttir,
«en særlig from og gudfrygtig Kvinde». En Slægtning
tog ham 1792 med til Danmark og fik ham anbragt som
Gratist i Helsingør Latinskole under Rektor, Magister
Loft; for sit Underhold maatte han selv sørge ved at
undervise Børnene i en Familie, som med Velvilje tog
ham i Huset, og andre Skoledisciple. 1799 tog han
Examen artium, 1800 philologicum og philosophicum,
alle med Udmærkelse; derefter var han i 2 1/2 Aar
Alumnus af den filologiske Klasse i det pædagogiske
Seminarium og underkastede sig de forskjellige
den Gang befalede Prøver; han boede paa Regensen
sammen med sin Ven, senere Professor i Christiania
Stenersen. 1803 blev han Adjunkt og 1806 Overlærer
ved Christiania Kathedralskole; i denne Tid ægtede
han 1805 Bodild Cathrine Thorup (Datter af Pastor
Mek Holmbo T. i Guldager, Ribe Stift), f. 1768,
d. allerede 2. April 1806 i Christiania, og
derefter 1807 Dorothea Elisabeth de Wauwert Wexels
(Datter af Kammerraad og Glasværksadministrator i
Christiania Hans W.), f. 10. Juli 1783, d. i Kjøbenhavn
10. Febr. 1848, med hvem han havde 11 Børn. 1812
blev han efter Ansøgning entlediget fra sit Embede i
Christiania, hvor han ikke befandt sig vel, og blev
derpaa 1813 udnævnt til Overlærer i Slagelse, hvis
da meget forfaldne lærde Skole han bragte i Vejret;
men til sidst kom det til Misforstaaelser her mellem
ham og hans foresatte, og 
han blev da 1815 beskikket til Rektor i
Fredericia. 1817 maatte han paa Grund af en svær
Nervesygdom lægge sig ind paa Frederiks Hospital i
Kjøbenhavn, og imidlertid blev Skolen i Fredericia
nedlagt og han selv entlediget fra 1. Jan. 1818 med
Vartpenge og Løfte om ny Ansættelse. Deraf blev der
dog intet; Resten af sit Liv indtil 12. April 1851
levede han i Kjøbenhavn, hvor han en Tid var Lærer i
Græsk ved Borgerdydskolen under M. Nielsen, men ellers
syslede med sine videnskabelige Arbejder. Det synes,
som om hans energiske og heftige Karakter og store
Iver for at reformere, hvor han kom hen, skjønt den
var berettiget, have vakt Anstød og hindret hans
Anvendelse i Statstjenesten. I sit Hjem levede
han et smukt Familieliv, og skjønt hans økonomiske
Stilling synes at have været lidet gunstig, var han
meget hjælpsom mod unge studerende, særlig da mod
islandske Studenter, som kom her til og opsøgte ham;
thi vel var han selv helt bleven dansk, men han hang
dog stadig ved sin kjære Fødeø, som han kun naaede at
besøge en eneste Gang efter 1792, nemlig 1800 efter
sin første Universitetsexamen. Han var en meget
dannet Mand, vel bevandret ikke alene i de græske
og latinske Klassikere, men ogsaa i den danske og
andre evropæiske Litteraturer. Foruden nogle mindre
Skoleskrifter (f. Ex. «Om de lærde Skoler» (1816), en
Afhandling med flere gode og sunde Tanker) skrev han
«til Brug for den studerende Ungdom» sin «Græsk-danske
Ordbog» (1830), den første i sin Slags her i Danmark,
hvorfor den virkelig ogsaa afhjalp et længe følt Savn,
skjønt den havde ikke faa Mangler, i det Forfatteren,
hvis store Flid ved dette Arbejde ellers fortjener
al mulig Ros, ikke helt igjennem har fulgt en ganske
fast og klar Plan og oftere har været uheldig med sit
danske Sprog. De samme Mangler, vel endog i stærkere
Grad, klæbede ved hans «Ny latinsk Ordbog» (1845-48),
som derfor heller aldrig ret har fundet Indgang ved
Skolerne. A.s sidste Arbejde var en Oversættelse af
Thukydides, hvoraf en Prøve (1. Bog) er udgivet af
C. Berg (1854).

Paul Arnesen Islænder, et Livsbillede, af hans Datter Benedicte Arnesen Kall, 1884.
Hundrup, Roskilde Skoles Progr. 1861 S. 28 f.
P. Arnesen, Bemærkninger angaaende den lærde Skole, 1848.

<i>M. Cl. Gertz.</i>
</chapter>

<chapter name="Arnfast, --1259--, Abbed i Ry Kloster">
<b>Arnfast,</b> --1259--, Abbed i Ry Kloster. Rimeligvis
indtog han denne Stilling allerede, da han i Maj
1259 opholdt sig i Ribe ved Kong Christoffer I's
pludselige Død, og der hurtig udbredte sig det Rygte,
at han havde forgivet Kongen. Om dette Rygte 
talte sandt, vides ikke; i ethvert Tilfælde er den
Tilsætning, at han skulde have forgivet Kongen
i Alterets Sakramente, af senere Oprindelse. At
han hørte til Ærkebiskop Jacob Erlandsens mod
Kongen fjendske Parti, viste sig dog næste Aar;
thi da Aarhus Bispestol blev ledig, stemte de
6 Medlemmer af Kapitlet, som hørte til dette
Parti, paa ham som Biskop, medens de 6 øvrige
stemte paa Mag. Tyge. Striden skulde afgjøres
af Paven; men førend denne Afgjørelse indtraf,
indviede Ærkebiskoppen egenmægtig A. til Biskop,
men fik da ogsaa en Stræng Irettesættelse derfor af
Paven. Det lykkedes ikke A. at komme i Besiddelse
af Bispestolen; han maatte, som Øm Klosterhistorie
siger, vende tilbage «ad abbatiam suam» (det vil vel
sige, baade til sit Kloster og til sin Abbedstilling)
og forblev der i til sin Død. Hvis den ovenanførte
Forklaring er rigtig, har han ikke levet længe
derefter; thi allerede 1263 var der en anden Abbed. --
Øm Klosterhistorie siger om ham, at han var af fornem
Familie og en velstuderet Mand.

Suhm, Hist. af Danmark X.
Daugaard, De dsk. Klostre S. 462.
Helveg, Den danske Kirkes Hist. indt. Reform. I, 611 f. 615.

<i>J. Kinch.</i>
</chapter>

<chapter name="Arnisæus, Henning, --1636, Læge og Statsretslærer">
<b>Arnisæus, Henning,</b> --1636, Læge og Statsretslærer,
født i Schlanstedt ved Halberstadt. Hans Studier
omfattede tidlig baade Medicin og Statsret. Paa det
første Omraade interesserede han sig meget for Anatomi
og legal Medicin; med Hensyn til Statsretten var han
Aristoteliker og Tilhænger af Bodin; han hævder i
sine Skrifter Enheden mellem Stat og Fyrste, 
tilkjender Fyrsten absolut Magt og bekæmper Anskuelserne
om Folkets Modstandsret mod en Regent, der bryder
sine Forpligtelser. Efter at have været Professor i
Moral i Frankfurt a. d. Oder blev han 1613 Professor
i Medicin i Helmstädt. Her fra kaldtes han 1619 til
Danmark som Christian IV's Livlæge; maaske tiltraadte
han dog først 1620 denne Virksomhed. Det er muligt,
at Christian IV ogsaa har følt sig tiltalt af hans
politiske Anskuelser, men der foreligger intet Bevis
paa, at han har haft Indflydelse hos Kongen i denne
Retning. Kun ganske enkelte Gange nævnes han som
anvendt i mindre Statssager; derimod gjorde han megen
Tjeneste som Læge og har muligvis været Raadgiver
for Kongen med Hensyn til Reformer af det medicinske
Studium; hans anatomiske Interesse viste sig ved,
at han skjænkede et Skelet til Universitetet. Hans
samlede politiske Skrifter udgaves i Leipzig 1633 og
i Strasburg 
1648. Han var anden Gang gift med Anna Lund, Enke 
efter Enkedronning Sophies Kansler Daniel Fabricius.

Moller, Bibl. septentrionalis eruditi, 1699, S. 233 ff.
Ingerslev, Danmarks Læger og Lægevæsen I, 297 ff.
Allg. Deutsche Biographie I, 575.
Gierke, Johannes Althusius, Breslau 1880.

<i>J. A. Fridericia.</i>
</chapter>

<chapter name="Arnkiel, Troels, --1713, Præst og arkæologisk
Forfatter">
<b>Arnkiel, Troels,</b> --1713, Præst og arkæologisk
Forfatter, var født i Toldsted vest for Aabenraa og
uden al Tvivl en Søn af den derværende gottorpske
Tolder Jørgen A., hvis Hverv det var at opkræve
Studetolden fra Nørrejylland. Han gik i Skole i
Lybek og kom der fra til Universiteterne i Leipzig
og Dorpat, senere til det nyoprettede hertugelige
Universitet i Kiel. Her udgav han 1668 sine første
Disputatser og tog 1670 Magistergraden. Efter et
Par Aars Tjeneste ved Klosterkirken sammesteds
udnævntes han 1672 til Præst i Aabenraa og Provst i
det tilliggende Provsti. Da Kongen 1684 satte sig i
Besiddelse af den gottorpske Del af Sønderjylland,
nægtede A. at aflægge Troskabseden og blev derfor
afsat fra sit Embede; Hertugen lod ham fungere
som Visitator i Holsten. 1689 gjenindsattes han i
Aabenraa og stod nu her til sin Død, 1713, medens
dog hans Svigersøn og Efterfølger C. G. Koch var 
adjungeret ham fra 1700.

Hans betydelige litterære Virksomhed gik i
to Hovedretninger, en praktisk kirkelig og en
videnskabelig antikvarisk. I den første Henseende
indlagde han sig Fortjeneste ved Indførelsen af
Konfirmationen, der vakte megen Modstand, men var
paabudt af Hertug Christian Albrecht og i Aaret 1682
blev vedtagen for hans Provsti. Senere virkede han
for den saa vel som for stadige Overhøringer i Kirken
i Holsten og efter sin Tilbagekomst i Aabenraa. Han
udgav i den Anledning flere Skrifter, deriblandt en
lærd Redegjørelse for denne Sags Historie i Kirken
lige fra Apostlene til Samtiden, hvortil han brugte
det berømte Bibliothek paa Gottorp, som var stillet
til hans Raadighed. Denne Reform tillige med hans
hele stridbare Natur indviklede ham i en Række
Fortrædeligheder, som til Dels fjærnede saa vel
Menigheden som hans Embedsbrødre fra ham.

Hans arkæologiske Interesse var vistnok vakt i den
tidligste Ungdom af den minderige Egn (Urnehoved,
Bolderslev osv.), i hvilken han var opvoxet. Han
udgav 1683 et lærd Værk om Guldhornet fra Gallehus
(«das güldne Horn, 1639 bey Tundern gefunden»), 1691
et andet om den «cimbriske» Hedningetro («Cimbrische
Heidenreligion»), og 1703 udkom i Hamborg et samlet 
Værk i 4 Kvartbind, indeholdende foruden Optryk
af de nævnte Skrifter tillige en Fremstilling af
Hedenskabets Grave og Runestene samt vore Forfædres
Omvendelseshistorie («Der uralten mitternächtischen
Völker Leben, Thaten u. Bekehrung»). Dette Værk
er mærkeligt som Bevis paa en vaagnende Sans for
Oldtidens Mindesmærker, men det er i øvrigt Frugten
af en Lærdom, som er saa lidt videnskabelig som
muligt; i den vildeste Mangfoldighed fremstiller det
Oldtidslevninger fra alle Jordens bekjendte Folkeslag
og giver dem de mest vilkaarlige, ofte aldeles
meningsløse Tydninger. Kun enkelte mere tilfældige
Efterretninger, især om sønderjyske Mindesmærker,
ville endnu kunne have nogen Betydning.

Af historisk Interesse er dog ogsaa A.s personlige
Stilling til Halvøens nationale og politiske Forhold;
i den Henseende kan han siges at være Førstegrøden af
Kieler-Universitetets fordærvelige Virksomhed over
for Sønderjyllands Danskhed. «Cimbrien» er for ham
den jyske Halvø, hvis Beboere foruden Jyder (Guter)
ere Saxer, Vender og Friser; sig selv henregner han
til Saxerne («unser Sachsenland»). At det danske Sprog
tales helt ned til Slien, indrømmer han vel, men det
er Følgen af en dansk Indvandring og Erobring; fra
Roskildefreden af er Slesvig dog atter et frit Land,
helt skilt fra Danmark. Hans Sprog som Forfatter
er derfor ogsaa tysk, og man forstaar, at han ikke
vilde underkaste sig Landets Indlemmelse i den danske
Krone.

A. ægtede 1673 Marie Elisabeth, Datter af
Mag. Th. Niemann, Præst i Slesvig, og Enke efter
Hofpræsten G. Volquardsen i Husum.

Moller, Cimbr. lit.

<i>A. D. Jørgensen.</i>
</chapter>

<chapter name="Arnold, --1124, Biskop i Roskilde">
<b>Arnold,</b> --1124, Biskop i Roskilde. Han formodes at
have været af engelsk Herkomst, var i nogen Tid
Huskapellan hos Kong Knud den hellige og blev, da
Biskop Svend af Roskilde under en Pilegrimsrejse til
det hellige Land var død paa Øen Rhodus (o. 1088),
indsat til dennes Efterfølger. A., der skildres som en
godtroende og i sin Embedsførelse noget efterladende
Mand, forestod derefter Roskilde Stift i 35 Aar. Paa
lidet nær er det eneste, der er optegnet fra denne
lange Embedstid, en Beretning om nogle Uroligheder,
som Peder Bodilsen, en af Landets Stormænd, vakte
i Stiftet for at faa Præsterne til at holde sig
Cølibatsbestemmelsen efterrettelig. Det skete i A.s
sidste Leveaar (1123), han var gammel og syg den Gang,
og de sjællandske Præster, der maatte undvære 
deres Biskops Beskyttelse, lede megen
Overlast. A. oplevede ikke Udgangen
af disse Uroligheder, han døde 24. Maj
1124, om i Landflygtighed, som en gammel
Beretning siger, turde dog være tvivlsomt.

<i>C. Weeke.</i>
</chapter>

<chapter name="Arnoldt, Hans Jacob, 1669-1758, Officer">
<b>Arnoldt, Hans Jacob,</b> 1669-1758, Officer. Han fødtes
paa Gaarden Haugen i Spydebergs Sogn 21. April 1669
og var en Søn af nedennævnte Generalmajor Johan A. af
dennes første Ægteskab. Allerede 1687 blev han Fændrik
ved Faderens (vesterlenske) Regiment, hvorved han
1600 avancerede til Lieutenant, og hvor han 
opføres som saadan  lige  til 1699, uagtet han
allerede 1691 var Sekondlieutenant i Livgarden og 1693 blev Kapitajn i Dronningens Livregiment. I disse Aar deltog han med
de danske Auxiliærtropper i Kampene i Irland, Italien,
Ungarn og Nederlandene. 28. Febr. 1702 blev han Major
i Livgarden og var i dette Aar igjen hjemme i Norge,
da han 30. Nov. i Gjerpens Kirke blev viet til sin
Faders Stifdatter, Karen Tonsberg (d. 1737). 1710
deltog han i det uheldige Slag ved Helsingborg og
blev kort efter Oberst, først for riberske nationale
Infanteriregiment, men overflyttedes strax efter til
2det danske Infanteriregiment. 1711-15 fulgte han
de danske Tropper i Krigen i Nordtyskland, blev 1716 
Kommandør for Livgarden til Fods og 1717 Generalmajor.
Ridder af Danebrog 1722, 1722-24 anvendt i en Sendelse 
til det svenske Hof, Kommandant i Rensborg 1728, Generallieutenant
samt Inspektør og højstkommanderende over Fodfolket
i Hertugdømmerne 1733. Ved General P. Rømelings
Død i Aaret 1736 udnævntes han til kommanderende
General i Norge og Overinspektør over Fæstningerne
sammesteds. 1739 blev han General af Infanteriet,
fik 1746 Rang foran alle Gehejmekonferensraader,
blev 1747 ved Frederik V's Kroning Ridder af Elefanten
og 1749 Feltmarskal ved Kongens Ankomst til Laurvig,
hvor han modtoges af A., ligesom ogsaa Kongen ved sit
andet Besøg i Christiania s. A. tog Ophold i hans
Gaard (Finansdepartementets nuværende Lokale paa
Hjørnet af Prinsens og Dronningens Gade). 1752 fik
han Rang med Gehejmeraader i Konseillet. A. bevarede
en usvækket Helbred til sin høje Alder og beklædte
sin militære Stilling lige til sin Død, der indtraf
24. Dec. 1758 i Christiania, da han var nær 90 Aar
gammel. I de 22 Aar, han stod i Spidsen for den norske
Armé, udviklede han stor Iver og Dygtighed for dens
Organisation og Forsyning, hvorom navnlig 
Skiløberkorpset og Landeværnet bare Vidnesbyrd. Den
mathematiske Skole i Christiania (Krigsskolen) for
værende eller vordende Officerer, der oprettedes
1750, skyldtes væsentlig hans Initiativ, i det
han fik Kongens Løfte paa Oprettelsen under dennes
Ophold i Christiania 1749. Paa Grund af sin Alder,
Erfaring og Omsorg for sine undergivne betragtedes
han af den norske Armé næsten som en Fader, og de
Æresbevisninger, der bleve ham til Del fra Regeringens
Side, og som ellers kun sjælden faldt i Nordmænds Lod,
ansaas af Armeen, ja af Nordmændene overhovedet,
som noget, der var af national Betydning. Medens
A. var ansat i Kjøbenhavn, kom han i Forbindelse
med Theaterentreprenøren Etienne Capion, hvem han
forstrakte med 7000 Rdl. til Opførelse af Komediehuset
i Grønnegade, der tillige med Privilegiet snart
blev A.s Ejendom, og som han beholdt til 1733, da
Huset solgtes. Privilegiet beholdt han imidlertid
fremdeles og fik det i 1747 endog fornyet paa 15 Aar,
uden at dette dog i det hele taget synes at have
været ham selv til nogen Fordel eller Kunsten til
noget Gavn. -- Ingen af A.s 3 Sønner bleve gifte, og
Familien uddøde i Norden 1785 med den sidste af disse,
Gehejmekonferensraad Johan Frederik A.; kun gjennem
hans ene Datter Catharina Elisabeth A. (d. 1736),
der var gift med Grev Christian Wedell af Wedellsborg
(d. 1759 som Gehejmeraad, Amtmand i Segeberg m. m.),
leve endnu Descendenter af ham i Danmark.

Hass's Ære- og Eftermæle, Mskr. Nr. 338 d. in fol. i Univ. Bibi. i Chra., ved Aar 1758.
Vaupell, Den dansk-norske Hærs Hist. II, 62 ff.
Anker, Biogr. Data om norske Generalspersoner S. 34 f.

<i>H. J. Huitfeldt-Kaas.</i>
</chapter>

<chapter name="Arnoldt, Johan, 1638-1709, Officer">
<b>Arnoldt, Johan,</b> 1638-1709, Officer. 18. Jan. 1638
blev han født i Kurfyrstendømmet Sachsen; Forældrene
hed Hans A., Landsdommer i Lindenau i Sachsen,
og Anna Leschely, i hvis Hus han opdroges, til han
havde fyldt sit 10. Aar, da han blev anbefalet til
den svenske Feltmarskal Wrangel, hvorpaa han, da
Krigen mod Polen udbrød, blev ansat som Fændrik ved
det kgl. Livregiment og var med i flere Batailler,
hvoriblandt det store tre Dages Slag ved Warschau i
Juli 1656. Med Carl Gustavs Tropper kom han derpaa
gjennem Holsten og Jylland til Fyn, hvor han blev
fangen i Slaget ved Nyborg 14. Nov. 1659. Efter
Fredens Slutning 1660 gik han i dansk Tjeneste,
hvor han vandt Ulr. Fr. Gyldenløves Yndest,
og ansattes først som Lieutenant og siden som
Regimentskvartermester ved dennes Infanteriregiment
og, da dette reduceredes, nogen Tid ved Feltmarskal
Paul Würtzens (Wirtz') 
Kavalleriregiment, men da Gyldenløves Dragonregiment i
Norge oprettedes, blev han i April 1667 Kapitajn
ved samme, hvorved han 1671 avancerede til
Major og 1675 til Oberstlieutenant. Han deltog
med Dygtighed i Krigen mod Sverige (1675-79) og
var med ved Belejringen af Baahus og Aktionen ved
Oddevald. 1677 blev han Oberst ved det akershusiske
nationale Infanteriregiment og forflyttedes 1681 i
samme Egenskab til det vesterlenske Regiment, hvor
han 1693 blev Brigader og 1699 Generalmajor. Han døde
5. Juni 1709 paa Borrestad i Gjerpen Sogn. Han var 4
Gange gift: 1. 1668 paa Akershus med Anna Mogensdatter
Stadsgaard; 2. 1677 med Sophia Amalia Gedde d. 1678,
Datter af Berghauptmand Brostrup G.; 3. 1682 i
Kjøbenhavn med Gertrud Iserberg, f. 1654 d. 1687,
Datter af Herman I. og Elsebeth Klingenberg, en Søster
af Etatsraad og Generalpostdirektør Poul Klingenberg;
4. 1692 med Anna Clausdatter, f. 1659 d. 1713, Enke
efter Stig Andersen Tonsberg og Datter af Assessor
i Overhofretten og Lagmand i Skien Claus Andersen.

Personalierne af hans Ligpræd. i Deichmanske Bibl. i Chra., Mskr.
Personal-hist. Tidsskr. I, 229 ff.
Anker, Biogr. Data om norske Generalspersoner S. 35 f.

<i>H. J. Huitfeldt-Kaas.</i>
</chapter>

<chapter name="Arnstedt, Ernst Lebrecht, 1705-91, Officer">
<b>Arnstedt, Ernst Lebrecht,</b> 1705-91, Officer, er
født i Sachsen. Han havde været Generalintendant i den 
preussiske Armé, før han, vistnok ved
Hærens Omdannelse 1764, blev ansat i Danmark som
Generallieutenant 12. Marts samme Aar og Chef for
Kronprinsens Regiment. 1765 blev han kaldet til Medlem
af Generalkrigsdirektoriet, som General St. Germain
oprettede, og efter at denne var blevet styrtet,
var det A.s Plan til Fodfolkets Omdannelse, som blev
vedtaget af Kongen 1766. I den nye Krigsstyrelse blev
han Deputeret i det høje Krigsraad 11. Sept. 1766 og
22. Okt. s. A. Formand for Generalkrigskommissariatet
for Landetaten. Han var en i sin Tid paa Grund af sin
administrative Dygtighed meget anset Mand. Han blev
Ridder af Danebrog 1766 og afskediget med Pension
1. April 1767. Han døde i Sachsen 9. Maj 1791.

<i>P. F. Rist.</i>
</chapter>

<chapter name=">Arntzen, Ole, 1761-1846, Præst">
<b>Arntzen, Ole,</b> 1761-1846, Præst, er født 18. Jan. 1761
paa Gaarden Brandvold i Norge. Faderen af samme
Navn var Landmand; Moderen hed Karen Pedersdatter
Vøjen. Han blev Student 1779 og Kandidat 1783. 1787
ansattes han som Præst paa Tunø, 1795 forflyttedes
han til Sønder Vissing, hvor han 31. Avg. 1837 holdt 
sit 50-aarige Jubilæum. Han døde 27. Sept. 1846. --
I Aaret 1787 ægtede han Sophie Magdalene Jansen,
og efter hendes Død 1819 samme Aar Anne Marie
Andersdatter (d. 1851). Han var hverken nogen særdeles
begavet eller videnskabelig dannet Mand; men han
gjaldt for en god populær Taler og virkede især ivrig
mod Drukkenskab. Ogsaa var han en dygtig Landmand,
der arbejdede for at udbrede Kartoffelavlen, saa han

selv til sidst lagde 100 Tdr. om Aaret og uddelte
mange Læggekartofler gratis. Ligeledes lærte han,
skjønt selv en Hader af Tobak, Bønderne i Krigens Tid
at dyrke denne Plante selv, og han anskaffede Vædere
for at forbedre Faareracen og podede Frugttræer, af
hvilke han bortskjænkede over 2000. Ligeledes var
han virksom for Vaccinationens Indførelse og havde
1825 vaccineret over 7000 Børn.

Lassen, Norske Stamtavler I, 248 f. 276 ff.

<i>L. Koch.</i>
</chapter>

<chapter name="Arntzen, Svend, 1767-1843, Officer">
<b>Arntzen, Svend,</b> 1767-1843, Officer. Født 9. Juli 1767
paa Gaarden Grinder i Grue Præstegjæld ved Kongsvinger
og Broder til den foregaaende. Indtraadte i sit
14. Aar i Hæren som Frikorporal, men gjennemgik
derefter fra 1782-86 det militære Institut i
Christiania og blev det følgende Aar Fændrik
i søndenfjældske Skiløberbataillon, ved hvilken
Afdeling han 1805 var avanceret op til Kapitajn. I
denne Egenskab deltog han med Udmærkelse i Krigen
mod Sverige 1808 og viste sig ved alle Lejligheder
som en tapper og koldblodig Fører og en raadsnild
Partigænger. Oberst Staffeldt, til hvis Brigade
han hørte, fremhæver ham med stor Ros, navnlig for
Træfningen ved Skalbukilen 13. April, hvor han
med sin Trop gjorde det første Anløb paa Fjenden,
og for Fægtningen ved Trangen 25. s. M., hvor han,
først omringet, slog sig igjennem og derefter afskar
Fjenden Retræten, saaledes at han væsentlig bidrog
til, at den svenske Oberst Gahn med næsten hele
sit Korps maatte give sig til Fange. Ved en senere
Lejlighed forjagede han ved et Krigspuds med kun
en lille Patrouille en fjendtlig Styrke paa 1500
Mand. Han blev til Belønning endnu i Krigsaaret
Major og Kommandør for Skiløberbataillonen. Ved
Norges Adskillelse fra Danmark forblev han i Norge
og udnævntes 1817 til Oberstlieutenant og Chef for
østerdalske Jægerkorps. Afskedigedes 1822. Han blev
1795 gift med Helene Sophie Luth, f. 1780 d. 1861,
Datter af Handelsmand J. W. L. Med hende havde han
22 Børn. Han døde 18. Dec. 1843 paa Nordre Skulstad
i Grue Præstegjæld.

Lassen, Norske Stamtavler I, 251 f.

<i>S. A. Sørensen.</i>
</chapter>
<chapter name="Arntzen, Vilhelm August, 1842-93, nationaløkonomisk Forfatter">
<b>Arntzen, Vilhelm August,</b> 1842-93, nationaløkonomisk
Forfatter. Han er født i Aarhus 13. April 1842
og Søn af Overlærer ved Kathedralskolen Ole
Chr. Ludv. A. og Vilhelmine Sophie f. Laub,
blev Student sammesteds 1862, statsvidenskabelig
Kandidat 1869 og blev samme Aar Lærer ved Kjøbenhavns
Kommuneskoler og Kjøbenhavns Navigationsskole. Denne
Lærervirksomhed har givet Anledning til en mangesidig
Produktion, der dels strejfer Nationaløkonomien
(en «Søret», 1870 og 1883, en «Handelskalender»,
1876, en «Handelsvidenskab», 1871 og 1885), dels
har helt andre Omraader (en «Verdenshistorie for
Folkeskolen», 1873, «Danske Digte til Brug i Skolen
og Hjemmet», 1874). Flere af Stuart Mills Skrifter
ere oversatte af ham. Han var i Efteraaret 1872
med at stifte Nationaløkonomisk Forening og indtil
1875 Medlem af dens Bestyrelse samt Medudgiver af
de første 2 Bind af «Nationaløkonomisk Tidsskrift»
(1873). Ligesom han har udgivet flere af de ovennævnte
Skrifter i Forening med andre, gjælder dette om hans
Hovedarbejde i Nationaløkomien, som han udarbejdede
i Forening med Kr. Ring («Nationaløkonomien, en
Fremstilling af dens Grundforhold og Udviklingslove»,
1875). Uden at dette Skrift i sine Udgangspunkter og
Grundsætninger afveg fra de gængse Fremstillinger,
førtes Forfatterne over for de sociale Spørgsmaal
til videre Slutninger end den Gang sædvanligt, i
det de hævdede, at Fordelingen af Udbyttet ikke var
retfærdig, ligesom A. ogsaa flere Gange har fremhævet
sin Sympathi for «Kathedersocialisterne» i Modsætning
til «Manchesterpartiet». -- 29. Okt. 1869 ægtede han
Camilla Augusta Bentzon, Datter af Skoleinspektør
Will. Aug. B. Han døde 20. Marts 1893.

<i>H. Westergaard.</i>
</chapter>

<chapter name="Arrebo, Anders Christensen, 1587-1637, Digter">
<b>Arrebo, Anders Christensen,</b> 1587-1637, Digter. «Den
danske Kunstdigtnings Fader», A. C. A., er født
i Ærøskjøbing 2. Jan. 1587 og Søn af Præsten
Hr. Christen Andersen. Moderens Navn er ubekjendt,
ligesom vi intet vide om A.s Barndom og første
Ungdom. Da der ingen Latinskole var i hans Fødeby,
har han formodentlig faaet sin Undervisning i en af
de fynske Skoler, maaske Odense. Han maa meget tidlig
være bleven Student og have gjort gode klassiske og
theologiske Studier; derom vidne baade hans følgende
Skribentvirksomhed og den paafaldende Hurtighed,
hvormed han blev befordret. Biskop Hans Poulsen Resen
var den Gang den betydeligste Universitetslærer, og
det var rimeligvis paa hans Anbefaling, at A. allerede
1608, kun 21 Aar gammel, blev ansat som Slotspræst
(dvs. Præst ved 
Slotsmenigheden, ikke Hofpræst eller Konfessionarius) i
Kjøbenhavn. I denne Stilling afsluttede han 1610
sine Studier ved at tage Magistergraden og ægtede
1611 Else Jørgensdatter, der synes at have været
fra Malmø og maaske en Slægtning af den berømte
Caspar Bartholin, til hvem vi senere finde A. i
nært Bekjendtskabsforhold. 1613 forflyttedes
A. til den større Slotsmenighed i Frederiksborg,
knap 3 Aar efter til et kjøbenhavnsk Sognekald,
St. Nicolai, og endelig kaldtes han 1618, 31 Aar
gammel, til Biskop i Throndhjem. Stiftet var stort;
det omfattede den Gang baade Nordland og Finmarken og
frembød vanskelige Forhold for en saa ung og endnu
uprøvet Overhyrde. Vanskelighederne forøgedes ved
hans egen livslystne, noget letsindige og fremfusende
Karakter, et vist ungdommeligt Overmod som Følge af
den Lykke, han havde gjort, og et skarpt, satirisk
Lune, der let kunde skaffe ham Uvenner. Allerede
Aaret efter sin Ansættelse gav han Anstød ved
sin Deltagelse i et Præstebryllup i Hevne, hvor
det gik lystig til med Drik, Sang og Dans, under
hvilken Parrene kyssedes. Efter Landets Skik laa
Gjæsterne, Mænd og Kvinder, i samme Stue om Natten,
og om Morgenen indlod Biskoppen sig halv paaklædt i
Samtale med et Par Kvinder, satte sig paa deres Seng
og lagde Foden op paa den. Dette blev bl. a. set
af Byfogden fra Throndhjem, Peder Lauridsen, som
det synes en forfalden og ilde berygtet Person,
hvem A. havde fornærmet ved at holde sig op over
ham. Han udspredte nu Rygter om, at han havde fundet
Biskoppen i Seng med en af Kvinderne, og disse Rygter
bredte sig efterhaanden over hele Landet og ned til
Danmark. Ogsaa synes A. at være gaaet haardt frem mod
en af Bispegodsets Bønder, der blev dreven af Gaarden,
fordi han lod den forfalde, og siden fængslet, da
han undsagde Bispen. Denne skaffede sig fremdeles
en farlig Fjende i den nye Lensmand, Tage Thott
til Egede, en voldsom og herskesyg Mand, med hvem
A. snart stødte sammen i Anledning af Stiftsstyrelsen,
hvor de til en vis Grad vare sideordnede, skjønt
Tage Thott som Kongens Repræsentant i Lenet ogsaa
var Biskoppens foresatte. A. synes dog ikke at have
agtet paa de truende Skyer, der saaledes samlede sig
over hans Hoved. Ved et andet Præstebryllup paa Stod
i Indherred 1621 dansede han atter «Jægerdansen», ja
kastede endog sin Bispekjole, slog Trommen og sang de
Dansen ledsagende gamle Viser, som paastodes at have
været af letfærdigt Indhold, samt tømte efter gammel
katholsk Skik sit Bæger paa St. Bents Minde. Hos
Fogden paa Kansler Jens Bielkes Gaard Østraat 
vexlede han spøgefulde improviserede Vers (Stev) med
Værten og Præsten, hvem han skyldte for at have vendt
Vinden, saa han ikke kunde sejle hjem, og da hans
skjulte Fjende Peder Lauridsen atter var tilstede,
sluttede han med en Hentydning til dennes fugtige
Tilbøjeligheder.

Imidlertid toge Rygterne saaledes til, at A. fandt
sig foranlediget til at affordre den formentlige
Ophavsmand, Peder Lauridsen, en Erklæring, om han
vidste noget uhæderligt om ham. Da denne gav et
undvigende Svar, tog A. til Kjøbenhavn for at rense
sig, især over for Kansleren Christian Friis. Han fik
det Raad at stævne Peder Lauridsen for Raadstueretten
i Throndhjem, hvor Sagen blev foretagen i Nov. 1621,
men, som det synes, temmelig vilkaarlig ledet af
Lensmanden. Denne forkastede nogle af de Vidner,
A. førte for Rygtets Usandhed, og tillod ogsaa Peder
Lauridsen at føre Vidner mod Bispen. Da A. stod som
Klager, ikke som indklaget, og kun kunde dømmes af
Kongen og sine Kaldsfæller, ikke af en Raadstueret,
forlod han forbitret Retten med de Ord: «Saa gid
ingen ærlig Mand komme for Throndhjems Ret; nu ser
man, hvor hun rider ud!» Trods Lensherrens gjentagne
Opfordring nægtede han at høre Sagen til Ende, og
ved samme Tid kom han i nye Kompetencestridigheder
med Tage Thott, der kasserede hans Afgjørelse i
en Embedssag, medens A. under en anden Sag udtalte
sig skarpt om Lensmanden og nægtede denne at lade
en Erklæring indføre i Kapitelsbogen. Tage Thott
samlede imidlertid stadig Vidnesbyrd mod ham; et gik
endog ud paa usømmeligt Forhold til en Præstekone,
hvis Mand dog sagde A. ganske fri, ligesom en Del af
Stiftets Præster efter Opfordring gav ham det bedste
Skudsmaal som Biskop. Nu drog imidlertid Lensmanden
paa sin Side til Kjøbenhavn for at klage og fik
sat igjennem, at A.s hele Færd skulde paadømmes i
Kongens og nogle norske Bispers Overværelse ved
næste norske Herredag. Denne afholdtes i Bergen
sidst i Juli 1622. Her frikjendtes A. med Hensyn til
Beskyldningerne for Embedsforseelser, men fandtes
skyldig i at have givet Anstød i sit Privatliv og med
Hensyn til Undvigelse af Retten i Throndhjem. Vistnok
viste enkelte af Peder Lauridsens Vidner sig at være
falske, og hele Undersøgelsen var noget uordentlig;
men Kongen var aabenbart ilde stemt mod A., der
blev dømt fra sit Embede. Dommen var næppe ganske
ufortjent, og vi se ogsaa næste Aar A. selv, i
Dedikationen af sin Salmeoversættelse til de norske
Menigheder, «deprecere alt, hvis ung eller gammel
af min 
Konversation hos eder nogen Tid eller Sted med Ord
eller Gjerninger kunde offenderet være». Men tage vi
Hensyn til den dømtes Ungdom, til de Tiders djærvere
og friere Former i selskabelig Omgang og til det Nag,
hvormed A. var bleven forfulgt, maa det indrømmes,
at han blev haardt behandlet. Oven i Kjøbet blev
Dommen til Advarsel bekjendtgjort over hele Riget,
hvorved han ligesom stilledes i Gabestokken som
Exempel paa en uværdig Herrens Tjener, og saaledes
fremstiller Pontoppidan ham endnu 125 Aar efter i sin
Kirkehistorie. At dette dog ikke har været Samtidens
almindelige Opfattelse, turde fremgaa af det gode
Navn, A. altid har beholdt i Norge og ganske kort
efter ogsaa maa have erhvervet i Malmø.

Til denne sin Hustrus Hjemstavn trak han sig i sin
Sorg og Trængsel tilbage og tilbragte her tre tunge
Aar, i det han søgte Trøst og vel ogsaa Livsophold
ved Oversættelsen af Davids Salmer, af hvilken
han allerede i Norge havde udgivet en Prøve. Den
udkom 1623 og har vistnok bidraget sit til at bringe
A. i Anseelse igjen. 1625 fik han ved Kongebrev sin
Forseelse eftergiven og Tilladelse til at søge et
Bondekald, hvormed det rigtignok ikke stemte, at han
et Par Gange søgte Sognepræsteembeder i Kjøbenhavn,
ja endog opnaaede Kaldelse af Borgmester og Raad i
selve Malmø. Vel afslog Kongen barsk at stadfæste
denne; men efterhaanden formildedes hans Unaade,
formodentlig ved Kansler Christian Friis' Indflydelse,
dog saa meget, at A. kunde komme i Betragtning til
en af de «gemene Kjøbstæder», og saaledes havnede
han omsider 1626 i Vordingborg, hvor han synes
at have levet anset og tilfreds, om end ikke uden
Vanskeligheder i sin Embedsgjerning. 1627 udgav
han Salmeoversættelsen gjennemset og forbedret,
og o. 1631 begyndte han sit Hovedværk, «Hexaëmeron
rhytmico-danicum eller Verdens første Uges sex Dages
mægtige og prægtige Gjerninger». Kun lidt over 50
Aar gammel døde A. 12. Marts 1637 i Vordingborg,
hvor hans Ligsten og Portræt findes i Kirken.

Egnede A. sig end ikke til overordnet kirkelig
Tilsynsmand, har han dog vist for sin Tid været en
nidkjær og dygtig Præst. Dette fremgaar ogsaa af
hans to efterladte Prædikenrækker, «Ossa rediviva»,
over Opstandelsen, stammende fra hans Virksomhed
ved Nicolai Kirke, og «Torcular Christi», over
Lidelseshistorien, fra Vordingborg. De ere begge
udgivne af hans Søn, Christen Andersen A., 1681 og
1670. Uden at hæve sig ud over Tidens brede 
og noget sprænglærde Stil eller indeholde særlig nye
Tanker, udmærke de sig ved en vis folkelig Tone og en
ikke altid uheldig Stræben efter at holde Tilhørerne
vaagne gjennem Anvendelse af Billeder og Talemaader
fra det daglige Liv, der vistnok undertiden kunne
falde noget i det platte.

Det er dog ikke som Præst, A. har sin blivende
Betydning, men som den, der førte vor Digtekunst
ind paa en ny Bane, hvilken den gjennem mere
end et Aarhundrede væsentlig fulgte. Han levede
paa en Tid, da den middelalderlige Folkedigtning
og Reformationens Folkesangssalme vare udartede
og i Forfald, saa der trængtes til nye poetiske
Former. Disse vare skabte ved Renaissancen og
nærmede sig nu under deres Fremtrængen mod Nord til
vore Grænser. Den nye Kunstdigtning betegnedes ved
mythologisk Lærdom i Indholdet, rhetorisk Sving
i Stilen og, hvad Versformen angaar, ved Forsøg
paa at anvende den klassiske Metriks Regler paa
de nyere Sprog, i det man dog efterhaanden kom
til Indsigt i, at Versifikationens Grundlov her
var bleven en anden og hvilede paa Betoning i
Steden for paa Kvantitet. Allerede i Fortalen
til Salmeoversættelsen 1623 se vi A. rette sin
Opmærksomhed paa en regelrettere Versbygning,
som han i 2. Udg. 1627 har stræbt yderligere at
gjennemføre. Men imidlertid var i Tyskland det
bevidste Arbejde for Opdyrkning af Modersmaalet
og dets Litteratur begyndt med Stiftelsen af det
frugtbringende Selskab 1617, og de nye Versprincipper
opstillede af Opitz 1624. Enkelte højt dannede Mænd i
Danmark vare blevne opmærksomme paa denne Bevægelse,
især Kansler Christian Friis til Kragerup, der
ogsaa støttede Jersins samtidige Bestræbelser for
at indføre Modersmaalet i Undervisningen. Paa hans
Opfordring begyndte A. sit Hexaëmeron. Her optræder
han bestemt som Discipel af den nye Kunstskole,
i det han for første Gang paa Dansk overfører et
betydeligt romansk Digterværk i den moderne Stil,
Henrik IV's Ven og Kampfælle du Bartas' poetiske
Fremstilling af Skabelseshistorien, «La première
semaine». Dette Digt maatte ved sin evropæiske
Berømmelse ikke mindre end ved sin til Tidens Smag
svarende, religiøs-didaktiske Karakter egne sig vel
til at bane den nye Smag Vejen. Dets Indhold var et
helt andet og betydeligere end de Visers og Salmers,
man hidtil havde nøjedes med, og Stilens dristige
Billeder, kunstig sammensatte og klingende Ord,
heldig overførte af A., dannede en paafaldende
Modsætning til Folkedigtningens simple og jævne,
i dens Forfald ofte plat 

prosaiske Udtryk. Endelig viste A. sig her efter Tidens
Forhold som en stor Verskunstner, der indførte helt
nye Former: Hexametret, og det ikke blot rimet,
men dobbelt rimet, med Overholdelse af Betoningens
Love og korrekt Skansion efter Opitz. Da denne
Form efterhaanden blev ham for stiv og vanskelig,
slog han over i Originalens her lige saa ubekjendte
Versemaal, den franske Alexandriner, som siden gjennem
halvandet hundrede Aar blev mere og mere herskende
i vor Digtning, især i heroisk og højere Poesi.

Det er nu vistnok et Spørgsmaal, om denne A.s
Reform var lige saa heldig, som den ustridig var
betydningsfuld. Renaissancens lærde Kunstdigtning var
et fremmed Produkt, der i de nordiske Lande aldrig
slog national Rod, og hvori vort Folk aldrig lærte at
udsynge, hvad der laa det paa Hjærte. Dens rhetoriske
Stil og mythologiske Pynt stod os ikke mindre fjærn
end de kunstige, strængt regelbundne Former, som
fordreve den gamle, friere og ægte nordiske Folkesangs
tone. Denne Digtning blev egentlig aldrig andet end
rimet Prosa for de lærde og en formel Gymnastik,
hvorved Sproget uddannedes til et bekvemt Redskab for
den poetiske Tanke, da denne langt om længe vaagnede
igjen. I vore Dage fristes man let til at finde mere
ægte Poesi i de for Resten ubetydelige og formelt
fejlfulde Lejlighedsdigte fra A.s Ungdom, hans Vise
om Kalmars Erobring 1611 («O Danmark, hør og mærk!»),
Sørgedigtet over Dronning Anna Cathrine 1612 og Bønnen
mod Pesten 1618 eller i hans før omtalte Improvisation
ved Gildet paa Østraat:

<tab><tab> Skam saa faa den ledige Fin, 
<tab><tab> Christoffer monne afrette, 
<tab><tab> Christ give Hr. Anders et bedre Sind, 
<tab><tab> Han Trolddom mon' forgjette.
<tab><tab> De ædelige Præster og de rige -- osv.

De vise, hvilken Tone der laa ham naturlig paa Tungen,
naar han fulgte sin øjeblikkelige Indskydelse og ikke
arbejdede efter fremmed Mønster i bestemte litterære
Formaals Tjeneste. I samme Aand, den gudelig enfoldige
Folkevises, er endnu hans Salmeoversættelse trods den
større Omhu, der er anvendt paa Formen. Men denne
gamle Poesi var udlevet, og A. formaaede ikke at
kalde den frem paa ny. Tidsforholdene maatte ganske
naturlig føre os ind i de Udviklingsstrømninger,
der gik gjennem hele det øvrige Evropa, indtil vi ad
lange Omveje atter kunde 
finde os selv og vort nationale Eje igjen. Men
det maa anerkjendes, at A. paa denne nye Bane
viste en Selvstændighed, som hans Efterfølgere des
værre ikke besade. Han gik dog i alt Fald lige til
Kilden, valgte et ægte fransk Renaissancemønster og
behandlede det med digterisk Frihed, mere bearbejdende
end ligefrem oversættende. Netop i de originalere
Partier, Indledningsbønnerne til hver Skabelsesdag
og Skildringen af nordisk, især norsk Natur, som
han kjendte af Øjesyn, røber han ægte lyrisk Følelse
og Natursans; ja, af og til trænger endnu en dæmpet
Kvidren af Folkesangens Fugl ligesom halvt ubevidst
ud gjennem de fremmede Versformers Gitter, bag hvilket
det dog var Digterens Hensigt at stænge den inde.

Disse Fortrin fik dog ikke den Betydning for vor
følgende Digtning, som man skulde vente, thi det
blev ikke A., der bestemte dens Retning. Hans
Salmeoversættelse kan i alle Maader hævde sin
Plads over for de senere Forsøg af Bording,
Kingo og Reenberg -- Rudelbach udtaler endog, at
med Undtagelse af Luther er ingen kommen Davids
og Asaphs Aand nærmere -- og vandt ogsaa ved sin
Fremkomst megen Yndest, rigtignok især i Norge,
saa at den indtil 1675 oplagdes 5 Gange. Men den
fra Reformationen nedarvede Kjærlighed til Davids
Salmer tabte sig efterhaanden, eller man fordrede
i alt Fald mere Kunst i Behandling og Melodivalg,
saa at A. blev glemt og f. Ex. er næsten upaaagtet af
Kingo. Hexaëmeron efterlod han ved sin Død ufuldendt,
og Digtet delte under Datidens uheldige litterære
Forhold saa mange andre betydelige Arbejders Skæbne,
at blive henliggende utrykt. Først næsten 25 Aar
efter A.s Død blev det udgivet af hans Søn 1661 og
modtaget med umaadelig Ros af kunstforstandige Mænd
som Metrikeren Hans Ravn, Ole Borch og Bording. Lidt
mere afdæmpet gjenlyder denne Ros ned gjennem Tiderne,
lige fra Reenberg og J. E. Schlegel til Rahbek,
Nyerup og vore senere ansete Litteraturhistorikere,
Molbech, N. M. Petersen og Rørdam. Men ved den Tid,
da A.s Hovedværk blev offentliggjort, var den nye
Kunstdigtning allerede bleven hjemme hos os gjennem
mindre selvstændige og mindre poetisk begavede Mænd,
der med Søren Terkelsen i Spidsen kun havde formaaet
at oversætte eller efterligne den udartede tyske
Renaissancepoesi, som saaledes blev Mønster for vor.

Rørdam, Mester Anders Christensen Arrebos Levnet og Skrifter, 1857.
Rode, Renaissancens tidligste Eftervirkning paa dansk poetisk Litteratur, 1866.
Rosenberg, Nordboernes Aandsliv III, 109 ff.

<i>J. Paludan.</i>
</chapter>
<chapter name="d'Arrest, Heinrich Louis, 1822-75, Astronom">
<b>d'Arrest, Heinrich Louis,</b> 1822-75, Astronom,
ældste Søn af «Rechnungsrath» Louis d'A., af en
indvandret fransk Familie, blev født 13. Avg. 1822
i Berlin. Efter Forberedelse paa College Frangais
besøgte han 1839 Universitetet i sin Fødeby for at
høre Forelæsninger over Mathematik og Astronomi. Af
særlig Tilbøjelighed for det sidste Fag deltog han i
observatoriske Arbejder, dels som Iagttager, dels som
Regner under Ledelse af Encke. Frugterne af denne
Beskjæftigelse blev Opdagelsen af et Par Kometer
i 1844 og 1845 samt en Mængde Baneberegninger af
Kometer og især af Asteroiderne, for hvilke Individer
i Solsystemet Astronomerne i denne Periode havde faaet
fornyet Interesse. 1848 ansattes han som Observator
ved Observatoriet i Leipzig, ved hvis Universitet han
ogsaa virkede som Docent. Hans her med indskrænkede
instrumentale Midler udførte Observationer angik
vel i Begyndelsen kun Kometer og Asteroider samtidig
med Fortsættelsen af hans tidligere kalkulatoriske
Arbejder. Efter at Universitetet i Leipzig 1850
honoris causa havde udnævnt ham til Dr. phil.,
udgav han det følgende Aar sit Habilitationsskrift:
«Ueber das System der kleinen Planeten zwischen Mars
und Jupiter», indeholdende Undersøgelser over den
gjensidige Beliggenhed af de til den Tid bekjendte
13 Asteroidebaner. Samtidig deltog han med A. Ermann
i Udgivelsen af «Briefwechsel zwischen Olbers und
Bessel» og leverede Anmærkninger til den tyske Udgave
af Arago's samlede Værker. Et Værk af Laugier,
der udkom 1853, indeholdende Stedsbestemmelser
af 53 af de klarere Taagepletter, henledte hans
Opmærksomhed paa et Omraade, han mente at kunne
beherske med den Kikkert, han raadede over. I 1855 og
det følgende Aar frembragte han da ogsaa et særdeles
dygtigt Arbejde: «Resultate aus Beobachtungen
der Nebelflecken und Sternhaufen, erste Reihe»,
Leipz. 1856 (Abh. d. k. Sachs. Ges. d. Wiss. V.),
hvori meddeltes over 200 Taagepletter, som ved
gjentagne Iagttagelser meget skarpt vare knyttede
til Nabostjærner, saa at deres Positioner derved
bleve vel sikrede. Benævnelsen «første Række» tyder
paa hans Hensigt at fortsætte paa samme Maade. Men
heri skete et Omslag, ved at han i 1857 modtog
Kaldelsen til Professor ved Kjøbenhavns Universitet,
der allerede i Olufsens Tid havde taget Indretningen
af et nyt Observatorium under Overvejelse. Næste Aar
bevilgedes Pengene til Opførelsen af Bygningen, til
en 11 Tommers Refraktor af Merz og en Meridiankreds
af Pistor og Martins. I April 1861 toges Beboelserne
i Brug, Instrumenterne opstilledes i Sommerens 
Løb, og i Efteraaret begyndte de regelmæssige
Observationer. Som rimeligt var, fortsatte d'A. sine
Taageobservationer, naturligvis efter en større
Maalestok, og disse bleve bragte til en Afslutning
i 1867 ved Udgivelsen af «Siderum nebulosorum
observationes Hafnienses», hvori han offentliggjorde
nye Iagttagelser af et Par Tusende Taagepletter,
som vare opdagede af William og John Herschel, hvortil
han selv føjede et Par Hundrede nye. Efter dette Værks
Udgivelse beskjæftigede d'A. sig med at udarbejde en
Monografi over Orionstaagen og lagde sig senere efter
Spektralanalysens Anvendelse paa Fixstjærnerne. Han
skrev i denne Anledning nogle Afhandlinger i
«Astronomische Nachrichten», af hvilke den sidste
blev trykt i det Nummer, der bragte Underretningen
om hans 14. Juni 1875 indtrufne Død. Hans veltrufne
Portræt i Illustr. Tid. 27. Juni 1875.

Foruden de ovenfor nævnte Afhandlinger bør endnu
anføres: «Instrumentum magnum æqvatoreum in specula
Universitatis Hauniensis nuper erectum» (1861);
«Teleskopisk Undersøgelse af Egnen omkring det Sted
paa Himlen, hvor Tychos nye Stjærne har vist sig
1572-74» (1864); «Undersøgelser over nebulose Stjærner
i Henseende til deres spektralanalytiske Egenskaber»
(1872). End videre kan anføres, at en af d'A. opdaget
Komet med kort Omløbstid bærer hans Navn, som ogsaa,
at han 1862 opdagede Asteroiden Freja.

Af særlige Udmærkelser fremhæves, at d'A. var
Medlem af Videnskabernes Selskab i Kjøbenhavn,
Stockholm, St. Petersborg og München samt
«Associate of the Royal Astronomical Society» i
London, hvilket sidste Selskab 1875 hædrede ham med
sin Guldmedaille. d'A. var gift med Emilie Auguste
Möbius, f. 19. Okt. 1822, Datter af den højt ansete
Mathematiker, astronomisk Professor M. i Leipzig.

Illustr. Tid. Nr. 822.

<i>Schellerup.</i>
</chapter>

<chapter name="Arvidsen, Bent, 1500-83, Rektor og Kannik">
<b>Arvidsen, Bent,</b> 1500-83, Rektor og Kannik, var en
af de første her i Landet, om hvem det vides, at
han har besiddet grundig Indsigt i det græske Sprog,
ligesom han i det hele var en af sin Tids betydeligste
Humanister. Han var født i Halland. Sikkert har han
studeret udenlands i længere Tid og der erhvervet
Magistergraden. I Reformationstiden var han Rektor
ved Lunds Domskole. Hans Ry som Græker bragte Niels
Hemmingsen til i sin Ungdom at søge over til Lunds
Skole for at nyde hans 
Undervisning. Fra o. 1531 var han tillige Kannik, og 1537
indkaldtes han som en af Repræsentanterne for Lunds
Kapitel til Forhandling om Kirkeordinansen. Med flere
andre af Kapitlets katholsksindede Medlemmer mødte
han 1544 i Kjøbenhavn til en theologisk Drøftelse
af Divergenspunkterne mellem den gamle og den
nye Lære. Han udfoldede ved denne Lejlighed megen
Lærdom i Kirkefædrene, men maatte dog til sidst

give efter. Indtil sin Død 28. Okt. 1583 stod han
som Medlem af Lunds Kapitel, til hvilket han kort
før sin Bortgang skjænkede sin betydelige Bogsamling
(Bibliotheca Benedictina).

Rørdam, Hist. Kildeskr. 2. R. II, 232. 251. 276.
Rietz, Skånska Skolväs. Hist. S. 244 f.
Rørdam, Kl. Lyskander S. 196 f.

<i>H. F. Rørdam.</i>
</chapter>

<chapter name="Asbjørn, --1086, Jarl">
<b>Asbjørn,</b> --1086, Jarl. A. var en Søn af Knud den
stores Søster Estrid og Ulf Jarl. Uagtet det danske
Herredømme over England var ophørt ved Hardeknuds
Død (1042), vedblev A. at opholde sig i dette Rige,
indtil Kong Edvard Bekjenderen forjog ham tillige
med mange andre danske. A. blev Jarl i Danmark, og
da hans Broder Kong Svend tænkte paa at vinde England
tilbage, som Vilhelm Erobreren nylig havde underlagt
sig (1066), blev A. sat til Anfører for Togtet sammen
med Svends Sønner Harald og Knud. Den vel udrustede
Flaade søgte i Avg. 1069 først at angribe Dover,
derefter Sandwich og Norwich, men overalt uden Held;
først da den i Sept. s. A. kom til Humber, vandt
den fastere Fod ved stærk Tilslutning af den danske
Befolkning i Yorkshire og Østangel. York erobredes,
men da Kong Vilhelm nærmede sig med sit Rytteri, trak
de danske sig tilbage til Humberflodens brede Udløb,
paa hvis nordlige og sydlige Side de afvexlende fandt
Tilhold, naar Kongens Tropper nærmede sig. Vilhelm
greb da til det voldsomme Middel at lægge Yorkshire
og Northumberland fuldkommen øde, hvorved Ophold
i disse Egne og Bistand fra Befolkningen gjordes
umulige. Imidlertid havde Vilhelm at kæmpe med indre
Uroligheder og fandt det nødvendigt at kjøbe de danske
bort. A. tog mod hans Guld, men tingede sig Ret til
at plyndre ved Kysten indtil Foraaret. Ved St. Hans
Dags Tid 1070 vendte Flaaden hjem. Men Kong Svend var
misfornøjet med Udfaldet og forviste A. Senere kom han
tilbage, og ved Kongevalget efter Svend Estridsens Død
understøttede han Harald Hejn, der havde hans Datter
til Ægte. Under Urolighederne paa Knud den helliges
Tid stod A. paa de misfornøjedes Side og deltog i 
Overfaldet paa Kongen i Odense 10. Juli 1086. A. døde 
samme Aar ikke længe efter.

Den angelsachsiske Krønnike. Knytlinga Saga.
Suhm, Hist. af Danmark IV.
E. A. Freeman, The Norman conquest of England IV.

<i>Johannes C. H. R. Steenstrup.</i>
</chapter>

<chapter name="Ascanius, Peder, 1723-1803, Zoolog">
<b>Ascanius, Peder,</b> 1723-1803, Zoolog, født
24. Maj 1723 i Aure i Norge, hvor Faderen,
Ments Pedersen A. (d. 1740), var Præst; Moderen
hed Clara Marie f. Schjelderup. Han studerede
Naturhistorie i Upsala under Linnés Ledelse
og foretog derefter paa kongelig Bekostning en
fleraarig Rejse til Mellem- og Sydevropa. Aaret
efter sin Hjemkomst blev han ansat som Professor i
Zoologi og Mineralogi (1759) ved det kort forinden
oprettede økonomisk-naturhistoriske Amfitheater paa
Charlottenborg. Naturvidenskaberne havde nemlig endnu
ikke formaaet at hævde sig en betrygget Stilling
som selvstændige Fag ved Universitetet, hvor de kun
vare blevne dyrkede som Hjælpefag for Medicinen;
men Interessen for dem var bleven vakt dels ved
Linnés epokegjørende Arbejder, dels fordi man var
kommen til Erkjendelse af Naturvidenskabernes store
Betydning for Nationaløkonomien. Dertil kom, at saa
vel Kongen som andre højtstaaende Mænd personlig
havde Interesse for de nævnte Videnskabsgrene, men
Universitetets Modstand mod at give dem en uafhængig
Stilling gjorde det nødvendigt at oprette det nye
videnskabelige Institut. Fra 1768-70 berejste A. paa
kongelig Foranstaltning Norges Kyster for at foretage
favnistiske Undersøgelser og indsamle Materiale
til Fortsættelsen af sit store Arbejde «Icones
rerum naturalium», hvoraf 1. Hæfte med 10 Tavler
allerede i 1767 var udkommet i dansk, tysk og fransk
Udgave. I 1772 udgav han 2. Hæfte, ligeledes med
10 Tavler, der i Udførelse langt overgik de første,
men Fortjenesten heraf tilkommer vistnok snarest den
Kunstner, der fulgte ham paa Rejsen. Texten, som kun
frembyder meget ringe Interesse, udkom fra nu af kun
paa Fransk. 3. Hæfte udkom i 1775, 4. i 1777. Hermed
sluttede Værkets Udgivelse for A.s Vedkommende, og
kun ét Hæfte blev senere (1805) udgivet af J. Rathke,
da Vahl, til hvem A. havde overdraget Publikationen,
døde forinden (1804). I 1776 blev A. udnævnt til
Assessor i Overbergamtet paa Kongsberg og senere til
Berghauptmand i det nordenfjældske. Denne Virksomhed
synes dog ikke at have tiltalt ham synderlig, navnlig
fordi den hindrede ham i at fortsætte sit Arbejde i
Zoologiens Tjeneste. I 1788 vendte han tilbage til
Kjøbenhavn, hvor han 
døde 4. Juni 1803. A. indtager ikke nogen høj Rang
blandt Danmarks Zoologer. Hans Virksomhed som
Lærer efterlod sig ikke noget Spor, og hans Bidrag
til Litteraturen indskrænke sig til det omtalte
Billedværk og nogle enkelte mindre Notitser, blandt
hvilke kan nævnes hans Beretning om Sildetusten
(Vid. Selsk. Skr. 1788). 

Gosch, Danmarks zoolog. Lit.

<i>Jonas Collin.</i>
</chapter>

<chapter name="Ascanius, Saxo Henriksen, 1650-1733, Præst">
<b>Ascanius, Saxo Henriksen,</b> 1650-1733, Præst. Født
15. Okt. 1650 som Søn af Sognepræsten i Blidstrup
Henrik Christensen A. og Sara Hoff blev han
1675 Student fra Roskilde Skole, tog 5 Aar senere
theologisk Attestats og havde derefter forskjellige
Konditioner, bl. a. som Lærer for Mogens Skeel
til Fusingøs Børn, inden han 1695 blev Sognepræst
for Boddum, Ydby og Hurup, i hvilket Embede han
døde 1733. Han var 2 Gange gift, nemlig med Karen
Schytte, f. 1661 d. 1697, Datter af Sognepræst i
Karby Mads Christensen S., og med Vibekke Schytte,
Datter af Sognepræst i Vestervig Christen Nielsen
S. A. var bekjendt for sin ualmindelige Styrke, som
han efter Fortællingen baade viste ved at kaste en
Hest omkuld og ved at tugte 3 Officerer paa én Gang;
ogsaa berømmes han for den Sjælsstyrke, hvormed
han tog baade godt og ondt; han lod. sig ved intet
bevæge til Sorg -- han kunde selv sømme Kistelaaget
til over sin første Hustru, som han elskede højt --
og blev vanskelig opbragt til Vrede.

Wiberg, Alm. Præstehist. I, 177 f.
Kallske Saml. Nr. 112, Fol., kgl. Bibl.

<i>G. L. Wad.</i>
</chapter>

<chapter name="Aschlund, John, 1826-72, Forfatter">
<b>Aschlund, John,</b> 1826-72, Forfatter, Søn af Cand. jur.,
Sagfører Einar Severin A. og Johanne Margrethe
f. Nielsen, er født i Kjøbenhavn 9. Dec. 1826. Aaret
efter døde med faa Ugers Mellemrum begge hans Forældre
af Tyfus. Efter kort Tids Forløb blev han optagen som
Plejesøn af den for Skolevæsenet saa interesserede,
milde og tjenstvillige Provst D. S. Birch i Nørre
Aaby paa Fyn, der i 1837 forflyttedes til Store
Heddinge. I Efteraaret 1839 kom A. i Frederiksborg
lærde Skole, hvorfra han i 1844 blev Student,
hvorpaa han indtil 1849 havde Fribolig paa Regensen
og oppebar Kommunitetets Stipendier. I April 1850
blev han theologisk Kandidat, og fra 1851-52 var han
Huslærer hos Gehejmeraad Bardenfleth. 1854 udnævntes
han til Lærer ved Haderslev lærde Skole og s. A. til
Adjunkt sammesteds. Efter at Krigsforholdene i 1864
havde tvunget ham til at opgive denne Stilling,
privatiserede han i Kjøbenhavn, hvorfra han paa Grund
af en tiltagende 
Brystsyge hyppig foretog Rejser til Schweits og Italien. --
Han var første Gang gift med Hedevig Eleonore Birch,
Datter af Overavditør Carl Chr. B. og Hustru Marie
Sophie f. Kyhl samt Plejedatter af ovennævnte Provst
B., f. 21. Sept. 1825 d. 27. Febr. 1855; anden
Gang 27. Dec. 1863 med Thora Dagmar Ammundsen,
Datter af Proprietær A. paa Smidstrupgaard og
født paa Barritskov 8. Nov. 1839, d. i Kjøbenhavn
11. Dec. 1872. -- 16. April 1872 bukkede A. i Kjøbenhavn
under for sin Brystsygdom. -- Dels under Pseudonymerne
«Carl Sommer », «Theodor», «Chr. Otto», «C. Sørensen»,
«Alexander», «P. Nielsen Bøvseløse», «Peer Nielsen», 
dels under eget Navn har han udgivet Noveller og
Fortællinger af Hverdagslivet, politiske, æsthetiske
og biografiske Afhandlinger, baade i Bogform og
som Bidrag i forskjellige Dagblade og Tidsskrifter,
samt flere Digtsamlinger (1849, 1852, 1856, 1873), mest
af kristelig Karakter. 

Erslew, Forf. Lex.
Haderslev lærde Skoles Program 1854. 

<i>Nic. Bøgh.</i>
</chapter>

<chapter name="Aschlund, Richard, 1800-63, Søofficer">
<b>Aschlund, Richard,</b> 1800-63, Søofficer, er født
2. Jan. 1800. I en meget ung Alder, kun 12 Aar gammel,
kom han ind paa Søkadetakademiet, gjennemgik dette
og udnævntes til Sekondlieutenant i 1822. I denne
Stilling forblev han ikke mindre end 8 Aar, indtil
han i 1830 avancerede til Premierlieutenant. Omtrent
samtidig med sit Avancement ansøgte han om at blive
sat à la suite i et længere Tidsrum for at føre et
Koffardiskib, og i 4-5 Aar stod han saaledes uden for
Marinens aktive Tjeneste. Som Kapitajnlieutenant,
hvortil han forfremmedes i Aaret 1840, udnævntes
han til næstkommanderende paa Korvetten «Galathea»
paa dens bekjendte Jordomsejling under daværende
Kommandør Billes Kommando. Her fra detacheredes
han som Chef for Krigsdampskibet «Ganges», der var
stationeret ved Nikobarøerne, og beholdt denne Post,
indtil det danske Etablissement paa Pulo Melu i 1848
blev ophævet. Efter at han samme Aar var avanceret
til Kapitajn, deltog han i den første slesvigske
Krig, først som Chef for Dampskibet «Hekla» i den
ulykkelige Affære i Ekernførde Fjord og senere
i Aaret 1850 som Chef for Dampskibet «Holger
Danske». -- A. blev i Marinens Tjeneste til 1857;
han overtog da Embedet som Inspektør ved Kjøbenhavns
Lodseri og virkede i denne Stilling indtil sin Død
4. Marts 1863. Han var gift med Johanne Vilhelmine
Nielsen, f. 10. Juni 1804 d. 27. Jan. 1881,
Datter af Stutmester, Justitsraad F. C. E. N.

<i>O. Lütken.</i>
</chapter>
<chapter name="Asger</b> (ell. Asker), s. Asser.">

<b>Asger</b> (ell. Asker), s. Asser. 

</chapter><chapter name="Asgersen,</b> s. Assersen.">

<b>Asgersen,</b> s. Assersen.

</chapter><chapter name="Aslaksen, Cort, 1564-1624, Professor">

<b>Aslaksen, Cort,</b> 1564-1624, Professor. Han var født i
Bergen 28. Juni 1564 af Borgerslægt. Faderen hed Aslak
Mogensen, Moderen Kirstine Jacobsdatter. I hans unge
Aar tog Biskoppen i Bergen, Dr. med. Jens Skjelderup,
sig af ham, og efter dennes Foranledning kom han
14 Aar gammel ned til Danmark i Haab om der at faa
en grundigere Undervisning, end han kunde faa i sin
Fødeby. 1578 blev han optagen i Malmø Skole, og fra
denne afgik han 1584 til Universitetet. Kapitlet i
Bergen understøttede ham under hans Studeringer. Da
Regeringsraadet 1590 skrev til Professorerne om at
tildele ham et af de fire kongelige Rejsestipendier,
maa han have tildraget sig Opmærksomhed ved sin
Flid og sine Evner. Imidlertid kom han først til at
gjennemgaa en Skole hos Tyge Brahe paa Hven, til hvis
troeste og mest begavede Disciple han maa regnes. 1593
tog han Magistergraden, og kort efter rejste han
udenlands, støttet ved det ovennævnte Stipendium og
som Mentor for tvende unge Adelsmænd. Han besøgte
Rostock, Wittenberg, Herborn, Siegen, Heidelberg,
Basel, Genf, Paris, Orléans, Oxford, Cambridge,
Edinburgh og S. Andrews. Rejsen varede omtrent i 6
Aar. Under sit Ophold i Udlandet udgav han 1597 et
Skrift («De natura Coeli triplicis»), tilegnet Tyge
Brahe, hvori han paa en ret mærkelig Maade søgte at
forene Naturvidenskabens Resultater med Bibelens
Lære. Som mange af den Tids lærde var han, særlig
ved Opholdet ved flere reformerte Højskoler, bleven
hendraget til Kalvinismen. Dette forhindrede dog ikke,
at han nogen Tid efter sin Hjemkomst blev ansat som
Professor ved Kjøbenhavns Universitet (1600), og
han var den første Nordmand, der efter Reformationen
opnaaede en saadan Stilling. Som det i hin Tid var
sædvanligt, begyndte han som Professor Pædagogicus
med Forelæsninger over latinsk Sprog og Poesi; 1602
overtog han Professoratet i Græsk, ligesom han ogsaa
et Aars Tid holdt Forelæsninger over Hebraisk for
en fraværende Kollega og udgav en Grammatik i det
sidstnævnte Sprog til Vejledning for Begyndere. Da
Dr. Jørgen Dybvad 1607 var bleven afsat, beskikkedes
C. A. til hans Efterfølger som Professor i Theologien,
og samme Aar tog han Doktorgraden. Men derved kom
han paa en vanskelig Plads, der beredte ham ikke faa
Ubehageligheder og Ydmygelser. Dette er dog ikke 
at forstaa saaledes, som om han ikke var Faget
voxen. I visse Retninger var han endog fortrinlig
skikket dertil, da han besad baade Lærdom og en
Fremstillingsgave, der udmærkede sig ved ualmindelig
Lethed og Anskuelighed. Men hans theologiske og
kirkelige Holdning gjør ikke det heldigste Indtryk,
i det han fra at være halvvejs Kalvinist, tvungen
ved Omstændighedernes Magt og, som det synes, uden
indre Drift, maatte svinge om til at blive Stræng
Lutheraner. Sagen var, at han -- en mild og ikke meget
karakterstærk Mand - var stillet ved Siden af en
saa bydende Personlighed som Dr. Hans Poulsen Resen,
der havde sat det som sin Opgave med det gode eller
onde at hævde den lutherske Lære i sin Renhed. I
ethvert Sammenstød mellem dem maatte A. trække det
korteste Straa. Da han imidlertid altid gjorde det
paa den ydmygste og elskværdigste Maade uden at lægge
nogen Bitterhed for Dagen, men tvært imod antydede
Villighed til at lade sig belære og altid søgte at
finde det Synspunkt, fra hvilket Modstanderens Mening
var antagelig, saa kom der ikke til at gaa nogen
saadan Forkastelsesdom ud over ham som over flere
af hans tidligere Meningsfæller. Han blev nemlig
i sit Embede indtil sin Død 7. Febr. 1624. Blandt
hans Skrifter kan navnlig mærkes hans «Theologisk og
historisk Beskrivelse om den reformerede Religion»,
der udkom paa Latin og Dansk (1621 og 22) og er et af
de første Skrifter i vor Litteratur, der har sat sig
det som særligt Formaal at yde Bidrag til den danske
Kirkes Historie. Han var siden 1603 gift med Barbara
Olufsdatter (d. 1628).

Rørdam, Kbhvns Universitets Hist. 1537-1621 III, 585 ff.

<i>H. F. Rørdam.</i>
</chapter>

<chapter name="Asmund, --o. 1065">
<b>Asmund,</b> --o. 1065. A. var en Søn af Svend
Estridsens Broder Bjørn, der blev myrdet i England
1049, og opdroges ved Kong Svends Hof som hans
Fostersøn. Skjønt Kongen holdt meget af den mandige
og begavede Yngling, maatte han dog fjærne ham fra
Hoffet paa Grund af hans Voldsomhed. Han gav ham
Forleninger, men disse benyttede A. kun til at skaffe
sig stort Følge og Mandskab, som han underholdt ved
at plyndre. Han blev nu fængslet, men saa Lejlighed
til at flygte, samlede Skibe og røvede atter inden-
og udenlands. De, som klagede, henvistes af Kongen
til Høvdingen Hakon Iversen, hvem disse Egnes Forsvar
var betroet. Hakon opfattede dette som et Vink og
drog mod A., som han traf ved Sliens Munding. I Kampen
entrede han A.s 
Skib og fældede ham (o. 1065). Kong Svend var dog kun 
lidet tilfreds hermed, og Hakon fjærnedes
snart af hans Tjeneste.

Snorre, Heimskringla, Harald Haardraades Saga, Kap. 51.
Suhm, Hist. af Danmark IV, 273 f.
Munch, Det norske Folks Hist. II, 287 f.

<i>Johannes C. H. R. Steenstrup.</i>
</chapter>

<chapter name="Asmundsen, Tyge, 1522-86, Biskop">
<b>Asmundsen, Tyge,</b> 1522-86, Biskop, var født,
formodentlig i Lund, af fattige Forældre. Efter
at have fuldendt sin Skolegang og derpaa tilbragt
nogen Tid ved Kjøbenhavns Universitet drog han 1544
til Wittenberg, hvor han ved Flid og Begavelse vandt
Yndest hos Bugenhagen, der ved sin Anbefaling 1545-46
skaffede ham Understøttelse fra Kong Christian
III. Derefter forsvinder han i nogle Aar for os,
indtil vi 1554 træffe ham som Prædikant hos Hertug
Frederik paa Malmøhus. Han fratraadte 1558 denne
Stilling, ved hvilken Lejlighed Hertugen anbefalede
ham til Professorerne i Kjøbenhavn, at de skulde «være
ham behjælpelige med noget Kald, som kunde være hans
Person bekvemmeligt, der hos Universitetet eller
Kirken». 1559 blev han da ogsaa Professor Pædagogicus,
og efter et halvt Aars Forløb (Febr. 1560) kaldte
Professorerne ham til Sognepræst ved vor Frue Kirke i
Kjøbenhavn. I denne Stilling vandt han megen Yndest,
saa at Professorerne, da han allerede i Okt. 1560
valgtes til Biskop i Lund af den Skaanske Gejstlighed,
kunde give ham det Vidnesbyrd, at han i begge de
Embeder, som han havde betjent hos dem, havde gjort
sig stor Flid, saa at hans Lærdom ikke havde været
uden synderlig Frugt, og at han havde holdt sig
saaledes i Levned, at hans Omgængelse havde været
høvisk, ærlig og from og alle gode og fromme behagelig
i alle Maader, saa de intet hellere havde set, end
at han fremdeles var bleven hos dem. Nogen Tid efter
sin Tiltrædelse af Bispeembedet modtog T. A. ogsaa et
andet hædrende Vidnesbyrd om sine tidligere Kollegers
Agtelse, i det Dr. Niels Hemmingsen tilegnede ham sin
berømte Pastoraltheologi i Anledning af de Samtaler,
de oftere havde haft om Kirkens Tarv og Brøst,
især om Ønskeligheden af en strængere Kirketugt. --
De 17 Aar, i hvilke T. A. forestod Lunds Stift, vare
for ham en urolig og næppe synderlig glædelig Tid,
ikke blot fordi Syvaarskrigen, ved hvilken hans
Stift blev haardt hjemsøgt, rasede i denne Tid, men
ogsaa fordi han selv havde forskjellige Stridigheder
og Besværligheder, der ikke altid fik det bedste
Udfald for ham. Træt af Bryderier og Krænkelser,
som han med eller uden Skyld maatte lide, nedlagde
han derfor 1577 Bispeembedet og 
levede siden som Kannik i Lund indtil sin Død 23. 
April 1586. Hans Hustru hed Marine Sørensdatter.

Ny kirkehist. Saml. IV, 326 ff.
Rørdam, Kbhvns  Universitets Hist. 1537-1621 II, 528 ff.

<i>H. F. Rørdam.</i>
</chapter>

<chapter name="Asmussen, Andreas Frederik, f. 1840, Kontorchef">
<b>Asmussen, Andreas Frederik,</b> f. 1840, Kontorchef. Han
er født 15. Nov. 1840 i Flensborg og er en Søn af
Glarmester Johan Christian A. og Anna Margaretha
f. Walther. I Aaret 1858 blev han Student fra
Flensborg Latinskole, 1863 juridisk Kandidat,
s. A. Volontør i Ministeriet for Slesvig, 1867
Assistent i Kultusministeriet, 1877 Fuldmægtig,
1880 Kontorchef og Ministersekretær sammesteds, blev
desuden 1873 Translatør og Tolk i Tysk og var 1869-78
tillige Assistent paa Sjællands Bispekontor, senere
Revisor ved Stiftets gejstlige Enkekasse. 3. Avg. 1875
blev han gift med en Datter af Skovfoged Nicolai
Jürgensen, Agnese Jensine J., f. 27. Marts 1855 i
Treja ved Husum. Han har udgivet «Ny gejstlig Stat»
(1876, 1879, 1882 og 1885) samt udarbejdet nogle
Hæfter af Kammerherre Lindes Skolemeddelelser.

<i>G. Kringelbach.</i>
</chapter>

<chapter name="Asmussen, Jacob, 1794-1850, Skolemand og historisk Forfatter">
<b>Asmussen, Jacob,</b> 1794-1850, Skolemand og historisk
Forfatter. Bondefødt i Damholm, Havetoft Sogn i Angel;
født 30. April 1794. Han blev som Dreng holdt til
Bondegjerning, efter sin Konfirmation Medhjælper
i en Almueskole og derpaa Huslærer i en velhavende
Familie i Flensborg. Ved dennes Hjælp kom han paa
Byens Latinskole og der fra til Universitetet i
Kiel. 1823 tog han theologisk Examen paa Gottorp og
ansattes Aaret efter som Subrektor ved Latinskolen
i Kiel. 1834 tog han Doktorgraden og optraadte som
Privatdocent i Theologien. Ved denne Tid falder
ogsaa hans videnskabelige Forfattervirksomhed. Han
udgav paa Latin en Afhandling om Adam af Bremens
Kilder, og da han i Foraaret 1833 tillige med
Professor Dr. A. L. J. Michelsen havde udgivet
et første Halvbind af et «Archiv fur Staats- und
Kirchen-geschichte der Herzogthümer Schleswig,
Holstein, Lauenburg und der angrenzenden Länder und
Städte», gav dette Anledning til Oprettelsen af et
Selskab for Fædrelandets Historie (i Hertugdømmerne),
som hvis Sekretær A. i de følgende Aar fortsatte
Tidsskriftets Udgivelse (I-III, 1833-37). Flere
større Afhandlinger hidrørte fra ham selv, især
vedrørende Hertugdømmernes ældre Kirkehistorie,
medens det lykkedes ham som Udgiver at samle en
Række værdifulde Bidrag fra mange forskjellige
Sider. 1839 blev 
A. kaldet til Direktør for det nyoprettede
Seminarium i Segeberg (tit. Professor), og fra nu
af optraadte han som anset pædagogisk Forfatter,
fra 1843 som Medudgiver af Fjerdingaarsskriftet
«Schleswig-Holsteinisches Schulblatt» (V-XII). Han
døde 22. Nov. 1850. To Gange gift, med Døtre af
Kjøbmand Rowohl i Altona; Enkemand fra 1849.

Alberti, Schlesw.-Holst.-Lauenb. Schriftsteller-Lex.

<i>A. D. Jørgensen.</i>
</chapter>

<chapter name="Aspach, Sixtus, 1672-1739, Præst">
<b>Aspach, Sixtus,</b> 1672-1739, Præst. I Midten af
det 17. Aarhundrede indvandrede fra Rhinegnen
til Danmark en Bartskær, Adam Daniel Aspach,
der i Kjøbenhavn snart vandt sig et Navn som
dygtig Kirurg og boede i et anseligt Stenhus paa
Hjørnet af Klædeboderne og Nørregade, hvor fordum
Stadens Raadhus havde staaet. Han blev gift med
Bartskær Morten a Møinichens Datter Karna, i hvilket
Ægteskab der fødtes 7 Børn. Det yngste af disse var
Sixtus A., født 9. Dec. 1672. Han dimitteredes fra
Kjøbenhavns Skole 1690, tog Attestats 1692 og var
derefter en Tid Dekan paa Kommunitetet og Alumn
paa Borchs Kollegium. Forskjellige Disputatser,
henhørende under Bibelfortolkning, foreligge fra
hans Haand fra dette hans Ophold ved Akademiet. 1695
tog han Magistergraden. Da den store thistedske
Besættelsessag i disse Aar vakte et ualmindeligt Røre
hele Landet over, affattede han om Dagens brændende
Spørgsmaal en Disputats «de variis superstitionibus»
(1697), som endnu har nogen Interesse i historisk
Henseende. Samme Dag som Højesteretsdommen afsagdes i
den nævnte Besættelsessag, og Sognepræsten i Thisted,
Mag. O. Bjørn fradømtes sit Embede (26. Febr. 1698),
udnævntes A. til hans Efterfølger. Dette Embede
beklædte han i 7 Aar og var fra 1703 tillige Provst i
Hundborg Herred. 1705 forflyttedes han til Aalborg
som Sognepræst ved vor Frue Kirke og tillige
Stiftsprovst. I Aalborg forblev han til sin Død
(3. Febr. 1739), men var i mange Aar svag og maatte
oftere benytte Hjælpepræst. Da Aalborg Bispestol blev
ledig 1735, og Provst Mumme i Aasted, skjønt yngre,
blev foretrukket til Biskop, tillagdes A. Biskops
Rang og Titel. Foruden de anførte Disputatser har
A. kun udgivet en (dansk) Ligprædiken over Elisabeth
Westengaard (1729). -- I sine 3 Ægteskaber blev han
Fader til 19 Børn, hvoraf 2 Sønner bleve Præster
og 4 Døtre Præstekoner. Hans første Hustru var hans
Søskendebarn, Anna a Møinichen (d. 1708), hvis Fader
var Sognepræst i Bergen, og Moderen var en Datter af
Biskop Bredal i Throndhjem. Anden 
Gang var han gift med en aalborgsk Kjøbmandsdatter,
Maren Popp (d. 1717), og tredje Gang med en Præsteenke
fra Kjærup i Thisted Amt, Dorothea Marie Bruun,
f. Rose, der overlevede ham i henved 29 Aar.

Personalhist. Tidsskr. II, 141. 151.
Danske Saml. VI, 97. 101.
Zwergius, Siell. Clerisie S. 655.

<i>A. Jantzen.</i>
</chapter>

<chapter name="v. Aspern, Jacob Wilhelm, 23. Juni 1723-92, Konferensraad">
<b>v. Aspern, Jacob Wilhelm,</b> 23. Juni 1723-92, Konferensraad,
 Søn af nedennævnte M.W. v. A., blev Student 1740
i sit 18. Aar. Han blev 1743 Sekretær i det danske
Kancelli, 1755 Kancelliraad, blev Stadskæmner
i Altona, udnævntes 1767 til Justitsraad, 1769
til Etatsraad, 1781 til Konferensraad. Han
døde 4. Nov. 1792. Han var Medstifter af det
kgl. danske Selskab for Fædrelandets Historie og
Sprog 1745. 1793 solgtes ved Avktion i Altona hans
betydelige Bibliothek, hvortil hørte en anselig
Haandskriftsamling, især til Hertugdømmernes Historie
og Retsvæsen, han var gift med Digterinden Hedvig Eleonora 
Hoppe f. v. Wolff

Werlauff, Det kgl. danske Selskab S. 44.

<i>Chr. Bruun.</i>
</chapter>

<chapter name="v. Aspern, Mathias Wilhelm, 1685-1751, Læge">
<i>v. Aspern, Mathias Wilhelm, 1685-1751, Læge,
var Søn af Regimentsfeltskær ved Livgarden til Fods og
Kirurg ved Krigshospitalet paa Ladegaarden Jacob 
Heinrich v. A. (begr. 29. Marts 1715). A. var 
gift 1. med Sophie Elisabeth Hacqvart
(begr. 24. Okt. 1721), Datter af Livkirurg Philip H. (VI, 444) 
og Catharine Hedevig f. Lorentzen; 2. (1722) med Maria Licht 
(begr. 15. Febr. 1729), Datter af kongl. Kammertjener 
Heinrich L. og Margrethe Ewers; 3. (14. Febr. 1737) med 
Dorothea Magdalene v. Pippenbringen (f. 1698 f 16. Avg. 1762).
Som Student rejste han udenlands og blev
1715 Dr. med. i Wittenberg. Efter at være kommen
tilbage til Kjøbenhavn blev han 1736 Kancelliraad,
1737 kongelig Livlæge, 1739 Justitsraad, og 23.
Avg. 1751 døde han. Han var gift med Dorothea
Magdalena Pippenbringen (d. 1762 i Kjøbenhavn).

Ingerslev, Danmarks Læger og Lægevæsen II, 299.

<i>Jul. Petersen.</i>
</chapter>

<chapter name="Asschenfeldt, Christof Carl Julius,</b> 1792-1856, Overkonsistorialraad">
<b>Asschenfeldt, Christof Carl Julius,</b> 1792-1856,
Overkonsistorialraad, var født i Kiel 5. Marts 1792,
Søn af kgl. Pakhusforvalter Gerhard Johan A. og Anna
Margaretha Hedvig f. Ekmann. Da Faderen tidlig døde,
og der var 13 Børn, tog Konferensraad F. C. Jensen i
Kjøbenhavn 1803 Carl A. til sig, og fire Aar tilbragte
han nu i Kjøbenhavn i den derværende tysktalende
højere Embedskreds. Fra denne Tid mindedes han især to
Barndomsvenner, den senere Konferensraad Kirstein og
Holmens Provst, Dr. Balthazar Münter. Da Konferensraad
Jensen imidlertid døde, faldt den Støtte bort, som han
havde haft i denne Mand, og han maatte atter tilbage
til Kiel, hvor hans Moder satte ham i Handelslære
1807. Efter at han havde været ved Handelen i tre
Aar, skete det, at en Grevinde Rantzau til Seeburg
(ved Kiel) en Gang 
kom ind i Butikken, hvor han tilfældigvis var
alene. Da han forekom hende saa modfalden, spurgte hun
ham om Grunden og erfarede da, at han sørgede over,
at han ikke kunde komme til at studere, hvortil
han alene havde Lyst. Bevæget ved hans Sorg tog
Grevinden sig af ham, holdt ham i Latinskole 1810-13,
og da han var bleven Student, hjalp hun ham til et
Aars Ophold i Gøttingen; siden var han Huslærer for
hendes Børn (1815-17), medens han samtidig studerede
Theologi. Efter 1818 at have taget Kandidatexamen
i Glückstadt blev han 1819 Præst i Windbergen i
Ditmarsken. Der fra kaldtes han 1824 til Diaconus
ved S. Nicolai Kirke i Flensborg, ved hvilken han
1829 blev Hovedpræst. Udgav 1833-50 i Forening med
Volquarts, Callisen og Lorentzen «Religionsblatt»
(Husum u. Flensburg), til hvilket han navnlig
leverede mange religiøse Poesier, ligesom han
udgav «Geistliches Saitenspiel». Medens alle A.s
gamle Venner 1848-50 sluttede sig til Oprøret,
blev han saa godt som ene af den Kreds af Præster,
han havde tilhørt, tro mod sin Konge. Han blev
derfor 24. Marts 1850 af Regeringskommissærerne
konstitueret som Provst i Flensborg Provsti
og 8. April s. A. som Superintendent i den
tysktalende Del af Slesvig, i hvilken Stilling,
der var forenet med Præsteembedet, han forblev
til 1855, da han ved Konstitutionens Ophævelse
udnævntes til Overkonsistorialraad. Imidlertid
var han 1853 udnævnt til Medlem af det theologiske
Examenskollegium i Flensborg og s. A. til kongevalgt
Medlem af den slesvigske Stænderforsamling. Han
døde 1. Sept. 1856. Gift med Maria Juliane Magdalene
Schmidt (d. 1866), Datter af Præsten S. i Probsteihagen
ved Kiel.

Lübker u. Schrøder samt Alberti, Lit. Lex.
Barfod, Dansk Rigsdagskalender S. 124.
Allg. Deutsche Biographie I, 618.

<i>H. F. Rørdam.</i>
</chapter>

<chapter name="v. d. Asseburg, Achatz Ferdinand, 1721-97, Diplomat">
<b>v. d. Asseburg, Achatz Ferdinand,</b> 1721-97,
Diplomat. Han tilhørte en gammel tysk Adelsslægt
og fødtes 20. Juli 1721 i Hertugdømmet
Halberstadt. Hans Forældre vare L. J. A.,
preussisk Kammerherre og Riddergodsbesidder, og
A. M. f. v. d. Schulenburg. Hans Faders Fætter
var hessen-kasselsk Statsminister og svensk
Gehejmeraad, hans Moders Broder dansk Feltmarskal
og Generaladjudant. Efter at have fuldendt sine
Studeringer i Jena traadte han i hessen-kasselsk
Tjeneste og anvendtes i diplomatiske Hverv. I 1749-50
ledsagede han Tronfølgeren paa dennes Rejse til Paris,
hvor han gjorde Bekjendtskab med J. H. E. Bernstorff,
den Gang dansk Gesandt i Frankrig. Da Bernstorff i
1751 blev 
Udenrigsminister, lod han A., om hvis Karakter
og Talenter han havde dannet sig en høj Mening,
komme til Kjøbenhavn, og da Kongen og A. G. Moltke
snart sluttede sig til hans Dom, traadte A. med sin
preussiske Landsherres Tilladelse over i den danske
Statstjeneste. I Sept. 1751 udnævntes han til dansk
Kammerherre og ansattes i det tyske Kancelli. I 1754
udførte han en hemmelig Mission til Tyskland, paa
hvilken han vandt Storfyrstinde Cathrines Moder,
Fyrstinden af Anhalt-Zerbst, for den gottorpske
Mageskifteplan, og gik derpaa i Begyndelsen af 1755
som Gesandt til Stockholm. Her modarbejdede han,
med stor Takt og uden at bryde med Dronning Louise Ulrikke, 
Hoffets Intriger mod Forfatningen (den
Horn-Braheske Stempling), og 12. Juli 1756 afsluttede
han, trods den svenske Udenrigsminister Høpkens Nag
mod Danmark, l'union maritime paa de Betingelser,
Bernstorff stillede. Den myndige franske Ambassadør
Havrincourt vilde imidlertid ikke taale A. ved
Siden af sig, og for ikke at forstyrre Forholdet til
Frankrig maatte Bernstorff i April 1760 bringe det
Offer at kalde A. tilbage.

De to følgende Aar tilbragte denne paa sine Godser,
men i Juli 1762 beordredes han til Berlin, hvor han
uden officiel Kvalitet, ved Hjælp af sit Venskab
med den preussiske Udenrigsminister Finkenstein,
skulde understøtte de danske befuldmægtigede, Rantzau
og Juel, ved de Fredsforhandlinger med Rusland,
der skulde aabnes under Frederik II's Mægling. Peter
III's Afsættelse gjorde imidlertid disse Forhandlinger
overflødige, og A. brugtes i de følgende to Aar i
forskjellige overordentlige Missioner (til Hanau
for at ordne den hessiske Arveprinses Ægteskab med
Frederik V's Datter, til Frankfurt i Anledning af
Joseph II's Valg til romersk Konge, og til Württemberg
for i Forbindelse med Preussens og Hannovers Gesandter
at mægle i Forfatningsstriden mellem Hertugen og
Stænderne). Først i 1765 kunde Bernstorff udføre sin
længe nærede Tanke at sende A. til Petersborg, og de
tre Aar, denne tilbragte i Rusland, bleve Glanspunktet
i hans diplomatiske Karriere. Med Panin var han nøje
forbunden fra den Tid, de vare Kolleger i Stockholm,
og han vandt snart Kejserindens højeste Tillid. Det
skyldtes saaledes i en ikke ringe Grad A., at det
lykkedes Bernstorff at ordne alle Stridsspørgsmaal med
Rusland og at lægge Grunden til den faste Alliance
mellem de to Stater. 22. April 1767 undertegnedes
den foreløbige Mageskiftetraktat, med Ruslands
Understøttelse blev Ægteskabet mellem den svenske
Kronprins og Prinsesse Sophie Magdalene gjennemført,
og der tilvejebragtes fuldstændig 
Enighed med Hensyn til de svenske
Forfatningsforhold. Blandt andre Beviser paa Kongens
Naade modtog A. Udnævnelse til Ambassadør, men da hans
Sundhed ikke taalte det russiske Klima, og hans Hverv
i Petersborg nu var tilendebragt, tilbagekaldtes han
paa sin indstændige Begjæring og forlod saaledes
Rusland i Febr. 1768. Allerede forinden havde
Bernstorff med Kongens Tilladelse tilbudt A. den
første Plads, der blev ledig i Konseillet, men
A. erklærede, at «han vel kunde være Bernstorffs
underordnede, men aldrig vilde vove at staa som hans
Ligemand». Da senere den engelske Regering intrigerede
mod Bernstorff og vilde sætte A. i hans Sted, meldte
denne det strax til Bernstorff.

Efter sin Tilbagekomst fra Rusland opholdt A. sig
paa sine Godser, indtil han i 1769 paa ny sendtes
til Stuttgart efter Begjæring af de württembergske
Stænder, og det lykkedes ham i Forbindelse med de
andre Gesandter at tilvejebringe et Forlig mellem
Hertugen og Stænderne. Imidlertid var Bernstorff
bleven styrtet, og den nye Regering viste sit
Sindelag mod A. ved at udnævne ham til den lidet
vigtige Gesandtskabspost i Haag, der nærmest var
en Retraitepost, og ved samtidig at inddrage
den livsvarige Pension, som Kongen havde tilstaaet
ham. Med rette saa han heri et Vink om at begjære sin
Afsked, og i Nov. 1771 dimitteredes han fra alle sine
Embeder og Værdigheder.

Da den danske Regering saaledes selv havde givet
Afkald paa hans yderligere Tjeneste, tog han
efter Bernstorffs Raad ikke længere i Betænkning
at modtage de glimrende Tilbud, der gjordes ham
af Cathrine II og Panin. Allerede da han i 1768
forlod Rusland, havde Kejserinden med Bernstorffs
Samtykke betroet ham det Hverv i Tyskland at finde en
Brud for Storfyrst-Tronfølgeren. Efter at have løst
denne vanskelige Opgave til Kejserindens Tilfredshed
udnævntes han i 1773 efter sit eget Ønske til russisk
Gesandt i Regensburg med Tilladelse til kun at begive
sig til sin Post, naar det behøvedes. I denne Stilling
forblev han til sin Død, 13. Marts 1797, i det han
stadig modtog de største Beviser paa Cathrines og
Kejser Pouls Venskab og Paaskjønnelse.

A. havde kun liden Ærgjerrighed og var noget
tilbøjelig til Magelighed, hans Sundhed var svag, og
han synes at have manglet Initiativ. Det var derfor
begrundet i rigtig Selverkjendelse, naar han afslog
at indtræde i det danske Konseil, hvorimod han i
høj Grad besad de Egenskaber, der udfordres hos en
Gesandt, og med rette ansaas han for en af Samtidens
betydeligste Diplomater. 
I politisk Henseende sluttede han sig ganske til
Bernstorff, og naar man fra forskjellige Sider har
beskyldt ham for at have været preussisk sindet,
bestyrkes dette hverken ved hans Depecher eller ved
Frederik II's Korrespondance, og hans personlige
Berøringer med den preussiske Konge indskrænkede sig,
i det mindste saa længe han var i dansk Tjeneste, til
én Avdiens, som han havde i 1768 paa sin Gjennemrejse
i Berlin. Endnu urimeligere er den Paastand, at han
skulde have været Bernstorffs hemmelige Uven, hvad
til fulde fremgaar af hans private Korrespondance
med denne, af den Maade, paa hvilken han behandledes
af Osten, og af den Anerkjendelse, der ydedes ham af
A. P. Bernstorff, da denne blev Udenrigsminister i
1773. Ved sine to ældre Brødres Død uden Livsarvinger
var A. bleven Hovedet for sin Familie og havde forenet
Familiegodserne. I 1777 giftede han sig med Comtesse
v. d. Schulenburg og efterlod en Datter.

Varnhagen v. Ense, Denkwürdigkeiten des Freiherrn A. F. v. d. Asseburg, Berlin 1842.
Nyt hist. Tidsskr. IV.
En Brevvexling mellem J. H. E. Bernstorff og Hertugen af Choiseul.
Vedel, Den ældre Bernstorffs Ministerium. 

<i>P. Vedel.</i>
</chapter>

<chapter name="Assens, Ovidius Sophus, f. 1832, Præst">
<b>Assens, Ovidius Sophus,</b> f. 1832, Præst. Han
er født 14, Okt. 1832 i Ulvborg Præstegaard ved
Holstebro. Hans Fader var Provst og Sognepræst Erhard
Christian A.; hans Moder hed Karen Basse f. Gjørup. Da
hans Fader allerede døde 1839 (som Sognepræst
til Nørre Aaby i Fyn), flyttede Moderen med sine 3
Sønner s. A. til Kjøbenhavn. A. blev Student fra det
v. Westenske Institut 1848 og theologisk Kandidat
1853. De følgende 4 Aar levede han i Hovedstaden
som theologisk Manuduktør; 1857-58 foretog han med
Understøttelse af Stipendier en Rejse, der varede et
Aar, til Tyskland og Italien. Baade før og efter sin
Rejse var han Alumnus paa Borchs Kollegium. I Aarene
1858-69 var han ansat ved Aalborg Kathedralskole
som Lærer og Adjunkt; han underviste her navnlig
i Religion, senere ogsaa i Hebraisk. I Forening
med nuværende Provst J. Vahl (den Gang Kapellan
p. p, i Jetsmark) udgav han 1860-64 «Almindelig
Kirketidende», senere fortsat af Vahl alene; 1863
udkom hans «Lærebog i den bibelske Historie til Brug
for Mellemklasserne og de højere Klasser i da lærde
Skoler og Realskoler», en Bog, der, baade hvad Omfang
og Fremstilling angaar, har vist sig at svare til sin
Bestemmelse, og som derfor alt er udkommen i 4 Oplag
(1884). Hans «Mindre Lærebog i den bibelske Historie»
(1871) har ligeledes vundet megen Indgang (4. Opl.,
1883). I Aalborg ægtede han 17. Maj 1861 
Cecilie Hansine Frederikke Gjørup (f. 1838), Datter
af Exam. Juris N. C. G. I Aaret 1869 blev han kaldet
til Sognepræst for Nibe og Voxlev i Viborg Stift;
der fra forflyttedes han 1875 til Rødby og Ringsebølle
paa Laaland, hvor han Aaret efter tillige blev Provst
for Fuglse Herred.

Elvius, Danmarks Præstehist. 1869-84 S. 419.

<i>V. Schousboe.</i>
</chapter>

<chapter name="Asser, --1137, Ærkebiskop">
<b>Asser,</b> --1137, Ærkebiskop. Hans Fader var Jyden
Thorkild, almindelig kaldet Svend, Thorgunnasen eller
Trundsen, hans Moder hed Inga. Han omtales første
Gang i Anledning af sin Indvielse til Biskop i Lund
18. Nov. 1089 og var da alt over 30 Aar gammel. Fra
Slutningen af Aaret 1102, da Erik Ejegod forlod Landet
for at tiltræde en Pilegrimsrejse til det hellige
Land, indtil Kong Niels' Tronbestigelse (1104) styrede
han som Rigsforstander Landet tillige med Eriks ældste
Søn Harald. I dette Rigsforstanderskab har A. dog kun
spillet en lidet fremtrædende Rolle. Efter at Pave
Paschalis II omsider havde indvilliget i Oprettelsen
af en selvstændig Ærkebispestol for de nordiske Riger,
og Lund var bleven udset til det fremtidige Ærkesæde,
ved hvilket Valg ogsaa Hensynet til Bispens udmærkede
Personlighed blev gjort gjældende, indviedes A. af en
pavelig Legat, Kardinal Alberik, som Nordens første
Ærkebiskop (1104). En stor og mangeartet Virksomhed
ventede ham nu i det nyoprettede Ærkestift, der
indbefattede ikke mindre end 14 Stifter. Efter
Ærkebispeembedets Tiltrædelse hengaar en længere
Aarrække, over en Snes Aar, i hvilken A. kun en
sjælden Gang nævnes, han ordinerer forskjellige
Biskopper, bl. a. Gunner i Slesvig (1104), Jon
Øgmundsson paa Holum (1106) og dennes Eftermand Ketil
(1122), han indvier Kryptkirken i den under Opførelse
værende nye Domkirke i Lund (1123) og er i det hele
taget, synes det, kun optaget af sin Embedsgjerning,
saa han endog lader det Forsøg, der fra Bremen gjøres
for at rive ham Ærkebispestaven ud af Haanden,
uænset og ikke forsvarer sig. Hen paa Efteraaret
1127 fik A. et Besøg, som for os har Interesse
bl. a. ved det Bidrag til hans Karakteristik, der
derfra skriver sig. Nogle Sendebud, som Biskop Otto
af Bamberg («Pommerns Apostel») da sendte til A.,
skildre i deres Beretning om Sendelsen Ærkebiskoppen
som «en god og enfoldig Mand, der gjærne vilde høre,
hvad godt var, af usædvanlig Lærdom og Fromhed,
men i sit Ydre lige saa bondeagtig som Venderne». 

7. Jan. 1131 forefaldt Mordet i Haraldsted Skov,
for en lang Tid var det nu forbi med Roligheden i
Landet, og ogsaa A. skulde, saa gammel han var --
han var den Gang i Halvfjerdserne --, faa sin Del af
Ufreden. Strax ved den første Opbrusning i Anledning
af Mordet paa Knud Lavard, og da Almuen samlede sig
paa Ringsted Landsting for at faa Straf over Magnus
og hans medskyldige, havde Kong Niels søgt Raad hos
A. -- det var ikke første Gang, faar man en Formodning
om -- og var i den Hensigt at stille Folket tilfreds
draget til Ringsted. Her lykkedes det imidlertid kun
ved den af alle højt ansete A.s Bestræbelser at faa
Ophidselsen saa vidt dæmpet, at Kongen kunde komme
til Orde, hvorefter han med Ed maatte love, at hans
Søn skulde forlade Landet. Forbitrelsen brød dog
løs paa ny, efter at den svage Konge havde ladet sig
overtale til at kalde Magnus tilbage. Sjællænderne
og Skaaningerne valgte nu Erik, Knud Lavards Broder,
til Konge, dog havde denne i den følgende Tids Kampe
kun ringe Held og maatte i Foraaret 1133 søge Tilflugt
i Norge. Paa A. kunde Kongens Tilsidesættelse af sit
besvorne Løfte og Skaaningernes Valg af Erik ikke
blive uden Virkning, endnu stod han vedblivende paa
Niels' Side, men Grunden var lagt til det Omslag,
der senere foregik med ham. I Jan. 1133 havde han
efter Opfordring af sin nye Domprovst Eskil, en Søn
af hans Broder Christiern, udstedt et Brev om sin Gave
til Kirken, der næsten lyder som et Testament, da han
hen paa Sommeren overraskedes ved at modtage en Bulle
fra Paven, hvori han tiltaltes som «Biskop», og hvori
det efter en Bebrejdelse, fordi han tidligere pavelige
Breve og Sendebud til Trods havde forsømt at lade høre
fra sig ved Pavestolen, alvorlig paalagdes ham igjen
at give sig under Ærkebispen af Bremen og lyde ham
som sin Metropolit i alt. Hvad enten nu A. har fundet
Forholdene mere truende end 10 Aar tidligere, eller
han er bleven paavirket af sin energiske Domprovst,
ved nuværende Lejlighed vilde han ikke forholde sig
tavs og uvirksom. Den tyskfødte Lundekannik Herman
blev snarest mulig sendt til Rom, og det lykkedes ham
at oplyse Paven om Sagens rette Sammenhæng. Imidlertid
var Erik efter at have forladt Norge ved Juletid 1133
kommen til Skaane, hvis Indvaanere strax havde samlet
sig om ham. A. kunde nu ikke undgaa at træffe et Valg,
det gjaldt Niels eller Erik. Han tog Eriks Parti,
og da denne med sine Skaaninger rykkede ud til den
afgjørende Kamp ved Fodevig (4. Juni 1134), fulgte
han med og opmuntrede før Slagets 
Begyndelse Eriks Folk til «at gaa mandelig frem og
stride tappert». Udfaldet af Slaget og den Skæbne,
der kort efter traf Kong Niels, ere kjendte. Erik
blev af hele Folket valgt til Konge, og da han i
Slutningen af Aar 1134 opholdt sig i Skaane, maaske
for at blive kronet af A., havde denne gjennem en
Legat erholdt pavelig Bekræftelse som Nordens rette
Ærkebiskop. A. døde 5. Maj 1137 og blev begravet i
Lunds Domkirke, hvor «alle danskes første Ærkebiskop»
skulde mindes ved en Aartid.
-- Til den ovenfor anførte Dom af Biskop Ottos Udsendinge
skal her endnu føjes en anden Dom om A. af en dansk
samtidig. A. var, siger denne, ivrig og heftig,
klog og uden Fasthed. I én Henseende er denne Dommer
ubillig, A. havde sikkert baade Mod og Fasthed, men
han manglede det, der gjorde hans to Efterfølgere i
Ærkebispesædet saa betydelige, det vide Syn og den
hurtige Beslutning.

W. Faxe, Indbydskr. til Lunds Domkirkes Jubelfest, Lund 1845.
Ræder, Danmark under Svend Estridsen og hans Sønner.
A. D. Jørgensen, Den nord. Kirkes Grundlæggelse.

<i>C. Weeke.</i>
</chapter>

<chapter name="Asser (Rig), --o. 1151">
<b>Asser</b> (Rig), --o. 1151, var en Søn af den ansete og
mægtige Høvedsmand paa Sjælland og Rygen Skjalm
Hvide og blev i sit Hjem opdraget sammen med
Erik Ejegods Søn Knud. Ved Faderens Død (o. 1114)
arvede han sin Part af dennes Rigdomme og blev,
hvad ogsaa hans Kjendingsnavn tyder paa, selv en
rig og mægtig Mand, Han tog Bolig paa Gaarden
Fjenneslev, der laa i Nærheden af Ringsted, og
af hvilken man har fundet Rester i det nuværende
Fjenneslev lille (s. ovfr. S. 70). Her var det, hans
Hustru Inge, som skal have været af kongelig Byrd,
fødte ham Tvillingeparret Esbern Snare og Absalon
(1128). Alle kjende Sagnet om, hvorledes Inge ved
de to Taarne, hun satte paa Kirken i Fjenneslev, gav
sin fra Ledingsfærd hjemvendende Husbond den første
Underretning om Tvillingernes Fødsel. Hvorvel afgjort
urigtigt i en enkelt Henseende er dette Sagn dog,
som nyere Tiders Undersøgelser have paavist, ikke
ganske uden Hjemmel. Da Knud Lavard 7. Jan. 1131 var
falden for sin Fætter Magnus' Haand, sørgede A. og
hans Brødre for den myrdede Fostbroders Begravelse,
hvorefter de sammen med andre af Knuds Venner dreve
paa, at der skulde tages Hævn over Magnus og hans
medskyldige. Under de derpaa følgende, langvarige
Uroligheder, i hvilke A. vistnok har taget Del,
fandt Knuds unge Søn Valdemar for en Tid et Hjem i 
Fjenneslev, hvor Grunden blev lagt til det Venskab,
der siden bandt Esbern og Absalon til ham. Sine sidste
Aar tilbragte A. som Munk i det af ham og hans Brødre
stiftede Sorø Kloster, han døde 13. Dagen efter
Klosterkirkens Indvielse (o. 1151) og fik i dens
Kor sit sidste Hvilested. Hans Hustru, som levede
endnu 1157, havde foruden Esbern og Absalon født ham
Datteren Ingefred.

Estrup, Absalon som Helt, Statsmand og Biskop.
Danske Mindesmærker I.

<i>C. Weeke.</i>
</chapter>

<chapter name="Asser, --o. 1158, Biskop i Roskilde">
<b>Asser,</b> --o. 1158, Biskop i Roskilde. Hans Herkomst
er ubekjendt; han havde, førend han kom til at
føre Bispestaven, været Munk i Eskilsø Kloster og
Kapellan hos Kong Erik Lam. Den sidstnævnte Stilling
beklædte han endnu i 1142, men 1. Sept. 1145, ved
Lunde Domkirkes Indvielse, som han overværede, var
han Biskop i Roskilde. Et Par Aar derefter deltog
han i et Korstog imod Venderne (1147). I Spidsen
for en stor Hær landede Kongerne Svend og Knud,
ledsagede af Landets Bisper, paa Meklenborgs Kyst,
hvor flere tyske Fyrster sluttede sig til dem. Medens
Korsfarerne droge mod Dobin, en af Vendernes faste
Pladser, og der kun var ladet en ringe Styrke
tilbage til at passe paa Flaaden, blev denne en
Dag uventet angreben af Rygerne. Herover blev A.,
hvem Kong Svend havde betroet Overanførselen af
Flaaden, saa bestyrtet, at han forlod sit Skib og
søgte et Skjul om Bord paa et Handelsskib. Han døde
18. April 1158 eller 1159 og blev begravet i Roskilde
Domkirke. Hans Efterfølger i Bispesædet blev Absalon.

<i>C. Weeke.</i>
</chapter>

<chapter name="Asser (Svendsen), --1176--, Domprovst i Lund">
<b>Asser</b> (Svendsen), --1176--, Domprovst i Lund, var en
Søn af Svend Christiernsen af den indflydelsesrige
Trund-Slægt. Efter at have været Diakon i Lund blev
A. i Aarene før 1170 Domprovst sammesteds, men maatte
efter nogle Aars Forløb gaa i Landflygtighed. Hans
Farbroder Ærkebiskop Eskils Dattersønner indgik
nemlig en Sammensværgelse med Magnus, en Søn af
Kong Erik Lam, om at dræbe Kong Valdemar I. Efter
flere fejlslagne Forsøg bleve de røbede (1176),
hvorefter Magnus gik til Bekjendelse om sin og sine
medsammensvornes Brøde. Eskil, et Næstsøskendebarn
til A., og dennes Broder Christiern havde deltaget
i Sammensværgelsen; hvad A. selv angik, tilstod
han for Kongen, at han vel havde haft Kundskab om
de sammensvornes Planer, dog uden at have bifaldet
dem, og at han kun for Skams Skyld havde undladt at
aabenbare, hvad han vidste. Christiern maatte bøde
med 
Landflygtighed, og samme Skæbne ramte ogsaa A. De nærmere
Omstændigheder ved A.s Exil, der siges at have været
langvarigt og uden Tvivl har medført hans Afsættelse
fra Domprovsteembedet, kjendes i øvrigt ikke, men
naar Kong Valdemar, som Saxo meddeler, over et Aars
Tid efter Sammensværgelsens Opdagelse, i 1178, da
Ærkebiskop Eskil nedlagde sit Embede og havde faaet
Pavens Tilladelse til at udnævne sin Efterfølger,
kunde nære Frygt for, at han skulde udnævne A., synes
dette at tyde paa, at der den Gang endnu ikke var
bleven rejst nogen Tiltale mod Domprovsten. Efter 1178
forsvinder A. af Historien og er død i det seneste
o. 1200. Hans Død mindedes aarlig af Kapitlet i Lund
25. Marts.

<i>C. Weeke.</i>
</chapter>

<chapter name="Assersen, Jens, --1306, Biskop i Aarhus fra 1288">
<b>Assersen, Jens,</b> --1306, Biskop i Aarhus fra 1288. Han
var af fornem Familie og beslægtet med Ærkebiskop
Jens Grand, hvem han dog skal have formanet til
Eftergivenhed lige over for Kongen. Han var derfor
ogsaa en af de to jyske Biskopper, som Kongen 1299
tog til Vidner paa sin Appel til Pavestolen imod den
pavelige Legat Isarnus. Han forekommer ofte i sin
Egenskab af Medlem af Kongens Raad. Sit Domkapitel
saa vel som Skolemesteren og Korpræsterne (chorales)
begunstigede han paa flere Maader, f. Ex. Kapitlet
ved en Gave af Sølvbægre til en Værdi af 140 Mark
Penge. Han døde i. April 1306. (Ligsten, se Aarbøger
f. nord. Oldkynd. 1887 S. 113.)

Suhm, Hist. af Danmark XI.

<i>J. Kinch.</i>
</chapter>

<chapter name="Assersen, Thomas, --1553, Legatstifter">
<b>Assersen, Thomas,</b> --1553, Legatstifter. Han var Præst
i Stenbjærg i Angel i o. 50 Aar, indtil 1552-53;
han oplevede altsaa og deltog i den lutherske
Kirkereformation. I sit Testamente nævner han sin
Moder som endnu levende i Vindeby (ved Ekernførde);
det var saaledes maaske hans Hjemstavn. Efter at
have nedlagt sit Embede kjøbte han sig for 100 Mark
lybsk ind i Helligaandshuset i Flensborg og døde her,
før Aaret var omme, 3. Avg. 1553. Han blev begravet
i Husets Kirke (nu den danske Menigheds), hvor hans
Mindesten endnu ses i Væggen ved Alteret. Han efterlod
sig for den Tid ikke ubetydelige Midler, samlede i
den lange Embedstid; efter Fradrag af en Række Gaver
oprettedes der af dem et Legat paa 2700 Mark lybsk
for theologiske studerende og andre trængende. Legatet
er senere blevet forøget og sammensmeltet med andre.

Moller, Erneuertes Andenken Ehrn Th. Attzersen, 1778.
Skoleprogram for Flensborg Skole 1860, S. 28 ff.

<i>A. D. Jørgensen.</i>
</chapter>
<chapter name="Astrup, Frederik, 1727-1817, Præst">
<b>Astrup, Frederik,</b> 1727-1817, Præst, var en Degnesøn
fra Landsbyen Astrup i Aalborg Amt og blev født
27. Okt. 1727. Hans Fader hed Andreas A., Moderen
Inger Pedersdatter Elkjær. Efter at være undervist
i Hjemmet af sin Fader blev han efter dennes Død
indsat i Viborg Latinskole, 15 Aar gammel, og
dimitteredes 1746 der fra. 1749 tog han Attestats
og kom snart derefter tilbage til Jylland som
Huslærer. I Viborg begyndte han 1754 sin gejstlige
Virksomhed som Præst ved Tugthuset, forflyttedes der
fra omkring til alle Byens Kirker og gjennemgik alle
de gejstlige Værdigheder i Viborg, indtil han 1781
blev Stiftsprovst og Sognepræst ved Domkirken. Efter
58 Aars Præstevirksomhed i samme By -- hvad der turde
være noget enestaaende -- entledigedes han 1812 med
Titel af Biskop. Det var i hans sidste Embedstid,
at Domkirken blev gjort til Kornmagasin, og at endog
beredne Dragoner skulle være sete i den (Ursin, Viborg
S. 132). Han døde 21. Jan. 1817. Hans litterære
Virksomhed indskrænkede sig til nogle Prædikener
og en omskrivende Forklaring af Luthers Katekisme
(1779), hvilken staar Kirkelæren nærmere end mange
lignende samtidige Arbejder. Han var 2 Gange gift,
begge Gange med Præstedøtre; hans sidste Hustru,
Sophie Elisabeth f. Praëm, var 30 Aar yngre end han
og levede til 1844.

Saml. t. jydsk Hist. og Topogr. IV.

<i>A. Jantzen.</i>
</chapter>

<chapter name="Astrup, Mette Marie, 1760-1834, Skuespillerinde">
<b>Astrup, Mette Marie,</b> 1760-1834, Skuespillerinde. 
Allerede som Barn blev hun, der
var født 25. April 1760 i Kjøbenhavn og Datter
af Portneren ved det kgl. Theater, instrueret af
Skuespillerinden Jomfru Bøttger, der indpodede al
sin egen Unatur og Stivhed i det unge Pigehjærte,
og hun var ikke stort over 13 Aar, da hun 2. Juni
1773 debuterede paa det kgl. Theater som Leonora
i «Den stundesløse». Hun var i Besiddelse af en
ualmindelig dejlig Figur og et overordentlig smukt
Ansigt, hvis smaa Øjne dog ikke vare i Stand til at
forlene det med aandeligt Liv. Da Fr. Schwarz havde
stiftet «Det dramatiske Selskab», traadte hun ind i
dette, og Schwarz var overhovedet den, der fik mest
Andel i hendes kunstneriske Udvikling; men hvor meget
han end arbejdede med hende, og skjønt han gjennemgik
enhver ny Rolle med hende Replik for Replik, lykkedes
det ham dog aldrig at udrydde den Affektation og
Stivhed, der klæbede ved hendes Spil, hvilket i det
hele tydelig røbede mere Skole end Natur. Hvad der
ogsaa skadede hende, var, at hendes Organ var svagt,
men meget skarpt. 
Imidlertid fik hun en betydelig Virksomhed ved det
kgl. Theater og skaffede sig ved sin Routine, der
understøttedes af hendes imposante Figur og stolte
Holdning, et vist Ry i Roller, hvor hun skulde
fremstille den hovmodige skjønne, den intrigante
Hoffrøken eller den spydige Verdensdame. Blandt
hendes bedste Roller nævnes «Johanna Montfaucon»,
«Idda» og «Lady Macbeth». At hun i saa mange Aar
spillede en fremragende Rolle ved Theatret, havde
ogsaa for en Del sin Grund deri, at Theatrets Chef,
Kammerherre A. W. Hauch, i hende saa en Kunstnerinde
af første Rang og derfor trak hende frem ved enhver
Lejlighed. Hun optraadte sidste Gang 31. Maj 1823 som
Orsina i «Emilie Galotti», tog samtidig sin Afsked
med Pension og døde i Kjøbenhavn 16. Febr. 1834.

<i>Edgar Collin.</i>
</chapter>

<chapter name="Attrup, Carl August, 1848-92, Orgelspiller og Komponist">
<b>Attrup, Carl August,</b> 1848-92, Orgelspiller og
Komponist. Carl A. er født i Kjøbenhavn 4. Marts 1848,
Søn af Ølhandler Lars Jensen A. og Jensine Nielsine
f. Aagaard, blev i 1867 Elev af Musikkonservatoriet,
som 1. Jan. s. Aar var traadt i Virksomhed, og lagde
sig særlig efter Orgel; i Aarene 1869-83 var han Lærer
i Orgelspil ved dette Institut. Han ansattes 1871
som Organist ved Frederikskirken, forflyttedes 1874
til vor Frelsers Kirke og blev 1880 tillige Kantor
sammesteds. I 1874 blev han ogsaa Lærer i Orgelspil
og Musiktheori ved Blindeinstituttet og samme Aar
Lærer ved de ministerielle Feriekursus. Han er en
fremragende Orgelspiller, hvis Foredrag udmærker sig
ved Klarhed og Volubilitet, og han har givet talrige
Orgelkoncerter rundt om i Landet. Af hans større,
offentlig opførte Kompositioner kunne nævnes to
Kantater, en Koncertouverture, Koncertvariationer
for Orgel, Sørgemarche og Festmarche for Orgel
med blæsende Instrumenter. Han har udgivet en
Orgelskole og «Studier for Orgel» samt flere Hæfter

Præludier. Desuden er af ham udkommet flere Hæfter
Sange. Han blev i 1871 gift med Agnes Christiane
Henriette v. Wunderlich, Datter af Dekorationsmaler
og Fotograf Jacob Emilius v. W. Han døde 5. Okt. 1892.

Mendel u. Reissmann, Musikal. Conv. Lex.
H. V. Schytte, Musiklex.

<i>S. A. E. Hagen.</i>
</chapter>

<b>Atzersen, Thomas,</b> s. Assersen.

<chapter name="d'Alibert, Benoni,</b> 1768-1832, Officer">
<b>d'Alibert, Benoni,</b> 1768-1832, Officer, blev født i
Kjøbenhavn 4. Avg. (hjemmedøbt 5. Avg.) 1768 og var
Søn af ndfr. anførte François Jacques Xavier d'A. Han
begyndte sin militære Løbebane 
i 1785, i det han da udnævntes til Sekondlieutenant
à la suite i Armeen. Aaret efter blev han
Ingeniørsekondlieutenant à la suite og i 1787 virkelig
Sekondlieutenant i Ingeniørkorpset. I Tidsrummet
1790-1800 deltog han i Trianguleringen til den
første Kystmaaling i Norge og var 1800-6 Ingeniør
i Christianssand Fæstning. Han havde imidlertid i
1795 erholdt Premierlieutenants Karakter, blev i
1796 virkelig Premierlieutenant, i 1803 karakt. og i
1804 virkelig Ingeniørkapitajn. Fra 1806-10 var han
ansat ved det danske Ingeniørdetachement og blev,
efter i 1808 at have erholdt Majors Karakter, 1810
Major ved den norske Ingeniørbrigade (en Afdeling af
det danske Ingeniørkorps). Samme Aar ansattes han som
1. Direktør for den kombinerede militære og økonomiske
Opmaaling i Norge, hvilken Stilling han beholdt til
sin Død. Fra 1811-17 var han samtidig Kommandant
paa Kongsvinger og Blakjær Skanse. Ved Norges
Adskillelse fra Danmark i 1814 forblev han i Norge,
i hvilken Anledning han udslettedes af Armeens Lister,
men erholdt dog 1815 efter Ansøgning Afsked i Naade af
dansk Krigstjeneste. Han var i 1814 bleven forfremmet
til Oberstlieutenant og blev Aaret efter Oberst og
Chef for det norske Ingeniørkorps (fra 1818 kaldet
Ingeniørbrigaden), hvilken Stilling han ligeledes
beholdt til sin Død. I 1818 forfremmedes han til
Generalmajor og var i 2 Aar, 1821-23, midlertidig Chef
for Krigsskolen. Fra 1820 var han Æresmedlem af det
svenske Krigsvidenskabs-Akademi. Han døde 21. April
1832 efter i de sidste Aar at have lidt af en meget
nedbrudt Helbred. -- d'A. havde store Fortjenester
af Ordningen af Norges geografiske Opmaaling, særlig
efter dette Lands Forening med Sverige. -- 8. Jan. 1797
blev han gift med Jakobine Henriette Thaulow (f. 1776
d. 1833), Datter af By- og Raadstueskriver Henrik
Arnold T. og Søster til Henrik Wergelands Moder.

C. M. de Seue, Hist. Beretn. om Norges geogr. Opmaaling.
Halvorsen, Norsk Forf. Lex.
Norsk mil. Tidsskr. 1882, S. 584 f.

<i>V. E. Tychsen.</i>
</chapter>

<chapter name="d'Aubert, Francis Jacques Xavier, 1727-93, Officer">
<b>d'Aubert, Francis Jacques Xavier,</b> 1727-93, Officer,
er født 29. Sept. 1727 i Frankrig og nedstammer fra
en i 1612 adlet lothringsk Slægt. Han havde været
Lærer ved Artillerihøjskolerne i Metz og Strasburg,
men blev 1751 paa Grund af en Duel nødt til at
emigrere. I 1752 blev han ansat i dansk Tjeneste som
surnumerær Lieutenant med Kapitajns Karakter, 1755
blev han virkelig Lieutenant. Paa en Permissionsrejse
til Paris havde han 
det Uheld i det hannoveranske at stikke en
Postillon ihjel. Han turde derfor ej vende tilbage
til Danmark, men gik i Østerrigsk Krigstjeneste i
Syvaarskrigen. Han blev dog staaende i Nummer ved
den danske Armé, og 1762 resolverede Kongen, at
han skulde straffes med 5 Maaneders Arrest. Efter
2 Maaneder blev han dog pardonneret og sendt til
Armeen, der sammendroges i Holsten. Ved Artilleriets
Omorganisation i 1764 blev han Kapitajn, 1765 Major,
1769 karakt., 1770 virkelig Oberstlieutenant, 1777
Oberst og Kommandør for Artillerikorpset. 1776
naturaliseredes han som dansk Adelsmand. Han blev
anset for at være Hovedet for det Parti, der var imod
General Huth. Han blev 1787 karakt. Generalmajor
og 1788 Kommandant paa Kronborg, hvor han døde
22. Nov. 1793. 27. Maj 1767 blev han gift med
Juliane Bang, f. 25. Dec. 1748 d. 8. April 1834,
Datter af Porcellænshandler David B. Han var
Fader til den foregaaende og efterfølgende.

<i>P. C. Bang.</i>
</chapter>

<chapter name="d'Aubert, Jacques, 1769-1844, Officer">
<b>d'Aubert, Jacques,</b> 1769-1844, Officer, er
Søn af den foregaaende, født 16. Dec. 1769 i
Kjøbenhavn. Han blev 1776 Artillerikadet, 1781
Sekond-, 1787 Premierlieutenant, 1791 karakt.,
1796 virkelig Stabskapitajn, 1802 Kompagnichef,
1807 karakt., 1813 virkelig Major, 1812 karakt.,
1816 virkelig Oberstlieutenant og Chef for
holstenske Artilleribrigade, 1814 karakt. Oberst,
1815 Kammerherre. 1819 gik han af og blev
Generalkrigskommissær. 1813 blev han efter
Oberstlieutenant Wenzel Harmer Pladskommandant
i Altona og 1814 Medlem af Kommissionen til at
bestyre Tilbagetagelsen af Hertugdømmerne Slesvig
og Holsten. 1825 udgav han i Paris sine Memoirer
om Begivenhederne ved Hamborg i 1813. Han udtalte
sig deri meget bittert om den danske Krigsførelse
og fremsatte uheldige Insinuationer imod Prinsen af
Hessen, der i 1813 var kommanderende General, og med
hvem d'A. havde haft flere Sammenstød. Kongen lod
derfor d'A. stille for en Krigsret, der dømte ham
for Overtrædelse af Trykkefrihedsloven til Tab af
Charge og 6 Aars Landsforvisning. Kongen formildede
Dommen til simpel Afsked og Fæstningsarrest
paa Kongens Naade. d'A. forløb sig dog igjen,
imedens han sad i Citadellet, i Breve, han skrev
til Kongen og andre. Hans Arrest blev derfor for
en Tid skærpet. 1827, efter 2 Aars Arrest, blev
han benaadet og fik en ny Afsked med Pension. Han
rejste til Tyskland, bosatte sig i Oldenborg og døde
11. Dec. 1844 i Pisa. Han var en begavet og dygtig
Artilleriofficer med udmærkede militære Kundskaber, men 
hypokonder og ærgjerrig; han overvurderede sig selv, og da
han var i saa høj Grad lidenskabelig, at det næsten
kunde kaldes Sygdom, forløb han sig stadig. Straffen
for hans Bog synes dog for Stræng. Han var 1792
bleven gift med Christine Sophia Caroline Destinon,
døbt 4. Febr. 1769 i Kastellet, d. 24. Jan. 1809,
Datter af Generalmajor Johannes D.

Erslew, Forf. Lex.

<i>P. C. Bang.</i>
</chapter>

<chapter name="August,</b> Hertug af Nørborg (Nordborg), 1635-99">
<b>August,</b> Hertug af Nørborg (Nordborg), 1635-99, Søn
af Hertug Joachim Ernst af Holsten-Pløen og Dorothea
Augusta af Holsten-Gottorp, født 9. Maj 1635. Han
tog Krigstjeneste i Brandenborg og udmærkede sig
her ved sin Tapperhed og Dygtighed; 1664 blev han
Infanterigeneral og Gouvernør i Magdeburg, 1674
General-Felttøjmester, og 1676 forærede den store
Kurfyrste ham Øen Usedom som Anerkjendelse for
ydede Tjenester. Først efter Frederik Vilhelms Død
(1688) slog han sig til Ro i sit Hjem. Her havde
han 1676 efter Faderens Bestemmelse og Brødrenes
Arveforening af 1671 overtaget det af Kronen ved
Mageskifte for Oldenborg erhvervede Nørborg Len
paa Als med Gaardene Østerholm, Frederiksgaard,
Melsgaard og Hartspring, hvortil samme Aar som
Arv efter Broderen Bernhard kom Sæbygaard og 1684,
ved Overenskomst med Kongen og Hertugen af Gottorp,
Gudsgave, begge paa Ærø. Han lod opføre et nyt Slot
paa Nørborg i Steden for det afbrændte, men boede
selv meget ofte paa Østerholm. Død 17. Sept. 1699.

Hertug A. ægtede 1666 Elisabeth Charlotte, Datter af
Frederik, Fyrste af Anhalt-Harzgerode, og Enke efter
Vilhelm Ludvig, Fyrste af Anhalt-Køthen, f. 1647 d.
1723. Ved Testamente delte han sit sønderjyske Len
mellem sine to Sønner, saaledes at Joachim Frederik
fik Gaardene paa Als, Christian Carl dem paa Ærø.

F. v. Krogh, Gesch. d. Hauses Holstein-Sonderburg.

<i>A. D. Jørgensen.</i>
</chapter>

<chapter name="August Frederik, Biskop af Lybek, 1646-1705">
<b>August Frederik,</b> Biskop af Lybek, 1646-1705, Søn af
Hertug Frederik (III) af Gottorp og Marie Elisabeth
af Sachsen, født 7. Maj 1646. Han valgtes, 10 Aar
gammel, 6. Juni 1656 til Koadjutor i Lybek Stift,
efter at dette i 70 Aar havde haft Biskopper af samme
Slægt; hans ældre Broder Christian Albrecht var Aaret
før bleven valgt til Biskop. Det var en Betingelse
ved dette sidste Valg, at Christian Albrecht skulde
nedlægge Værdigheden, saa snart han ved sin Faders
Død var bleven Hertug, og det samme havde 
denne anordnet i sit Testamente; men ikke des mindre
beholdt han den med Kapitlets Samtykke ud over dette
Tidspunkt (1659), indtil Broderens fyldte 20. Aar
(1666).

Lybek Bispedømme bestod af Staden Eutin med det
nærmeste Opland og et noget mindre Distrikt i
Nærheden af Stiftsstaden. Hertil var der i Faderens
Testamente tilsikret A. F. en aarlig Indtægt af 8000
Rdl. af Gottorp. Han indrettede nu sin Hofstat i
Eutin og ægtede 1686 Christine, Datter af Hertug
August af Sachsen-Halle, f. 1656 d. 1698. Hans
Liv henrandt stille under disse smaa Omgivelser
paa det venlige Slot i en af Holstens skjønneste
Egne og i Bispegaarden i den gamle Hansestad. De
politiske Begivenheder, som gjentagne Gange førte
til voldsomme Sammenstød mellem de to Hertuger i
Holsten, Kongen af Danmark og Gottorperne, gik saa
godt som sporløst forbi hans lille Land, der i det
sidste Aarhundrede var blevet fuldstændig adskilt fra
Hertugdømmet. Striden om Koadjutorvalget foruroligede
ham vel en Del, da han stod ivrig paa sin Slægts Side,
men den kom dog først ret til Udbrud efter hans Død,
da de to Prætendenter Christian August af Gottorp
og Carl af Danmark stode over for hinanden. A. F.,
der i adskillige Aar havde haft en svag Helbred, døde
pludselig Natten til 2. Okt. 1705, efter at han Dagen
før havde paadraget sig en Forkølelse paa Jagten paa
Femern. Hans Ægteskab havde været barnløst. Samme Dag,
som han døde, tog Christian August Slottet Eutin
og Dagen efter Bispegaarden og Domkirken i Lybek
i Besiddelse, og det lykkedes ham at hævde denne
Besiddelse trods al Modstand. Landet tilhører som
bekjendt endnu hans Efterkommere, Storhertugerne af
Oldenborg.

Staatsbürg. Magazin X, 700 ff.

<i>A. D. Jørgensen.</i>
</chapter>

<chapter name="August Philip, Hertug af Sønderborg-Beck, 1612-75">
<b>August Philip,</b> Hertug af Sønderborg-Beck, 1612-75,
Søn af Hertug Alexander af Sønderborg og Dorothea
af Schwarzburg, født 15. Nov. 1612. Han forlod efter
Arveforliget 1633, hvorved der kun tilstedes de yngre
Brødre et aarligt Deputat af 1000 Rdl., Fædrelandet og
gik til Tyskland, hvor han 1645 ægtede Clara, Datter
af Grev Anton af Delmenhorst. Aaret efter erhvervede
han af sin Søster Sophie Cathrine Godset Beck i
Minden, som hun havde faaet i Medgift af sin Broder
Hans Christian. Han levede nu her til sin Død 1675
og opgav efter Sønderborgs Inddragelse under Kronen
ethvert Forhold til sit Fædreland, medens han føjede
Navnet Beck til sin Hertugtitel. Han var 3 Gange 
gift; efter Claras Død (1647) med hendes Søster
Sidonia og efter hendes Død (1650) med Maria
Sybilla (d. 1699), Datter af Grev Vilhelm Ludvig af
Nassau-Saarbrück. Hans Sønner og deres Slægt tjente
i de preussiske, polske og russiske Hære, indtil hans
Sønnesøns Sønnesøns Søn, den eneste efterlevende
Mand af Linjen Beck, Hertug Frederik Vilhelm Poul
Leopold traadte i dansk Tjeneste og ombyttede det
fremmede Navn med Titelen Glyksborg (1825). Med hans
Søn Christian (IX) besteg Slægten 1863 den danske,
og samme Aar med dennes Søn Georg den græske Trone.

F. v. Krogh, Gesch. d. Hauses Holstein-Sonderburg.

<i>A. D. Jørgensen.</i>
</chapter>

<chapter name="Augusta, Hertuginde af Gottorp, 1580-1639">
<b>Augusta,</b> Hertuginde af Gottorp, 1580-1639,
Datter af Frederik II af Danmark, født 8. April
1580. Som Lærere for hende i hendes Barndom
nævnes den tidligere tyske Præst i Kjøbenhavn,
M. Laurids Pedersen, Samuel Noviomagus og Ludvig
Pedersen, Lærer i Fransk. 30. Avg. 1596 havde hun
paa Kjøbenhavns Slot Bryllup med Hertug Johan Adolf
af Holsten-Gottorp. Forholdet til hendes Ægtefælle
blev imidlertid efterhaanden mindre godt, i det
hun var en bestemt Modstander af hans Tilbøjelighed
til at begunstige den reformerte Lære. Efter at den
kalvinistiske Dr. Philip Cæsar var ble ven Hofpræst,
afholdt hun sig i Aarene 1614-16 fra at deltage i
Gudstjenesten paa Gottorp Slot og gik ofte til Fods,
selv i daarligt Vejr, til Domkirken i Slesvig By. Da
Johan Adolf var død 31. Marts 1616, sørgede hun
for Cæsars Afskedigelse og Tilbagekaldelsen af den
rettroende Dr. Jacob Fabricius. Selv tog hun derpaa
Ophold paa sit Enkesæde Husum Slot, hvor hun udøvede
en betydelig Myndighed og interesserede sig ivrig
for Kirke- og Skolevæsen. Trods sine ellers strængt
lutherske Anskuelser begunstigede hun dog her Enken
Anna Owena Hoyer, der ved sine sværmeriske Meninger
og Skrifter forargede Gejstligheden, og gav hende,
da hun 1632 rejste til Sverige, en Anbefaling med til
den svenske Enkedronning Maria Eleonora. -- A. skildres
som meget gjerrig, og dette stemmer med, at hun efter
sin Moder Enkedronning Sophies Død tiltog sig et af
denne egenhændig skrevet Inventarium, hvilket gav
Anledning til en langvarig og meget bitter Strid med
Broderen, Christian IV. Hun døde 5. Febr. 1639 og
ligger begravet i Slesvig Domkirke.

Wendler, Valet Sermon, Schlesw. 1639.
Krafft, Ein Zweyfaches Zwey-Hundert-Jähriges Jubel-Gedächtnis, Hamb. 1723.                      

<i>J. A. Fridericia.</i>
</chapter>
<b>Augusta,</b> Hertuginde af Augustenborg, 1633-1701,
s. Ernst Gynther, Hertug af Augustenborg.

<chapter name="Augusta, 1823-89, Prinsesse">
<b>Augusta,</b> 1823-89, Prinsesse, yngste Datter af
Landgrev Vilhelm af Hessen og Prinsesse Charlotte,
Kong Christian VIII's Søster. Hun blev født i
Kjøbenhavn 30. Okt. 1823 og ægtede 28. Maj 1854
Baron Axel Blixen-Finecke til Stamhuset Dallund og
Stamhuset Næsbyholm i Skaane; 6. Jan. 1873 blev hun
Enke. Hendes sædvanlige Opholdssted er «Villa Augusta»
ved Helsingør. Hun døde 17. Juli 1889.

<i>A. Thorsøe.</i>
</chapter>

<chapter name="Augustin, Johan Samuel, 1715-85, astronomisk Forfatter og Embedsmand">
<b>Augustin, Johan Samuel,</b> 1715-85, astronomisk Forfatter
og Embedsmand, er født 31. Marts 1715 i Oldenswort
af en gammel ejderfrisisk Familie. Da han var 2
Aar gammel, døde Faderen, Joh. Sam. A., hvorpaa
hans Morbroder og Formynder, Corniels Bischoff i
Tetenbüll, lod ham opdrage i Fødebyen af Farbroderen,
Steffens A. Efter endt Skolegang studerede han ved
Universiteterne i Kiel, Jena og Leipzig. Det var
hans Hensigt efter sin Hjemkomst at studere Jura,
men han foretrak at tage imod en Informatorplads,
der blev ham tilbudt. Hos Wiedeburg i Leipzig
havde han faaet Smag for Mathematik og Astronomi,
hvilke Videnskaber han senere dyrkede med stor Iver,
hvad hans store Bibliothek og Instrumentsamling
(Katalog udg. af Erichsen) noksom bære Vidnesbyrd
om. Han var ogsaa en virksom Deltager i Udgivelsen
af «Peder Paars» med Kobbere af Clemens. 1750 fik
han Ansættelse i Krigskancelliet i Kjøbenhavn, i
hvilket han 1757 avancerede til første Sekretær. Det
kgl. danske Videnskabernes Selskab optog ham 1775 som
Medlem. Han døde ugift som Etatsraad 26. April 1785
og var den første Mand af Stand, som havde anordnet at
blive begravet paa Assistenskirkegaarden. Hans Portræt
findes i ovennævnte Katalog over hans Bogsamling.

Foruden nogle Oversættelser paa Tysk har han udgivet:
«Briefe des Joaber Adaders aus der Sonne an Pyrophilus
auf Kosten der Pyrophilaner» (s. 1. 1748). Desuden
i 12. Del af Videnskabernes Selskabs Skrifter:
«Om Forskjellen imellem Tycho Brahes og Picards
Meridian af Uranienborg» samt «Adskillige Steders
Længde og Bredde i Norge». Derimod ere de i 1781 og
1782 forelæste Afhandlinger: «Om Tycho Brahes skrevne
Observationer og deres Skæbne» samt «Om Vejrligets
besynderlige Forandringer i Januar 1782» ikke udkomne
i Trykken.

Worm, Lex. ov. lærde Mænd. Nyerup, Lit. Lex.
Lahdes Mindesmærker i. H.

<i>Schjellerup.</i>
</chapter>
<chapter name="Aumont, Louis Auguste François, 1805-79, Maler">
<b>Aumont, Louis Auguste François,</b> 1805-79, Maler. Han
var Søn af Underbogholder i Nationalbanken og Major i
Borgervæbningen Jean Pierre Marie A. (hvis Fader Jean
A. var Hofmodehandler i Paris) og Elisabeth f. de
Janty og blev født i Kjøbenhavn 7. Jan. 1805. Han
gjennemgik Kunstakademiet og fik 1824 den mindre, 1826
den store Sølvmedaille. Med Rejseunderstøttelse af
Frederik VI og senere af Grev Moltke paa 200 Sp. (800
Kr.) aarlig var han 3 Aar i Paris og arbejdede hos
Maleren Baron A. Gros, medens han samtidig malede
Portrætter, for hvilke han, efter Anmodning, af
Akademiet i Kjøbenkavn fik Attest for «at have lagt
umiskjendeligt Talent for Dagen». Efter Hjemkomsten
lykkedes det ham dog ikke at blive agreeret ved
Kunstakademiet trods gjentagne Forsøg, og fra 1834-42
levede han i Hamborg, hvorfra han efter Stadens Brand
vendte tilbage til Kjøbenhavn. I disse Aar var han
temmelig søgt som Portrætmaler. Efter at være rejst
til Vestindien fór han 1853-65 som Intendant ved
Marinens Skibe, kjøbte sig derpaa ind i Sygehjemmet
og døde der 6. Maj 1879. Han blev gift 1832 med
Vilhelmine Bernardine Paasche (f. 1812), med hvem
han bl. a. havde Sønnen <i>Horace Henri Philippe A.</i>,
f. 16. Dec. 1839 i Hamborg, uddannet i Kjøbenhavn
til Porcellæns- og Blomstermaler og død 7. Febr. 1864,
Dagen efter Slaget ved Sankelmark, hvor han var bleven
haardt saaret.

Weilbach, Konstnerlex.

<i>Ph. Weilbach.</i>
</chapter>

<chapter name="Aurilesius, Niels Pedersen,<h1></h1> 1601-34, Professor">
<b>Aurilesius, Niels Pedersen,</b> 1601-34, Professor, var i
Følge det latinske Program, som Universitetet udstedte
ved hans Jordefærd, født i Landsbyen «Aurilesia»
i Sjælland. Selv kaldte han sig oprindelig «Ørløse»
og paa Latin «Arvilæsius». Vi vide imidlertid ikke med
Vished, hvad det er for en By, som derved menes. Nogle
tænke paa Aareløse i Terslev Sogn; men man kunde
maaske med større Ret nævne Arløse, der i sin Tid
var en Kirkeby, men nu er en Del af Førslev Sogn. Saa
meget er vist, man maa søge denne lærde Orientalists
Vugge i en Bondehytte i Egnen mellem Ringsted, Næstved
og Kjøge. I den sidste By begyndte han sin Skolegang,
siden fortsatte han i Roskilde og Herlufsholm,
hvorfra han blev Student i Aaret 1620. Siden rejste
han udenlands, en Tid lang som Hovmester for Erik
Pors, støttet med det kgl. Rejsestipendium, og lagde
sig med Flid efter de østerlandske Sprog. Hjemkommen
blev han 1626 Professor lingvarum Orientalium ved
Universitetet; tog 1627 Magistergraden og 1630 den 
theologiske Doktorgrad. Samme Aar blev han Professor
i Theologien, men døde allerede 4. Okt. 1634 «af
Blodsot». Gift 1628 med Mette, en Datter af afdøde
Biskop Peder Jensen Vinstrup. N. P. var en af sin
Tids lærdeste Mænd; navnlig havde han saa omfattende
Kundskaber i Hebraisk, Kaldæisk, Aramaisk, Syrisk og
Arabisk som ingen anden samtidig hertillands. Den
smukke Salme «Naar jeg betænker den Tid og Stund»
antages at være forfattet af ham.

Vinding, Acad. Haun. p. 306 ff.
Ny kirkehist. Saml. II, 660 o. fl. St.
Oldenburg og Kierkegaard, Nord. Tidsskr. for christ. Theol. III, 154 ff. 263 ff.

<i>H. F. Rørdam.</i>

</chapter><chapter name="Axelsen, Cort,</b> s. Aslaksen.">

<b>Axelsen, Cort,</b> s. Aslaksen.

</chapter><chapter name="Axelsen, Laurids, o. 1657-1717, Præst">

<b>Axelsen, Laurids,</b> o. 1657-1717, Præst. Han er født i
Ryde Præstegaard paa Laaland og Søn af Præsten Axel
Hansen og Anne Jensdatter fra Rudkjøbing. Adelsmanden
Erik Grubbe til Gammelgaard og Tjele tog sig af ham
og satte ham 1663 i Viborg Skole, hvor han betalte
Kost og Ophold for ham hos Rektoren, Mag. Niels
Jensen. 1670 blev han Student og ordineredes 1678
til Skibspræst; to Aar efter blev han Kapellan
i Nysted, men opgav denne Stilling efter et Aars
Forløb, da han 1681 blev kaldet til Sognepræst
for Vesterbølle og Østerbølle i Rinds Herred
i Viborg Stift. 1689 udnævntes han tillige til
Provst over samme Herred. 2. April 1685 havde han
ægtet Anne Mogensdatter, en Ridefogeds Datter fra
Lynderupgaard. Hun var den Gang Enke efter Præsten
Mads Pedersen Farstrup i Ulbjærg. Begge hendes
Ægteskaber vare barnløse. Hun døde 1714. Samme Aar
tog L. A. Afsked som Provst og døde 3 Aar efter,
24. Nov. 1717. Med sin Hustru havde han arvet Mads
Farstrups Dagbog, som omfattede Aarene 1536-1684,
og som han fortsatte til 1715, i det han dog tillige
optog de Dagbogsoptegnelser, han selv havde gjort
fra 1681 af. Hans Samtid giver ham det Vidnesbyrd,
at «han var en fin, lærd og meget oprigtig Mand,
i hvem baade Lærdom og Levned fulgtes ad, saa hans
Lige var ikke i denne Egn». Han gjør ogsaa Indtryk
af at have været en god Type paa en praktisk jysk
Landsbypræst, der under vanskelige økonomiske Forhold,
og derfor ogsaa med vexlende Held, bestræbte sig
for at holde sit Kald og sin Præstegaard med Mark
og Have i god Stand. Hans Optegnelser yde i kultur-
og personalhistorisk Henseende væsentlige Bidrag til
hans Tids Historie. Han har desuden i Haandskrift
efterladt sig en Samling danske 
og latinske Digte, ligesom der ogsaa tillægges ham en
Oversættelse af det græske Digt «Batrachomyomachia»
(Frøernes og Musenes Krig).

Mads Pedersen Farstrups og Laurids Axelsens
Dagbog 1536-1715, udg. af I. Secher, Aalborg 1813.
Nye Tidender om lærde og curieuse Sager 1725, S. 101. 149. 371 ff.
Personalhist. Tidsskr. 2. R. I, 231 ff.

<i>S. M. Gjellerup.</i>
</chapter>

<chapter name="Axen, Peter 1635-1707, Humanist og Jurist">
<b>Axen, Peter</b> 1635-1707, Humanist og Jurist, var
født 16. Juli 1635 i Husum, hvor hans Fader, Titus A.,
var Borgmester. Studerede i Helmstädt, Leipzig og Jena
Retsvidenskab, Filologi, Historie og Poesi. Berejste
dels som Hovmester for en ung Adelsmand, dels som
Sekretær hos Hertugen af Holsten-Gottorp forskjellige
Lande, 1663-65 Frankrig, 1667-68 Italien, siden
Nederlandene og England. Nedsatte sig 1680 som Advokat
i Slesvig og ægtede Anna Catharina Boje (d. 1687). Han
nød en betydelig Anseelse i lærde Kredse. Har 1667 fra
Italiensk til Latin oversat Galeazzo Gualdos Historie
om Pyrenæerfreden (1659), hvilken han ledsagede med
historiske Tillæg; ligeledes er han bekjendt som
Udgiver af Phædrus' Fabler (Hamb. 1671). Flere af de
Haandskrifter til Slesvigs Specialhistorie, hvormed
hans rige Bogsamling var forsynet, ere landede i det
store kgl. Bibliothek i Kjøbenhavn. I sine senere
Aar var han lammet ved Podagra. Døde 1707. Til Husum
Skole legerede han en Kapital.

Moller, Cimbria lit. I, 25 f.
Allg. deutsche Biographie I, 707.

<i>H. F. Rørdam.</i>
</chapter>

*

<chapter name="Baad, Abraham Brodersen,</b> --1410">
<b>Baad, Abraham Brodersen,</b> --1410, hørte til en lidet
fremtrædende hallandsk Adelsæt, der i Skjoldet førte
et Tyrehoved. Han kom tidlig i Gunst hos Dronning
Margrethe, hvem han laante Penge, og blev en af
hendes mest betroede Mænd, der som dansk Rigsraad
deltog i alle Unionsmøderne; i Vinteren 1393-94
ledede han Belejringen af Stockholm, og 10 Aar efter
anførte han den Expedition, der forgjæves søgte at
fravriste den preussiske Højmester Øen Gulland. Han
blev Slotshøvedsmand paa Varberg og Laholm, saaledes
at hele Halland lød under ham, og dertil føjedes
store Len hinsides den svenske Grænse i Værend og
Finvid. Sin store Indflydelse benyttede han til at
erhverve sig uhyre Rigdomme: ved Giftermaal med
en svensk født Adelsenke, ved Kjøb, Mageskifter
og Tilpantning skaffede han sig det ene Gods efter
det andet og ikke altid paa den lempeligste eller
lovligste Maade; det var vanskeligt for Bonden
eller den mindre Adelsmand at staa Stormanden imod,
og A. B. udbyttede sin Stilling til det yderste. «Hvor
Hr. A. raadede, var det et haardt Herskab», og især
blandt Svenskerne gik han for en grusom Tyran og
stor Vellystning. Til sidst ejede han o. 200 Byer
og Gaarde, spredte over Halland, Skaane og hele det
sydlige Sverige, og i hans Gjemmer fandt man efter
hans Død foruden en Mængde Sølvtøj og Klenodier en
Sum i rede Penge, svarende vel til 1/2 Mill. Kroner.

I Sommeren 1410 fulgte A. B. Erik af Pommern paa et
Krigstog til Als, og her blev han pludselig halshugget
uden for Sønderborg 27. Avg. Klagen mod ham lød paa,
at han havde «brudt det Vilkaar, som han selv havde
vilkaaret under Liv og under Gods om en Fred paa
Landet Als»; senere siges, at det var ved Voldtægt
mod en Kvinde, at han havde brudt Freden. 
Tiden var dog ellers ikke saa Stræng mod den Art
Gjerninger, og Kong Erik synes kun at have grebet
Lejligheden til at skaffe sig af med en mægtig
Stormand, der «havde flere Svende end Kongen
selv». Dronning Margrethe var i det Øjeblik højt
oppe i Sverige; hun lagde Beslag paa alt Hr. A.s
Gods og Efterladenskaber, og 1411 indkaldte hun hans
Arvinger for Rigsraadet. Det var hans eneste ægtefødte
Datters Mand, Svenskeren Hr. Ture Stensson (Bjelke),
og hans efterlevende Enkes Frænder; disse tilstode,
at Straffen var retfærdig, og at de ikke havde Ret
til nogen Arv, «uden Dronningen naadig vilde unde dem
noget». Margrethe gav dog ikke noget tilbage; kort
efter hendes Død viste derimod Kong Erik Arvingerne
den Gunst at overlade dem, hvad A. B. havde ejet «med
rette», mod at de paa ny erklærede, at Hr. A. var
blevet «rettelig undlivet efter Landsloven».

Det ses af samtidige Udtalelser, at Henrettelsen
blev optaget med Glæde i Sverige; Kong Erik,
hedder det, «befriede derved Riddere og Svende,
fattige og trængende, Bisper og Klerke fra et
Trældommens Aag». Men da siden Misnøjen med Erik
af Pommern voxede i Sverige og til sidst førte til
Kalmarunionens Opløsning, kom A. B. til at staa i et
andet Lys. Man opfattede ham som en Svensker, og i
den Rimkrønnike, der forfattedes ved Karl Knutssons
Hof, blev han besunget som den vise og rige Ridder,
der ej havde sin Lige i Manddom, og som «misted'
sit Liv i gode Tro», ja, det tilføjedes, for ret at
gjøre Eriks Voldsgjerning klar, «Dronning Margrethe
det saare kærer» (dvs. beklager). Ud fra denne farvede
Skildring opvoxede da siden den Forestilling, at
Hr. A. endog havde været Margrethes Elsker. Herom
vides i Virkeligheden aldeles intet, og selv det,
at hun misbilligede Henrettelsen, passer ikke med
hendes Optræden efter A.s Død. Som Støtte derfor kunde
i det højeste anføres, at hun stiftede Sjælemesser
for den afdøde baade i Lunde og Roskilde Domkirke,
men dette skete kun efter tidligere Løfte til ham,
der da eftergav Dronningen, hvad hun skyldte ham.

P. v. Möller, Bidrag till Hallands hist. I, 88 ff. 
Kr. Erslev, Dronning Margrethe S. 267. 320.

<i>Kr. Erslev.</i>
</chapter>

<chapter name="Baad, Broder Svendsen, --1436">
<b>Baad, Broder Svendsen,</b> --1436, var af samme Æt som den
foregaaende og vistnok en nær Frænde af denne. Han
ejede Gods i Sverige og synes helt at have følt
sig som Svensker. Under Erik af Pommerns Krig med
Hanseaterne var han Fører 
for en Fribytterskare, men faldt 1432 i Lybekkernes
Hænder; Kongen udløste ham ikke af Fangenskabet,
hvad der vakte megen Misnøje i Sverige. Da han ved
Fredslutningen var blevet fri, stillede han sig strax
paa Engelbrecht Engelbrechtssons Side og nævnes 1436
som en af Anførerne for den svenske Bondehær, der
belejrede Varberg. Efter Engelbrechts Død kom han i
Strid med Karl Knutsson og blev paa dennes Befaling
henrettet 1436.

Jahn, Danmark und. Unionskongerne S. 106. 159. 170 f.

<i>Kr. Erslev.</i>
</chapter>

<chapter name="Baade, Peter Daniel, 1737-1823, Præst">
<b>Baade, Peter Daniel,</b> 1737-1823, Præst, fødtes
i Throndhjem 8. Marts 1737. Faderen: Daniel B.,
Kjøbmand og Overvrager; Moderen: Malene Maria
f. Lange. Gik i Throndhjems Skole under G. Schøning,
deponerede 1755, tog Examen philos. et philol. 1756,
theol. 1757. Var 5 Aar Huslærer i Norge, laa saa 1 1/2
Aar i Kjøbenhavn for at søge, men nyttede Tiden til
at studere Theologi og Naturhistorie, hvorhos han tog
juridisk Examen. 1764 drog han hjem til Throndhjem,
blev 1766 Hører ved Skolen, kom i Forbindelse med
Gunnerus navnlig ved fælles botaniske Studier. 1768
blev han Sognepræst til Lidemark og Bjeverskov paa
Sjælland. Her vandt han en Præmie for en Afhandling
af landøkonomisk Indhold, ligesom han skrev en Bog
om den kgl. danske Mission, der ikke blev trykt. 1784
Provst, 1785 Sognepræst til Borgund i Bergens Stift,
1792 Provst over Søndmøre. Han var af Biskop Brun
anset for Stiftets dygtigste Embedsmand og tilhørte
den gamle orthodoxe Skole. Som Botaniker var han
anlagt paa det praktiske (Havedyrkning, Surrogater
for Korn i Krigstiden). Tog Afsked ved sit Jubilæum
18. Marts 1818 og døde 25. Okt. 1823. Gift 1773 med
Karen Spliid fra Jylland (antagelig Datter af Præsten
Poul S. i Tern), der døde 1813.

Thrap, Bidrag til d. norske Kirkes Hist. i 19. Aarh. I, 110 ff.

<i>D. Thrap.</i>
</chapter>

<chapter name="Baagøe, Carl Emil, 1829-1902, Maler">
<b>Baagøe, Carl Emil,</b> 1829-1902, Maler. Han er Søn af
Skibsfører Jan Hansen B. og Dorthea Frederikke
f. Hendriksen og fødtes 22. Avg. 1829 paa
Christianshavn. Han viste tidlig Lyst til at tegne
og blev derfor sat i Malerlære, medens han samtidig
fik Adgang til Kunstakademiet. Efter at han 1848 var
bleven Svend, ernærede han sig som Dekorationsmaler
og øvede sig i sin Fritid som Sømaler, mest ved at
studere paa Værfterne. Omsider følte han sig saa vidt,
at han ganske opgav Haandværket, og fra 1855 har han
udstillet som Sømaler. I 1864 havde han en mindre
Rejseunderstøttelse af 
Akademiet (400 Kr.), medens han saa vel før som senere
har foretaget talrige Sørejser for sine Studiers
Skyld. Han vælger gjærne rolige, venlige Motiver
med stille Luft og laber Kuling, som oftest fra vore
egne indre Farvande, og har for en stor Del fundet
Afsætning for sine Billeder i England. I 1862 ægtede
han Ida Hansine Sørensen. Han døde 16. April 1902.

Weilbach, Konstnerlex.
Weilbach, Konst og Æsthetik S. 195.

<i>Ph. Weilbach.</i>
</chapter>

<chapter name="Bache, Christian Peter Mathias, f. 1830, Departementschef">
<b>Bache, Christian Peter Mathias,</b> f. 1830, Departementschef, 
Søn af Kancellist i Generalitetet,
senere Kontrollør ved Usserød Klædefabrik Ludvig
B. og Hansine f. Callesen, er født i Kjøbenhavn
14. Okt. 1830, blev 1847 Student fra det v. Westenske
Institut og tog 1854 juridisk Embedsexamen. 1855 blev
han ansat som Assistent i Indenrigsministeriets
Landvæsenskontor, konstitueredes 1859 som
Kancellist og forblev i denne Stilling, indtil
Kancellistposterne ophævedes i Maj 1860, blev i
Slutningen af 1861 Fuldmægtig og Expeditionssekretær
i Landvæsenskontoret, konstitueredes 1868 som Chef
for Kommunekontoret og udnævntes 1869 til Direktør
for Indenrigsministeriets 1. Departement. Ved
Siden af denne sin Hovedvirksomhed har han beklædt
forskjellige andre Stillinger. Saaledes var han
fra 1858-69 Docent i Landboret ved Landbohøjskolen
og desuden i længere Tid Amanuensis hos Sjællands
Biskop samt i Vinterhalvaaret 1865-66 konstitueret
som Amtmand paa Bornholm. 1875 blev han Medlem
af Direktionen for Frederiks Hospital og røgtede
dette Hverv, indtil Direktionen ophævedes ved
kgl. Res. af 2. Okt. 1882. Endelig har han siden
Landmandsbankens Oprettelse 1871 været Regeringens
tilsynshavende ved Banken. 1876 blev han Kommandør af
Danebrogs 2., 1878 af dens 1. Grad. 18. Nov. 1864
ægtede han Marie Sophie Amalie Kierrumgaard
(f. 25. Juli 1842), Datter af Havnekontrollør
i Kjøbenhavn Hans K. og Birgitte f. Fog.

<i>G. Kringelbach.</i>
</chapter>

<chapter name="Bache, Lars, 1771-1809, Færgemand">
<b>Bache, Lars,</b> 1771-1809, Færgemand, født
10. Febr. 1771, er bleven særlig bekjendt ved sin lige
saa modige som uegennyttige Optræden 3. Nov. 1801,
da en orkanagtig Storm hærgede Københavns Red, og han 
i sin Færgebaad sammen med 5 andre uforsagte Mænd reddede 
Besætningen fra et kæntret Skib. Grosserer Staal-Hagen i 
København, der fra Havnen bemærkede de skibbrudnes 
farlige Stilling, udlovede
strax en Belønning af 100 Rdl. til den, som frelste
dem; men B. afslog senere denne Dusør med de 
Ord, at sligt gjorde man ikke for Penges
Skyld. Af Kongen hædredes han for sin behjærtede 
Opførsel med Medaillen pro meritis og 30
Rdl. aarlig i Pension, ligesom Grosserer-Societetet
skjænkede ham en Sølvpokal, der endnu opbevares i
Familien. Oehlenschlager og Guldberg have besunget
hans Daad. I Aaret 1807 besørgede han flere
Gange med stor Livsfare Depecher fra Kronborg til
Kjøbenhavn. 1809 udrustede han en Kaper, med hvilken
han begav sig ad Østersøen til, men kuldsejlede
9. Juni i en Byge under Stævns og mistede tillige
med hele Besætningen (14 Mand) Livet. -- B. var
gift med Ane Margrethe Bagge, f. 17. Maj 1771 d.
20. Febr. 1857. Sønnesønner af ham ere de ndfr. nævnte
Brødre Niels og Otto B.

Dansk Penning-Mag. 1855.

<i>C. With.</i>
</chapter>

<chapter name="Bache, Niels, 1841-95, historisk Forfatter og Skoledirektør i Kjøbenhavn">
<b>Bache, Niels,</b> 1841-95, historisk Forfatter og
Skoledirektør i Kjøbenhavn. B. fødtes 22. Maj 1841 i
Roskilde, hvor hans Fader, Niels B., var Kjøbmand,
Søn af ovfr. nævnte Lars B. Den opvakte Dreng
kom i Metropolitanskolen, hvorfra han dimitteredes
1859. Han havde allerede fra sit 16. Aar maattet give
Undervisning for at subsistere, og denne Gjerning
fortsattes samtidig med, at han studerede Historie
og Lovkyndighed. 1865 underkastede han sig latinsk
juridisk Examen. 1872 blev han Lærer i Historie og
Geografi ved Søofficersskolen. Han oversatte Arnds
«Tyve Aars Historie» (2 Bind, 1871) og Lanfreys
« Napoleon I's Historie» (5 Bind, 1872-77),
skrev Oversigten over Tidsrummet 1855-66 i den
franske Oversættelse af Allens Danmarkshistorie,
var Medarbejder af «Nord. Conversationslexikon»,
2. Udg., og «Forlagsbureauets Haandlexikon». Kort
efter at han var bleven juridisk Kandidat, begyndte
han Udgivelsen af en stor populær Nordens Historie
med Illustrationer; 1. Udgave fuldendtes 1875,
2. Udgave, som den første i 5 store Bind, 1887. Det
er et paa udstrakt Læsning grundet Arbejde i en jævn,
rolig og klar Form. -- 1886 blev B. Direktør for de
private Skoler i Kjøbenhavn. 25. Jan. 1879 ægtede
han Marie Hornemann, Datter af Dr. med. E. H.
Han døde 9. Nov. 1895.

<i>H. Schwanenflügel.</i>
</chapter>

<chapter name="Bache, Niels Simon, 1748-95, Gartner">
<b>Bache, Niels Simon,</b> 1748-95, Gartner, fødtes
15. Marts 1748 af Bondeæt i Knudstrup i Aarhus
Stift, uddannedes i Havebruget, bl. a. ved Rejser og
fleraarigt Ophold i Holland (Amsterdam) og England
(Sion-House og Kew Gardens), samt ansattes 1. April
1780 som Gartner ved den kgl. botaniske Have ved
Charlottenborg i 
Kjøbenhavn, i 1793 ved Frederiksborg Slotshave og i
1794 som Gartner og Slotsforvalter ved Charlottenlund,
hvor han døde 7. April 1795. I Anledning af nogle
af N. D. Riegels og N. Tønder Lund offentliggjorte
Angreb paa Forholdene i den botaniske Have udgav
B. i 1787 og 1788 et Par Modskrifter, af hvilke
det sidste -- 52 Sider i 4to -- indeholder adskillige
gode Oplysninger og ret træffende Bemærkninger. Der
findes imidlertid, i Følge E. Warming, «Dansk
botanisk Litteratur» 1881, Ytring af Formodning om,
at den egentlige Forfatter er Professor Chr. Friis
Rottbøll. Flere mindre Afhandlinger fra B.s Haand
offentliggjordes i Almanakker paa Foranstaltning
af Landhusholdningsselskabet, af hvilket han var et
virksomt Medlem.

Physicalsk Bibl. V (1795) S. 206 ff.

<i>Tyge Rothe.</i>
</chapter>

<chapter name="Bache, Otto, Maler, f. 1839">
<b>Bache, Otto,</b> Maler, f. 1839. B. er Søn af Kjøbmand
Niels B. og Emilie Kirstine f. Winther og født i
Roskilde 21. Avg. 1839. Efter at Forældrene i 1844
vare flyttede til Kjøbenhavn, begyndte han allerede
i sit 11. Aar at tegne paa Kunstakademiet og lærte
samtidig at male hos Marstrand, som netop i de Aar
stod i sin Kunsts rigeste Blomstring. I 1857 fik
B. Akademiets store Sølvmedaille, svarende til det
nuværende Afgangsbevis, og Aaret efter udstillede
han sit første selvstændige Billede, et Portræt
af sin Fader. Det viste sig snart i hans Valg af
Æmner, at han med Forkjærlighed dvæler ved Dyrenes
Færd, helst ved deres Liv i fri Luft, selv om han
ikke alene i Portrætter og mindre Figurbilleder,
men i de senere Aar ogsaa i større historiske
Kompositioner hævder sin Plads som Fremstiller af
Mennesket. I 1863 fik han den Neuhausenske Præmie
for «Husdyr i Bondegaarden», og Aaret efter kjøbte
den kgl. Malerisamling «En Æltevogn ved et Teglværk
i Jylland», hvori ligeledes Landlivet og dets Dyr,
her den ufortrødne graa Oxe, vare Hovedgjenstanden,
medens det humoristiske «Grævlingehund med Hvalpe»
(Tombolaen, 1866) var et fra Opfattelsen og Udførelsen
lige virkningsfuldt Interiør fra Dyrelivet. S. A. drog
han med Akademiets Rejseunderstøttelse til Paris,
hvis daværende Kunst, hvori en alvorlig Formfølelse
paa en glimrende Maade forbandt sig med den største
Frihed i Stemning og Farve, i høj Grad paavirkede
hans allerede i Marstrands Skole udviklede maleriske
Foredrag, og to saa kraftig udførte Billeder som
«Karreheste» og «Franske Omnibusheste i Stalden»
(1867-68) vidnede om hans Fremskridt. Sit andet
Rejseaar tilbragte B. i Italien, og efter 
Hjemkomsten ægtede han (1868) Clara Charlotte Elise
Haagensen, en Datter af Skræddermester H.

Med «En Frokostscene», et lille Billede med en kvik
ung Dame og en stor Hund, ualmindelig muntert i
Farvevirkningen (1870), «Hundene skal have Mad»,
nogle legemstore Portrætter, f. Ex. Hilkers, og det
med mange hele Figurer med Aftenbelysning udførte 
«Portrætgruppe af Familien Ræder», der i 1872 vandt
Udstillingsmedaillen, var hans fremragende Plads
i den yngre Kreds af Kunstverdenen saa givet, at
Akademiet samtidig optog ham til Medlem 23. April
1872.

Af hans mange senere Arbejder kan fremhæves «Efter
Vildsvinejagten» (den kgl. Malerisamling, 1876),
«Et Kobbel Heste uden for en Kro», med Dyrene næsten
i Legemsstørrelse og med, som saa tit i B.s Billeder,
et virkningsfuldt Landskab som Baggrund (Kongens
Privatsamling, 1878), «Vintermorgen ved Børsen», med
en træffende valgt diset Luftvirkning over og om de
talrige Figurer (1881), «De sammensvorne efter Erik
Glippings Drab» (Nationalmusæet p. Frederiksborg,
1882), «Slutning af Parforcejagten paa Frijsenborg»
(1884), med en Mængde Portrætfigurer, «Køerne drives
ud af Stalden; Morgen sent i Oktober», med Dyrene
i Legemsstørrelse (den kgl. Malerisamling, 1883) og
endelig «Christian IV's Kroningstog» (Nationalmusæet
p. Frederiksborg, 1887), hans største og betydeligste
Værk. I hele denne Række Billeder, der kun er et
ringe Tal af, hvad han har malet, støttes den sunde,
energiske Udførelse af en stedse mere udviklet Sans
for en Farvevirkning, hvori Kraft parres med Finhed.

Müller, Nyere dansk Malerkunst.
Weilbach, Konstnerlex.

<i>Ph. Weilbach.</i>
</chapter>

<chapter name="Bache, Tollef Olsen,</b> 1770-1848, Handelsmand, Lægprædikant">
<b>Bache, Tollef Olsen,</b> 1770-1848, Handelsmand,
Lægprædikant, født i Maj 1770 i Rollag i Numedal,
hvor Faderen, Ole Bakke, og Moderen, Anne, vare
Bønder. Han overtog Forældrenes Gaard 1796 efter i
nogen Tid at have drevet Kramhandel. Han havde et
muntert Sind indtil 1798, da han kom til alvorlig
Eftertanke ved Paavirkning af den omrejsende
Haugianer Søren Røer. Han var 1797 bleven Lensmand,
men det hindrede ham ikke fra at gjøre Prædikerejser,
bl. a. til Hallingdal, hvor han blev arresteret, men
atter frigiven. 1802 traf han paa Eker Hans Hauge,
der gjærne vilde have en af sine Venner bosat i
Drammen og foreslog B. at tage Borgerskab her som
Kjøbmand. Han flyttede da til Drammen i Febr. 1803
efter at have frasagt sig Lensmandsombudet, 
begyndte at handle, og hans Hus blev Samlingsstedet
for Hauges Venner i Byen og de omrejsende Prædikanter,
blandt hvilke han nød megen Anseelse som en begavet
og ualmindelig dygtig Mand af en selvstændig
Karakter og en fast Vilje, der stundum tog sig
ud som Stivsind. Han blev Aarsag til den første
Splittelse blandt Hauges Venner, hvis Samfund havde
holdt sig fast organiseret ved gjensidig aandelig
Paavirkning og timelig Understøttelse. Han levede i et
ulykkeligt Ægteskab og vilde skilles for at indtræde
i et nyt. Det gik ikke, medens Hauge levede, men da
denne var død (1824), satte han sin Vilje igjennem,
og der blev en stor Strid. Den blev ham til sidst
uudholdelig, og han flyttede 1833 til sin Gaard Valle
i Lier, hvor han døde 22. Jan. 1848. Skjønt vel de
fleste af Hauges Venner vare blevne hans Modstandere,
var det aldrig hans Mening at bryde Samfundet, hvilket
han viste ved at optræde offentlig til Hauges Forsvar
mod Professor S. J. Stenersens kritiske og omhyggelige
Fremstilling af hans Liv og Virksomhed (1828). Den
Smaahandel, hvormed han 1803 var begyndt, forlod han
snart og blev Trælasthandler noget før 1813. Ved sin
Dygtighed kæmpede han sig igjennem de sørgelige Aar
under og efter Krigen, og da han trak sig tilbage,
overlod han sit Handelshus i blomstrende Forfatning
til sine Sønner. Hans Formue ansloges ved hans Død
til noget over 300000 Kr. Gift 1. 1796 med Guri
Sæbjørnsdatter (f. 1781, d. i Botne 14. Febr. 1837);
2. med Anne Halvorsdatter Vister fra Tune i Smaalenene
og Enke efter en Bonde paa Gundhus i Modum (f. 1778,
d. i Lier 14. Nov. 1858 efter samme Aar at være
udtraadt af den norske Kirke).

Halvorsen, Norsk Forf. Lex.

<i>D. Thrap.</i>
</chapter>

<chapter name="Bachmann, Hans, 1752-1841, Officer">
<b>Bachmann, Hans,</b> 1752-1841, Officer, er født
paa Vellinggaard ved Vejle 18. Okt. 1752 og
Søn af Overførster, Jægermester Peder B. og
Kirstine Benedicte f. Kruse (f. 28. Juli 1725
d. 8. Okt. 1755). B. blev efter at have faaet sin
første militære Uddannelse som Kadet ved Livregiment
Ryttere 1772 ansat som Sekondlieutenant i samme
Regiment, ved hvilket han i 60 Aar forrettede aktiv
Officerstjeneste, og hvor han gjennemløb alle Graderne
lige til Generalmajor og Chef -- et Særsyn selv i hine
Dage, hvor Officererne vare langt fastere knyttede
til Afdelingen end nu. 1777 blev han saaledes
Premierlieutenant, 1786 Ritmester og 3 Aar efter
Eskadronschef, 1795 Major, 1804 Oberstlieutenant,
1809 Oberst og Aaret efter Regimentschef, 1812
Generalmajor. I den store Hær, 
som Frederik VI i Slutningen af 1813 samlede
ved Lille Bælt, kommanderede han Rytterbrigaden i
1. Armédivision, i 1814 kommanderede han 2. Brigade af
det til Rhinen marcherende Kardorffs Korps og i 1815
1. Brigade i Auxiliærkorpset under Frederik af Hessen,
der drog ind i Frankrig. Han vedblev at være Chef for
sit Rytterregiment, der i 1816 fik Navn af Livregiment
Kyrasserer, indtil 1830, da han stilledes à la suite,
og der overdroges ham Kommandantposten i Slesvig og
Gottorp, som han beklædte til sin Død. 1832 udnævntes
han til Generallieutenant.

B. var en sjælden duelig, nidkjær og erfaren
Officer, der i alle Stillinger viste sig sin Post
voxen. Kongen hædrede ham ved flere Lejligheder
og lod ham 1823 til Løn for hans Fortjenester
optage i den danske Adelsstand, i hvilken hans
Adoptivsøn, Sekondlieutenant J. N. Fürsen, der
Aaret efter ægtede Datteren Juliane, ligeledes
indlemmedes under Navn af Fürsen-Bachmann. 1826
udnævntes han til Storkors af Danebrog. Han døde
i Slesvig 22. Nov. 1841, og hans Enke, Margrethe
Cathrine Caroline f. Fürsen, døde 20. Juli 1845.

<i>S. A. Sørensen.</i>
</chapter>

<chapter name="Bacmeister, Lucas, 1530-1608, Hofpræst">
<b>Bacmeister, Lucas,</b> 1530-1608, Hofpræst, var født
i Lüneburg og uddannet i det derværende Lycæum
under den berømte Skolemand Lucas Loss; studerede
siden i Wittenberg; blev 1552 «Undertugtemester» paa
Koldinghus for Kong Christian III's yngre Sønner,
Magnus og Hans. Denne Stilling indtog han til
vedkommendes fulde Tilfredshed indtil April 1556, da
han vendte tilbage til Wittenberg. Han studerede nu
først en Tid Jura, men opgav dog siden dette Studium
for udelukkende at hellige sig til Theologien. Tog
1558 Magistergraden med megen Berømmelse, hvorpaa
han efter Christian III's Død af Enkedronning
Dorothea 1559 kaldtes til hendes Hofprædikant paa
Koldinghus. Aaret efter ægtede han Johanne, Datter af
den kgl. Livlæge, Professor Jacob Bording, i hvilken
Anledning Professorerne i Kjøbenhavn overrakte en
Sølvkande som Universitetets Brudegave til det unge
Par. Da B. mødte adskillig Modstand i Enkedronningens
Omgivelser, modtog han 1562 en Plads som Professor
i Theologien og Præst i Rostock. Melanchton havde
allerede 1560 anbefalet ham til denne Stilling med
de Ord: «Han er gudfrygtig, vellærd, forstandig,
fredelskende og er tilbøjelig til at arbejde ved et
Universitet». Der siges, at Frederik II 1563-64 søgte
at drage ham paa ny her til Landet ved Tilbud om en
Plads som Professor ved Kjøbenhavns Universitet 
og Hofpræst; men denne Efterretning er dog ikke
tilstrækkelig afhjemlet. Vist er det derimod, at
B. 1572 var i Kjøbenhavn som Deltager i Festlighederne
i Anledning af Frederik II's Bryllup med Sophie af
Meklenborg, og at han i ikke ringe Grad nød Kongens
Tillid. En Række unge danske Adelsmænd vare fra Tid
til anden optagne i hans Hus i Rostock og betroede
til hans Vejledning som Tyge Brahe (1566), Christian
Friis til Borreby (1566-71), Frederik Rosenkrantz
(1584), Frederik Skovgaard (1587) o. a. I Aaret 1592
blev B. Superintendent i Rostock. Døde 9. Juli 1608.

Moller, Cimbria lit. II, 46 f.
Zwergius, Siell. Clerisie S. 476 f.
Rørdam, Kbhvns Universitets Hist. 1537-1621.
Krabbe, Die Universität Rostock S. 637.

<i>H. F. Rørdam.</i>
</chapter>

<chapter name="Bachoff v. Echt, Johan Friedrich, 1710-81, Diplomat">
<b>Bachoff v. Echt, Johan Friedrich,</b> 1710-81, Diplomat,
tilhørte en meget gammel limburgsk Adelsslægt,
hvoraf en Gren tidlig nedsatte sig i Køln, men paa
Grund af Overgang til Protestantismen maatte forlade
denne By og søge et nyt Hjem i Preussen og Sachsen,
hvor den endnu er bosiddende i det altenburgske. I
Køln indtog Familien en fremragende Plads i det rige
Handels-Patriciat, adskillige af dens Medlemmer
udmærkede sig som Videnskabsmænd (Retsvidenskab,
Medicin), og andre kæmpede tappert under Gustav Adolfs
og Frederik II's Faner.

J. F. var født i Gotha, hvor hans Fader, der af
Kejseren var udnævnt til Rigsfriherre og Rigshofraad,
besad betydelige Godser. Efter at være indtraadt i
dansk Tjeneste udnævntes han i 1736 til Resident
i Petersborg og i 1740 til Gesandt sammesteds,
hvorfra han i 1743 akkrediteredes Kejser Carl VII (d. 1745), der
residerede i München, før han 1750 forflyttedes til Wien. I
denne Gesandtskabspost, med hvilken han tillige
fra 1744 til 1752 forbandt Repræsentationen ved
Rigsforsamlingen i Regensburg, forblev han til sin Død
24. Jan. 1781. Han giftede sig i 1756 med Komtesse
Ronow fra Brunsvig. Han var dansk Etatsraad, senere
Gehejmekonferensraad og Ridder af Danebrog, og af
Kejseren ophøjedes han i den rigsgrevelige Stand. --
Han var ikke nogen meget fremragende Diplomat, men
grundig bekjendt med tysk Statsret og meget flittig,
saa at hans Indberetninger beløbe sig til o. 3000
Numre.

Hans Broder <i>Ludvig Heinrich B. v. E.,</i> 1725-1792,
virkede ogsaa som dansk Diplomat. Først
var han Gesandt i Madrid fra Marts 1758 til
Febr. 1760. Derefter akkrediteredes han ved
Rigsforsamlingen i Regensburg, først som tilforordnet
Gehejmeraad Christopher Moltke, hvis Datter han havde
ægtet 1749, senere som selvstændig Minister. I 1768
tog han Afsked der fra, men i 1776 
indtraadte han paa ny i dansk Statstjeneste og
udnævntes til Gesandt i Dresden efter først at være
bleven naturaliseret i Henhold til Indfødsretsloven
af 1776. Paa Grund af Svagelighed opholdt han sig
kun lidet i Dresden, i det han mest levede paa
Broderens Gods Romschütz i Sachsen-Altenburg,
indtil han 20. Febr. 1778 tog Afsked. -- Han blev dansk
Gehejmeraad og Ridder af Danebrog. Han var ubetydelig
som Diplomat, og hans faa Bidrag til Litteraturen
have intet Værd.

Familiepapirer.
Worm, Lex. ov. lærde Mænd III, 895.

<i>P. Vedel.</i>
</chapter>

<chapter name="Baden, Christen Hansen, --1618">
<b>Baden, Christen Hansen,</b> --1618, var en Søn af den
nedennævnte Hans Lauridsen B. til Nørgaard. Om hans
Fødsel og Ungdom haves ingen Efterretninger; i Aaret
1590 blev han Hofjunker, men hans Tjeneste ved Hove
fik 2 Aar efter en brat Afslutning, i det han maatte
rømme Landet, fordi han i Duel havde dræbt en anden
Adelsmand, Peder Rud. Uagtet Drabet synes at være sket
af Nødværge, førte Forhandlingerne mellem hans Frænder
og den dræbtes Slægtninge om Forlig i adskillige Aar
ikke til noget Resultat, og først i 1598 kunde han ved
Kongens Mellemkomst opnaa et frit Lejde til at vende
hjem. Efter i Kalmarkrigen at have gjort Tjeneste som
Lieutenant og som Befalingsmand paa Borkholm paa Øland
blev han 1612 forlenet med Kronborg og 1618 tillige
med Svenstrup Len; men allerede 4. Dec. sidstnævnte
Aar døde han ugift og blev begraven i St. Olai Kirke
i Helsingør. Han skrev sig til Nørgaard paa Laaland,
men blev dog vistnok først Ejer af denne Gaard ved
sin Moders Død 1616. C. H. var den sidste Mand af
den adelige Slægt Baden.

Danmarks Adels Aarbog 1884, S. 43.

<i>Thiset.</i>
</chapter>

<chapter name="Baden, Gustav Ludvig, 1764-1840, Historiker og Jurist">
<b>Baden, Gustav Ludvig,</b> 1764-1840, Historiker og
Jurist. Han fødtes i Altona 29. Febr. 1764, hvor
hans Fader Jacob B. (se ndfr.) da var Rektor; da
denne senere i en Aarrække var Rektor ved Helsingørs
Latinskole, nød B. sin Skoleundervisning i denne
og blev fra den 1780 dimitteret til Universitetet;
1784 blev han juridisk Kandidat og tilbragte derefter
nogen Tid hos sin Farbroder Torkil B. (se ndfr.) paa
Baadesgaard paa Laaland. Hans Hensigt var der fra at
vende tilbage til Kjøbenhavn og ved Rejsestipendier
at fortsætte sine Studier i Udlandet; var dette hans
Ønske blevet opfyldt, var hans Livs Bane maaske bleven
en ganske anden, end den blev; nu fik hans Planer en
anden Retning, da 
han paa Laaland forlovede sig med Francisca Margrethe
Ramus, f. 20. Sept. 1763, Datter af Provst Christian
R. i Stokkemarke, og det gjaldt nu for ham at komme
i en saadan Stilling, at han kunde gifte sig. 1786
erhvervede han Bestalling som Overretsprokurator,
og Aaret efter fik han Embedet som Herredsfoged i
Laalands Nørre Herred; 23. Okt. 1789 ægtede han
da sin forlovede. Det følgende Aar forflyttedes
han til Lemvig som Byfoged samt Foged og Skriver
i Skodborg-Vandfuld Herreder, en Forflyttelse,
der den Gang af Slægt og Venner betragtedes
som næsten en Ulykke formedelst Lemvigs fjærne
Beliggenhed; i de faa Aar, B. var her, havde han
især sin Opmærksomhed henvendt paa at afhjælpe de
med de jævnlige Strandinger forbundne Uordener. Sin
videnskabelige Virksomhed begyndte han i disse Aar
med en Afhandling om «Tabet af Oldtidens Agt for
Thingene», og 1793 erhvervede han den juridiske
Doktorgrad i Kiel. Allerede 1794 kom B. tilbage til
Laaland som Borgmester i Nakskov og Herredsfoged i
Sønder Herred, hvortil 1795 knyttedes Embedet som
Vice-Landsdommer i Laaland og Falster. Virksom,
som B. var, tog han her Initiativet til Fjordens
Opmudring og gav Stødet til en bedre Postforbindelse
mellem Nakskov og Kjøbenhavn; som Herredsfoged var
han saa heldig at opdage en vidt forgrenet Tyvebande,
der i flere Aar ustraffet havde drevet sit Uvæsen.

Aar 1800 blev B. Herredsfoged i Bjærge, Aasum
og Vinding Herreder i Fyn samt fra 1805 tillige
Birkedommer og Skriver ved Ulriksholm og Østergaard,
hvilke Embeder han bestyrede indtil 1816, da Ønsket
om en roligere Stilling bevægede ham til at ombytte
dem med Embedet som By- og Raadstueskriver samt
Notarius publicus i Odense, hvortil, meget mod B.s
Forventning, knyttedes Funktion som anden Raadmand,
der var ulønnet. Forretningerne bleve derfor langt
omfangsrigere, end han havde formodet, og dette i
Forbindelse med hans Uoverensstemmelse med den øvrige
Magistrats Anskuelser i Henseende til de til Byens
Opkomst nødvendige Foranstaltninger gjorde Stillingen
saa utaalelig for B., at han 1818 søgte og opnaaede
det baade ved Forretninger og Indtægter mindre Embede
som Birkedommer og Birkeskriver i Hørsholm. Lykken
havde nu omsider smilet til ham: vel var det aldrig
lykkedes ham at komme i en videnskabelig Stilling,
som hans Studier havde gjort ham mest skikket til,
men Embedet var ikke større, end at han ved Hjælp
af en Skriverdreng kunde besørge det og endda have
Fritid til Studeringer, og Kongen gav 
ham et personligt Tillæg af 400 Rdl. med Forpligtelse
til at anvende sit Otium til Studier i Fædrelandets
Historie.

B. mente nu at kunne tilbringe Resten af sit Liv i
Ro, men dette Haab skulde blive til intet; to Ting
vare Skyld heri, hans Pengeaffærers Uorden og hans
Stridbarhed. Det siger sig selv, at en Mand, der ved
Siden af betydelig Embedsvirksomhed var saa hengiven
til Studier som B., ikke kunde overkomme begge Dele
i lige høj Grad, og da hans største Interesse var
hos Studierne, gik det ud over Embederne. Dette
viste sig ikke saa meget ved hans Udførelse af
Forretningerne -- thi hvor han kom, satte han sig med
Iver ind i de lokale Forhold og tog Initiativet til
Forbedringer -- som i Bestyrelsen af de offentlige
Midler, der vare ham betroede; han var hele sit Liv
komplet ukyndig i Pengeforhold -- intet Under da,
at de kom i den største Uorden, saa meget mere som
hans Mangel paa Evne til at holde dem i Orden let
benyttedes af hans underordnede. Allerede medens
han var i Odense, solgtes hans kostbare Samling af
Bøger og Haandskrifter til Dækning af Gjæld, et Tab,
der ramte ham haardt; han vilde heller miste et af
sine Børn end sit Bibliothek, havde han en Gang
ytret. Gjælden voxede imidlertid stadig og havde
1820 naaet en Størrelse af 8000 Rdl., men maaske var
det lykkedes ham som andre at opnaa en Akkord med
Kancelliet, hvis ikke hans usalige Stridbarhed havde
skadet ham. Denne var et Hovedtræk i hans Karakter,
som Modgangen yderligere udviklede; heftig og bidende
vittig, som han var, tæmmede han sjælden sin Tunge, og
dette blev Anledningen til hans Ulykke. Da han nemlig
som Justitsbetjent i Hørsholm havde god Lejlighed til
at lære Kystpolitiet at kjende, og han fandt dette
unyttigt, hvilket han ytrede i et lille Skrift,
blev han meget koldt modtaget ved en Avdiens hos
Kancellipræsident Kaas, der i Forvejen lige saa lidt
som Ørsted var ham venlig sindet; en heftig Disput
om dette Politis Nytte udspandt sig, og til sidst
ytrede B., at den eneste Nytte, han kjendte af det,
var den, at dets Avtoriteter fra første Haand fik
Synet af de mange smukke Skaanske Bønderpiger. Faa
Dage efter, i Avg. 1820, blev B. suspenderet fra sit
Embede og Aktion anlagt imod ham til Betaling af hans
Embedsgjæld. Skjønt hans Svoger, Professor Chr. Ramus,
tilbød at stille Sikkerhed for største Delen af Gjælden 
og anvendte hele sin Indflydelse for at faa
Suspensionen hævet, ja endog gik til Kongen selv,
var Kancelliet ubønhørligt; en Mand som B., hvis
frimodige Udtalelser længe havde været det 
ubehagelige, slap det ikke, naar det først havde Lejlighed
til at komme ham til Livs. Samtiden havde derfor ogsaa
det Indtryk, at man gik strængere til Værks mod B.,
end man ellers plejede i lignende Tilfælde. Aktionen
mod ham gik sin Gænge, og, da personlig Arrest truede
B., greb han i Efteraaret 1822 til den fortvivlede
Udvej at flygte til Hamborg, hvorfra han med en
svensk Skipper rejste til Christiania; utrættelig i
Arbejde søgte og fik han her, især ved Justitiarius
J. C. Bergs Indflydelse, Beskæftigelse i Rigsarkivet,
ligesom han i det hele blev meget vel modtaget af
de norske Lærde, om han end ogsaa her stødte mange
fra sig ved sit heftige Væsen. Men længe varede det
ikke, inden han, trods en højtidelig Forestilling
til den norsk-svenske Konge, maatte finde sig i at
blive udleveret og ført tilbage til Kjøbenhavn som
Fange. Efter sin Sædvane vedblev han i Fængselet sine
Studeringer fra den tidlige Morgen. Det var 2. Bind
af «Smaa Afhandlinger og Bemærkninger fornemmelig i
Fædrenelandets, Middelalderens og den kristne Kirkes
Historie», som han efter sin Forlæggers Ønske samlede
til Udgivelse. Denne Bog udkom 1824 og skulde gjøre
B.s Ulykke fuldstændig; paa flere Steder havde han
nemlig i den udtalt sig saa skarpt mod Kristendommen,
at Kancelliet -- efter Biskop Münters Angivelse --
fandt sig foranlediget til at lade B. tiltale
derfor. Ved Overrettens Dom blev B. dømt til
Embedsfortabelse og 3 Aars Landsforvisning, hvilken
sidste dog ved Højesterets Dom af 13. Nov. 1824
formildedes til et Aars Statsfængsel (i Citadellet);
hans Gjæld blev afgjort ved Ramus' Tilbud og
Sammenskud af danske og norske Venner. At han for
Resten af sit Liv var under Censur, er selvfølgeligt.

Da Fængselsaaret var overstaaet, var B. fri, men uden
Subsistensmidler, ikke en Skillings Pension. Han tog
Bolig i Kjøbenhavn og levede af, hvad hans litterære
Arbejder indbragte, og af, hvad hans Døtre kunde
fortjene ved Haandarbejde; hans svagelige Hustru
døde 16. Febr. 1831. Som rimeligt er, var det et
tarveligt Liv, og Pengene forstod B. ikke at holde
paa; havde han nogen, gik han paa Konditorierne
for at traktere sin Yndling, en lille Datterdatter,
han havde i Huset, eller han kjøbte Lamper for dem,
hans største Passion. Enkelte Velyndere af ham lode
ham tilflyde nogen Understøttelse, og af dem maa især
nævnes, foruden Ramus, Konferensraad Nicolai Abraham
Holten, Gehejmestatsminister Frederik Moltke
og en Kobbersmed Nyeholm. B. døde 25. Avg. 1840.

B.s Karakter var en mærkelig Sammensætning; han havde 
arvet sin Faders koleriske Temperament og sin Moders
skarpe Natur; med Had til al Adel- og Præstevælde
forbandt han høje Tanker om den studerede Stands
Overlegenhed over den ustuderede; han var stolt af
sin lærde Slægt, og det var ham en bitter Skuffelse,
at dens gamle Navn i Videnskaberne ingen Arvetager
havde. Hans Afsky for Despoti fra oven hindrede
ikke, at han som Embedsmand behandlede Bønderne som
deres Behersker, og for en Menneskealder siden kunde
man endnu i Fyn fortælle adskillige Historier om,
hvorledes han paa sine Embedsrejser udskrev Proviant
til at tage med hjem; som et Bevis paa, hvor lidet han
var afholdt i Fyn, kan ogsaa anføres en Anekdote om,
hvorledes en Mand, der i Fremmedbogen i Langeskovs
Kro fandt hans Navn «Landsdommer Baden», der over
tegnede en Galge med Paaskrift: «her i hænger Raden».

Fra sin mødrene Slægt havde han arvet Lysten til
Soldaterstanden, og kun Forældrenes bestemte Modstand
hindrede ham i at blive Officer; tidlig tvungen ind
paa Embedsvejen betragtede han sig som Offer for
en ubønhørlig Skæbne, der ikke tillod ham helt og
holdent at hengive sig til sin højeste Interesse,
Studiet af Historien. Fra sin Ungdom af anvendte
han paa dette al den Tid, som Forretninger levnede
ham -- og mere endnu --, med Pen i Haand studerede han
stedse, og med Jærnflid granskede han Kilderne til
Fædrelandets Historie, stadig excerperende, hvorved
hans Øjne svækkedes stærkt, og hans Haandskrift
blev næsten ulæselig. Det er en lang Række Arbejder,
som blev Frugten af disse hans Studier. 1797 udgav
han «Det danske Riges Historie», der vandt saa megen
Anerkjendelse, at den blev oversat paa Tysk og efter
Hegewisch's Anbefaling anvendtes ved flere Skoler
i Hertugdømmerne. 1804 efterfulgtes den af «Det
norske Riges Historie», der er 2 Gange oversat
paa Svensk (1817 og 1851). Utallige vare hans
Bidrag til Tidsskrifter, dels Recensioner, dels
smaa polemiske Indlæg, dels større Afhandlinger
i Fædrelandets Historie, af hvilke han samlede
de betydeligste i 3 Bind (1820-22) under Titel
«Afhandlinger i Fædrenelandets Kultur-, Stats-, Kirke-
og Litterærhistorie », der efterfulgtes af de ovenfor
omtalte «Smaa Afhandlinger osv.» i 2 Bind. I disse
Afhandlinger nedlagde han et stort Fond af Lærdom
og behandlede Æmner, der hidtil for en stor Del vare
oversete; hans Oplysninger om Postvæsenets Historie,
om Øresundstolden, om Levemaaden, om Sæderne og
Oplysningen, om Klædedragten, om Hesteskoens Historie
(for hvilken Videnskabernes

Selskab belønnede ham med sin Sølvmedaille)
o. m. fl. indeholde saa mange Bidrag til dansk
Historie, at Nutidens Forskere altid ville kunne
lære meget af ham; selv Æmner som Musikkens
og Lægevidenskabens Historie fandt i ham en
Dyrker. Af andre betydeligere Arbejder bør nævnes
hans Karakteristiker af de oldenborgske Konger og
hans Skrift om Griffenfelds Fortjenester. Hans Livs
Hovedarbejde blev dog en udførlig «Danmarks Riges
Historie», som han 1829-32 (med Understøttelse
af Samfundet til den danske Litteraturs Fremme)
udgav. Man maa forbavses over, at en Mand i hans Alder
i Løbet af 4 Aar kunde udarbejde det 5 Dele stærke
Værk; men her kom de Excerpter, han havde reddet af
sit Bibliothek, ham til god Nytte; da Værket slutter
med Christian VI's Død, fortsatte han det efter en
anden Plan i Frederik V's og Christian VII's Regerings
Aarbøger (1832 og 1833). Endnu maa nævnes et saadant
Flidsarbejde som «Dansk-norsk historisk Bibliothek»
(1815) og «Dansk juridisk Ordbog» (1822). Ogsaa den
danske og norske Lovkyndigheds Historie behandlede
han i et særligt Skrift (1809).

B.s svage Side som Forfatter var hans Mangel paa
Kritik, som forledte ham til de besynderligste
Fejltagelser og ofte lod ham drage de mærkværdigste
Slutninger af de Fakta, han fortalte. Hans Ensidighed
i hans Had til Adel og Præster præger sig des værre
alt for meget i hans Skrifter og har haft til
Følge, at han i Almindelighed sammenstilles med
N. D. Riegels, et Fællesskab, der dog ingenlunde
vilde have tiltalt B., og det med rette; thi vel
var Bitterheden fælles for dem begge, men Riegels'
Ondskab og grove, bevidste Usandfærdighed var han
ene om. Hvad der har været en stor Hindring for B.s
Skrifters Udbredelse, er hans Sprog; det er i høj
Grad knudret og bærer alt for stærke Mærker af den
latinske Stil til, at det kan kaldes godt Dansk;
han havde ganske vist Sans for Sprogets Renhed,
men dette viste sig uheldigvis kun deri, at han
erstattede mange fremmede Ord med selvlavede danske,
der vare Uforstaaelige. De utallige Digressioner, som
mispryde hans Skrifter, gjorde dem heller ikke mere
indbydende; de indeholde ofte skarpe Udfald mod hans
samtidige, men tit ogsaa interessante Bemærkninger
og Anekdoter. At B. paa Grund af disse mange, man maa
indrømme oftest umotiverede, Sidehug kom paa Kant med
al Verden, er naturligt; mærkeligt er det derfor, at
det kgl. danske Selskab 1813 valgte ham til Medlem,
en af de sparsomme Hædersbevisninger, der faldt i
hans Lod. 
De, der endnu kunne huske B., mindes ham som en
temmelig lille, gammel Mand, hvem Arbejde og Livets
Modgang havde krøget; et Portræt fra hans Ungdom
fremstiller ham som en særdeles smuk Mand med et
frejdigt og tiltalende Udtryk i de fine Træk.

G. L. Badens vigtigste Levnetsomstændigheder, 1836.
Erslew, Forf. Lex.
(Norsk) Hist. Tidsskr. I.
Daae, Breve til Nyerup S. 56. 66.
(Norsk) Illustr. Nyhedsblad 1865.

<i>G. L. Wad.</i>
</chapter>

<chapter name="Baden, Hans Lauridsen,</b> --1566, Admiral">
<b>Baden, Hans Lauridsen,</b> --1566, Admiral. H. L. B. til
Oddenstrup og Nørgaard, Søn af Væbneren Laurids
Jensen til Oddenstrup, hørte i sin Ungdom til de
Adelsmænd, som maatte opvarte Kong Christian II paa
Kalundborg; senere forlenedes han først med Ramløse
paa Sjælland, som han fik 1551 efter sin Fader, siden
med Brunlavg i Norge 1561. Ved sit Giftermaal med
Karen Gyldenstjerne, Datter af den ansete Rigsraad
Knud Pedersen G. til Tim og Fru Sidsel Ulfstand,
Søhelten Jens Holgersens Datter, kom han ind i Højadelens 
Kreds. Ved Udbruddet af Syvaarskrigen 1563 var
han Skibshøvedsmand under Peder Skram. Han deltog
med Hæder i Herluf Trolles Kamp med den svenske
Flaade under Rostock 1565 og fik efter Otte Ruds
Tilfangetagelse 7. Juli s. A. Kommandoen over 10
danske og lybske Skibe; men i Sept. Maaned maatte han
trække sig tilbage i Øresund for en overlegen svensk
Flaade. Det følgende Aar blev han Overadmiral over
den samlede dansk-lybske Flaade, 36 Skibe stærk, med
hvilken han 29. Juni 1566 løb ud fra Kjøbenhavn og
forfulgte den svenske Flaade, som under Anførsel af
Clas Christerson Horn havde lagt sig ud for Amager. I
henved en Maaned var den danske Flaade Eneherre
i Østersøen. 26. Juli stødte Flaaderne paa ny paa
hinanden mellem Øland og Gulland. En heftig Kamp fandt
Sted, dog uden afgjørende Resultat. For at begrave
den faldne Underadmiral Christoffer Mogensen ankrede
den danske Flaade op under Visby. Imod sine erfarne
Skibsføreres Raad og trods Lensmanden paa Visby, Jens
Billes Advarsel blev han liggende her under Gullands
aabne, klippefulde Kyst i 2 Nætter og bærer saaledes
Ansvaret for den frygtelige Ulykke, som ramte den
danske Flaade Natten mellem 28. og 29. Juli. I en
forfærdelig Storm forliste her 11 danske og 3 lybske
Skibe med mellem 6 og 7000 Mand. H. L. B. maatte
selv med Livet bøde for sin uforstandige Trods,
der paaførte hans Fædreland 
et saa uhyre Tab, at den danske Flaade i Resten af
Krigen ikke kunde holde Søen. Han ligger begravet
i St. Marie Kirke i Visby.

Garde, Den dansk-norske Sømagts Historie.
Rørdam, Hist. Kildeskrifter II.

<i>Mollerup.</i>
</chapter>

<chapter name="Baden, Jacob, 1735-1804, Kritiker, Sprogmand">
<b>Baden, Jacob,</b> 1735-1804, Kritiker, Sprogmand,
blev født i Vordingborg 4. Maj 1735. Hans Fader,
af samme Navn, var Rektor ved Latinskolen dersteds;
hans Moder, Else Jacobine f. From, var Datter af
Amtsforvalter F. paa Antvorskov. Kun 2 Aar gammel
mistede han sin Fader, men blev opdraget med inderlig
Omhu af sin dygtige Moder, hvem han stedse bevarede
i den kjærligste Erindring og villig Erkjendelse af,
hvor meget han skyldte hende med Hensyn til hele
sin Udvikling. I sit 15. Aar dimitteredes han til
Universitetet fra sin Fødebys Skole, og hans Moder
opgav sit gamle Hjem i Vordingborg for at følge
ham til Kjøbenhavn. Ved Yndest hos den theologiske
Professor Holm fik han snart efter Kommunitet og
senere Plads paa Ehlers' Kollegium, efter at han
havde underkastet sig theologisk Embedsexamen. Med
offentlig Understøttelse tiltraadte han 1756 en
Udenlandsrejse, som først førte ham til Gøttingen,
hvor navnlig Michaelis øvede Indflydelse paa ham og
gav ham forøget Lyst til Studiet af de gamle Sprog,
ligesom denne lærde ogsaa gav ham den første Smag for
de skjønne Videnskaber. Gøttingens Besættelse af de
franske i Syvaarskrigen fandt netop Sted under B.s
treaarige Ophold her. Fra Gøttingen rejste B. til
Leipzig, hvor han navnlig blev tiltrukket af Gellert
og Ernesti. Gellerts Forelæsninger over det tyske
Sprog og den nøjere personlige Omgang med denne Digter
fik blivende Betydning for hele hans Fremtid.

Efter henved et Aars Ophold i Leipzig vendte B. hjem
1760, underkastede sig Magistergraden i Filosofi og
indbød ved et Program «om den Ære, et Folk kan have af
at dyrke de skjønne Videnskaber,» til Forelæsninger
over disse Videnskaber, ligesom han ogsaa læste over
det tyske Sprog. Men det var en Brydningens Tid her
hjemme. To Partier stode skarpt over for hinanden. Den
ældre Sneedorff stod i Spidsen for det ene, der hos
de unge studerende vilde vække Smagen for Studiet
af det skjønne; men dette Parti var kun faatalligt,
medens disse Studier for de fleste lærde vare forhadte
eller mistænkte som skadende det alvorlige og grundige
Universitetsstudium; man saa med skjævt Blik til dem,
der vendte hjem fra det nymodens Leipzig. B.s begyndte
Løbebane var derfor ikke gunstig til at skaffe ham
videre Befordring; 
men hans Dygtighed maatte dog skaffe ham
Anerkjendelse. 1762 blev han Rektor ved Pædagogiet
i Altona. Kort før sin Afrejse fra Kjøbenhavn ægtede
han (4. Febr. 1763) sit Søskendebarn, Sophie Louise
Charlotte Klenow, bekjendt som Romanforfatterinde
(s. nedenst. Art.). Pædagogiet var i stort Forfald, og
Embedets Indtægter meget knappe. Intriger af Basedow,
der den Gang levede i Altona og blandede sig ind i
hans Gjerning, bidroge ikke mindst til at gjøre ham
kjed af denne Stilling. 1766 forflyttedes han da til
Konrektoratet i Helsingør. I Altona-Perioden udgav
B. adskillige mindre Arbejder: en tysk Oversættelse af
Sneedorffs Breve, en dansk Grammatik med Chrestomathi,
en græsk Grammatik, Oversættelse af Tacitus' Agricola
og af Xenofons Cyropædi, til hvis Trykning Reverdil
skaffede ham kongelig Understøttelse, m. m. Medens
han en kort Tid opholdt sig i Gjentofte hos Broderen,
Torkil B., der var Inspektør paa Bernstorff Gods og
netop var optaget af de store Reformer for at hæve
Bondestanden, udarbejdede han en moralsk og politisk
Katekismus for Bønderbørn, hvilken blev gratis uddelt
i Sognet af Broderen.

Embedet i Helsingør var ingenlunde nogen Fremgang
fra Stillingen i Altona, men han haabede
snart at kunne blive den alderstegne Rektors
Efterfølger. Embedsgjerningen levnede ham betydelig
Fritid. Han havde da truffet Aftale med Agent
Holck om et maanedligt Tillæg til Adressekontorets
Efterretninger, hvilket skulde indeholde Recensioner
af danske Skrifter, og som han skulde redigere
(«Maanedl. Tillæg til Adr. Efterr.», 1767,
«Kritisk Journal», 1768-72, «Ny kritisk Journal»,
1774-79). Hans dygtige Kritikker øvede betydelig
Indflydelse. Da Universitetsreformen stod paa
Dagsordenen i 1771, skrev B. anonymt et Indlæg,
«Upartisk Undersøgelse, om de akademiske Examina ere
Videnskaberne og Lærdommen til Gavn eller Skade», og
foreslog efter Tysklands Forbillede Afskaffelse af
første akademiske Examen og dernæst Skoletilsynet
i hver Provins overgivet til et Kollegium af
Provinsens anseteste og lærdeste Mænd, ikke blot
gejstlige. Senere fulgte, ligeledes anonymt, et nyt
Indlæg, «Raisonnements over Kjøbenhavns Universitet»,
hvor der navnlig ankedes over Universitetets skadelige
Monopol. I samme Aar (1771) avancerede B. til Rektor
og forblev i denne Stilling i 9 Aar. Forskjellige
Udgaver af Klassikerne til Skolebrug og andre
Hjælpemidler ved Ungdommens Undervisning ligesom ogsaa
Begyndelsen af Oversættelsen af Tacitus høre til hans
Arbejder i denne Periode. Da aabnede der sig endelig
en Plads for ham 
ved Universitetet, i det han ved Professor
Wadskjærs Død blev dennes Eftermand som Professor
eloqventiæ (1780).

Han begyndte sine Forelæsninger over dansk Sprog for
en talrig Kreds af Tilhørere, og disse Forelæsninger
lagde Grunden til hans «Ræsonneret dansk Grammatik»
(1785). Nu fulgte i hurtig Rækkefølge Oversættelser
af Tacitus, Qvintilian, Horats, Sveton, Cicero o. fl.,
ligesom hans meget benyttede latinske Grammatik (1782)
og latinske Lexikon (1786-88). Naar hertil føjes, at
han i en lang Aarrække var Sekretær i Selskabet til
de skjønne Videnskabers Forfremmelse, og at han i sit
Kvartalsskrift «Kjøbenhavns Universitets-Journal»
(1793-1801) foruden at meddele Oplysninger om
specielle Universitetsanliggender fortsatte sin
kritiske Virksomhed og var et stærkt tilbageholdende
Element mod Tidens hensynsløse Radikalisme, vil det
ses, at der maa tillægges hans Livsgjerning ikke
ringe Betydning. Han arbejdede utrættelig og med
inderlig Kjærlighed og Fordybelse i Videnskaben. Hans
Foredrag var grundigt, men noget bredt og monotont. Af
Temperament var han fremtrædende Koleriker. For det
praktiske, udadvendte Liv manglede han fuldstændig
Sans. Midt under Slaget paa Reden sad han fordybet
i en latinsk Digter. Da en Ven traadte ind til ham,
fremhævede han et Digts Skjønhed. «Men, min Gud,
hvor kan Du dog tænke paa Saadanne Smaating nu,
da Kanonerne tordne os om Ørene?» «Aa,» svarede
B., «hvad bryder jeg mig derom? Det lader jeg være
Statens Sag.» I sine sidste Aar var han nedbrudt af
Gigt. Støttet paa Tjenerens Arm saas den værkbrudne
Mand daglig at vandre fra sin Professorbolig (hvor nu
Metropolitanskolen ligger) over til Universitetet. Han
døde 5. Juli 1804. Hans Buste er modelleret af
Thorvaldsen. Portræt stukket af Lahde. Blandt hans
Sønner ere Dr. Juris Gustav Ludvig B. og Prof.,
Dr. Torkil B. (s. d. Art.).

Avtobiografi i Lahdes og Nyerups Saml. af fortjente danske Mænds Portraiter III (1806).
G. L. Baden, Bidrag til Prof. J. Badens Levnet etc., 1800 (udg. uden Faderens Vidende og Vilje, jfr. Universitetsjournalen VIII, 190).

<i>A. Jantzen.</i>


-- Som <i>klassisk Filolog</i> har Jacob Baden gjort sig
særlig fortjent ved Udarbejdelsen af nogle Haandbøger
til Brug ved Latinundervisningen i Skolerne. 1782
udkom hans «Grammatica Latina, det er Anvisning til
det latinske Sprog»; det kgl. Privilegium af 3. April
s. A. bestemte, at den skulde afløse S. Anchersens
Grammatik i Latinskolerne i Danmark og Norge, og den
var ogsaa 
saa godt som eneherskende ved Undervisningen her
indtil 1840, da Madvig udgav sin Grammatik. De
3 første Udgaver af den besørgedes af ham selv,
den 4. af Professor S. B. Hersleb (1812), den
5.-7. af Overlærer N. Fogtmann, som især forbedrede
den betydelig (1821-30), den 8. af Rektor
G. A. Dichmann (1841). B.s Fortale til den, hvori han
udtaler sig om den latinske Grammatiks Betydning som
logisk Dannelsesmiddel for de unge og Middel til at
udvikle deres Smag, er endnu stadig læseværdig for de
sunde og fornuftige Tanker, den indeholder, om de end
selvfølgelig kun have deres fulde Gyldighed for hin
Tid; Bogen selv har navnlig i Syntaxen ikke faa Fejl,
viser langt fra den tilbørlige Klarhed i Opfattelsen
af Sprogformerne og de syntaktiske Fænomener og lider
under det samme mangelfulde System som Forgængerne,
men var dog betydelig bedre end Anchersens og i
det hele ret brugbar. 1786 udgav han sit «Latinsk-dansk 
Lexikon» i 2 Bind, udarbejdet væsentlig paa
Grundlag af Gesners «Thesaurus», men dog med betydelig
Selvstændighed; det blev en velkommen Afløser for
Hans Grams «Nucleus Latinitatis» og andre endnu
tarveligere lexikalske Arbejder, hvormed man hidtil
havde maattet lade sig nøje. Han havde ladet sig
bevæge af visse lærde Venner til at følge Ordenes
etymologiske Ordning, som efter hans Mening vilde
forhjælpe Læserne til et grundigere Kjendskab til
det latinske Sprog; men skjønt man var vant til denne
Ordning fra «Nucleus», og Henvisninger til de Stamord,
hvorunder de enkelte Ord kunde findes, vare givne
i alfabetisk Følge, var det dog besværligt at bruge
Bogen, og Schellers latinsk-tyske Ordbog fandt derfor
efterhaanden stærk Indgang; B. havde da ogsaa tænkt
paa at forandre Ordningen ved en ny Udgave, og hans
Søn Torkil B. udførte denne Plan 1815. Til denne Bog
sluttede sig som dens 3. Del: «Dansk-latinsk Ordbog»
(1788), som maatte udarbejdes helt fra ny af, da man
tidligere intet saadant Værk havde haft paa Dansk, men
kun en yderst tarvelig Erstatning derfor i Registeret
til «Nucleus» ; det var et meget fortjenstfuldt og for
sin Tid ret dygtigt Arbejde. End videre leverede B. en
Række respektable Textudgaver af forskjellige latinske
Forfattere til Skolebrug (Phædrus 1777, Virgil
1778-80, Horats 1793 o. fl.). Hans græske Grammatik
(kun Formlære) med en lille Chrestomathi af det nye
Testamente og Æsops Fabler (1764) var derimod et
mislykket Arbejde. Paa hans Universitetsforelæsninger
har man en Prøve i hans «Forelæsninger over Horats'
Digtkunst, holdne i Aaret 1781» (udg. 1791); hvor 
meget man end kan have at indvende imod dem, maa man
anerkjende Forfatterens ærlige og grundige Arbejde og
tør ogsaa sikkert antage, at han har virket vækkende
paa sine Tilhørere derved. Endelig maa vi nævne
hans Oversættelser af forskjellige antike Forfattere
(Xenofons Cyropædi 1766, Tacitus 1773-97, Qvintilians
10.-11. Bog 1776-77, Horats 1792-93, Svetonius 1802-3
o. fl.); deres filologiske Betydning er dog ikke
stor, og de have mere Interesse som Vidnesbyrd om
det danske Sprogs daværende Tilstand, hvorved det
dog maa bemærkes, at end ikke samtidige fuldt ud
kunde billige deres sproglige Form, men oftere fandt
Udtrykkene tvungne og dunkle, undertiden ogsaa uædle
og platte; vor Tid ville de endnu mindre behage.

<i>M. CL Gertz.</i>


-- Som <i>dansk Sprogmand</i> har Jacob Baden udfoldet en
ikke ringe Virksomhed, der vel ikke som Høysgaards
i særlig Grad udmærker sig ved videnskabelig
Selvstændighed, men som dog for sin Tid var af
den største Betydning. I Samtidens «Sprogrensning»
deltog han navnlig med en «Afhandling om Sprogets
Berigelse ved nye Ord og Vendinger», trykt som Tillæg
til hans «Forsøg til en Oversættelse af Tacitus»
(1766), samt med nogle helsingørske Skoleprogrammer,
senere samlede under Titel «Symbola ad augendas lingvæ
vernaculæ copias e Saxonis Grammatici interpretatione
Vellejana» (1780), i hvilket sidste Skrift han
særlig henviser Skriftsproget til at hente ny Styrke
fra det rige Væld, som flyder saa vel i daglig Tale
i By og paa Land som i den ældre danske Litteratur
før Holberg. Hans Bestræbelser for Sprogets Renhed
og Berigelse, der paa forskjellig Maade vise sig i
hele hans litterære Virksomhed, have vel ikke været
uden Betydning, men hans Hovedbedrift som dansk
Sprogmand er dog de Forelæsninger over Modersmaalets
Grammatik, som han i Aarene 1782 og 1783 uden for sin
Embedsgjerning for første Gang holdt ved Kjøbenhavns
Universitet, og som noget omarbejdede foreligge
i hans «Forelæsninger over det danske Sprog eller
ræsonneret dansk Grammatik» (1785). Dette Skrift
er for en meget væsentlig Del bygget paa ældre
Forfatteres, navnlig Peder Syvs og Høysgaards,
Arbejder, og for en Nutidslæser med sproghistorisk
Kundskab ville dets store Mangler være lette nok at
se. Da det fremkom derimod, var dets Indhold baade
nyt og et stort Fremskridt, thi den Mur af Kunstord,
hvormed Høysgaard havde omgivet sig, var her brudt
og en væsentlig Del af hans og tidligere Forfatteres
Iagttagelser fremstillede 
i en Form, tilgængelig for alle, medens paa den anden
Side det danske Skriftsprog, der regner sin Begyndelse
fra Sneedorffs «Patriotiske Tilskuer», her for første
Gang blev underkastet en omfattende Behandling,
og Resultaterne af de foregaaende Decenniers
betydningsfulde Sprogudvikling bleve fastslaaede som
Norm. Bogens Virkning var, som N. M. Petersen siger,
utrolig. Den blev -- ikke mindst ved det «Udtog»,
som B. selv udgav 1798, og som blev indført i de
lærde Skoler -- en Rettesnor for hele den følgende
Tid eller, som Rahbek 1804 (Dsk. Tilskuer Nr. 52)
siger, «den Grundvold, hvorpaa vor hele nærværende
Sprogsmag hviler». 

<i>M. Lorenzen.</i>
</chapter>

<chapter name="Baden, Laurids Ernstsen, 1626-89, Præst">
<b>Baden, Laurids Ernstsen,</b> 1626-89, Præst, var en Søn
af Ernst v. B., Borgmester og Tolder i Horsens, siden
Toldforvalter i Nørrejylland (d. 1665), og Hustru Anne
Hansdatter, en Søster til Ærkebiskop Hans Svane. Blev
1645 Student fra Herlufsholm Skole, 1648 Rektor i
Horsens og Aaret efter Magister. 1650 kaldtes han
af Fru Kirstine Munk til Præst i Stovby og Hornum
(Aarhus Stift). Under Svenskekrigen flyttede han
sit Gods over til Vejlby i Fyn, hvor det blev ham
frarøvet. Han døde 24. Avg. 1689. Et asketisk Skrift
af ham, «Himmelstige, det er en liden Undervisning om
at søge Livets Vej oven til, paa det at man maa fly
Helvede neden til» (1670), oplevede mange Oplag. Gift
1. med Else Cathrine Jensdatter Jerløs; 2. med Anne
Berntsdatter, Enke efter Bendix Lauridsen Øgler i
Odense.

J. G. Burman Becker, Efterretn. om Fam. Baden, 1875, S. 9 f.
Ny kirkehist. Saml. V, 129 f.

<i>H. F. Rørdam.</i>
</chapter>

<chapter name="Baden, Oluf Mortensen, --1485, Biskop">
<i>Baden, Oluf Mortensen,</i> --1485, Biskop. Han hørte
til en sjællandsk Slægt, som ofte urigtig sættes
i Forbindelse med den gamle Æt Jernskjæg, men som
rimeligvis først ved hans Indflydelse er hævet op af
de halv borgerlige Stillinger, den før hans Tid synes
at have indtaget. O. M. nævnes allerede 1441 som
Ærkedegn i Roskilde og Kong Christofifers Kansler,
hvilken Værdighed han ogsaa beklædte i Begyndelsen
af Christian I's Regering. 1448 var han Provst,
og 1461 blev han Biskop i Roskilde. Han har i
begge disse Stillinger gjort sig højt fortjent ved
Gjenopførelsen af Roskilde Domkirke efter Branden
1443, og han indviede 1464 den nye Bygning, hvis
mægtige Centralspir han har ladet rejse. Han har ogsaa
opført det nordostlige Vaabenhus med den skjønne,
ornamentrige Spidsbuegavl, ligesom han stiftede og
funderede St. Birgitte Kapel, i hvilket han selv blev
begravet, og hvor endnu 
hans i nyere Tider stærkt restavrerede Ligsten findes
bevaret. Som Rigets øverste Kansler har han været
Deltager i sin Tids politiske Historie, og endnu
Aaret før sin Død ses han at have taget levende Del
i Forhandlinger med hanseatiske Sendebud. Skjønt
Kongens Ven og trofaste Støtte forsømte han dog ikke
lige over for denne at hævde sit Stift Adkomst til
Kjøbenhavns Slot og By, om end uden Virkning. Han
døde 28. Avg. 1485 og maa regnes blandt de af Roskilde
Stift mest fortjente Bisper.

Danmarks Adels Aarbog 1884.
Christ. I's Diplomatar.
Ny  kirkehist. Saml. II.

<i>Mollerup.</i>
</chapter>

<chapter name="Baden, Sophie Louise Charlotte, 1740-1824, Forfatterinde">
<b>Baden, Sophie Louise Charlotte,</b> 1740-1824,
Forfatterinde. Chaarlotte B. er født i Kjøbenhavn
21. Nov. 1740 og eneste Barn af Major Gustav Ludvig
v. Klenow og Bolette Cathrine f. From. Da Faderen
i hendes 6. Aar blev ansat som Kapitajn i Norge,
bad hendes Slægtning, Prinsesse Charlotte Amalies
Hofmesterinde Frøken A. S. v. der Osten, om at maatte
sørge for den unge Piges Opdragelse; skjønt Forældrene
nødig vilde undvære hende, troede de dog ikke at turde
modsætte sig dette Ønske, da deres egne trange Kaar
forbøde dem at ofre meget paa Datterens Uddannelse. I
en Del Aar fik hun nu som Pensionær i forskjellige,
til Dels adelige, Huse en ypperlig Opdragelse. Da
hendes Forældre vendte tilbage fra Norge, tog hun
atter Ophold i Hjemmet. Af Prinsesse Charlotte Amalie
havde hun faaet tillagt en aarlig Pension, som hun
oppebar, til hun 4. Febr. 1763 ægtede Jacob Baden, der
da var Rektor i Altona, men som i 1766 forflyttedes
som Konrektor til Helsingør og i 1780 blev Professor
i Dansk ved Kjøbenhavns Universitet. Ved hans Side
uddannede hun sig end ydermere. Paa Universitetet
holdt han «praktiske Forelæsninger», der bestode
i kritiske og æsthetiske Anmærkninger over smaa
Afhandlinger og Poesier, der af Tilhørerne indgaves
til hans Bedømmelse; disse oplæste han paa Stedet og
ledsagede dem med sin Dom. Iblandt de indleverede
Arbejder fandtes «Den fortsatte Grandison», som
han kritiserede uden at ane, at den tilstedeværende
Forfatterinde var hans egen Hustru. Denne Bog, en
Slags Efterligning af den engelske Romanforfatter
Richardsons «Sir Charles Grandison», blev aftrykt
i «Bibliothek for det smukke Kjøn», 1. Bind, og udkom
særskilt (1792). Hun har end videre forfattet Breve og
Smaafortællinger, som ere offentliggjorte i de første
Aargange af «Morgenposten», -- alt af moraliserende
Tendens og uden Interesse for Nutidslæsere. -- 5. Juli 
1804 blev hun Enke og nød da godt af, hvad hendes
tidligere Beskytterinde Frk. v. der Osten havde sikret
hende i aarlig Indtægt. Hun døde i Kjøbenhavn 6. Juni
1824, 84 Aar gammel.

Birch, Billedgalleri f. Fruentimmer III.
Thaarup, Fædrenelandsk Nekrolog 1821-26.
Kofods Konversationslex. XXI.
J. G. Burman Becker,  Fam. Baden, 1875, s. 24 f.

<i>Nic. Bøgh.</i>
</chapter>

<chapter name="Baden, Torkil, 1668-1732, Rektor">
<b>Baden, Torkil,</b> 1668-1732, Rektor. Ernst
v. Baden, Borgmester i Horsens, var gift med
en Søster til Ærkebiskop Hans Svane; af deres
Børn kan nævnes den ovfr. omtalte Præst Laurids B.
og Jacob B., først Præst i Herslev i Skaane,
siden Præst og Provst i Landskrone, en af Skaanes
mest ansete gejstlige. Under Fredsforhandlingerne
1679 mellem Udsendingerne fra Danmark og Sverige
fungerede han som Præst for disse, og kort
efter Fredslutningen i Lund kaldtes han af
Christian V til Danmark som Sognepræst i Holbæk
og Provst i Merløse Herred, i hvilken Stilling han
forblev til sin Død. Han var gift med Dorothea
Halse, Datter af Tolder i Skien Peter H. De
havde Sønnen Torkil B., født i Herslev 13. April 1668.
Han gik først i Skole i Landskrone, siden i Holbæk,
hvorfra han deponerede 1686; ved Universitetet
tog han theologisk Examen med Udmærkelse 1688 og
vendte derpaa, efter at have fuldendt sit akademiske
Kursus, 1690 hjem til Holbæk, hvor han dels hjalp
sin gamle Fader, dels 1693 udnævntes til Vikar for
Latinskolens Rektor, Mag. Henrik Godske,
og derpaa 27. Febr. 1694 til hans Efterfølger.
Siden styrede han Holbæk Skole til sin Død
9. Juli 1732. Magistergraden tog han 15.
Maj 1694. Han ægtede 27. Sept. 1701 Karen Lachmann,
Datter af Tolder ved Isefjorden Lyder L., og var
gift med hende til Juni 1725, da hun døde; de havde
kun den ene Søn Jacob B., siden Rektor i Vordingborg
(d. 1738), Fader til ovfr. nævnte Professor Jacob B.
Bestyrelsen af den lille Skole i Holbæk,
hvorfra T. B. i hele sin Rektortid kun
dimitterede o. 30 Disciple, levnede ham rigelig
Tid til hans flittige sproglige og theologiske
Studier, og han efterlod sig ved sin Død
talrige og bindstærke Manuskripter til Arbejder
af begge Slags, som senere bevaredes af Familien.
Derimod var det kun ganske faa og smaa Skrifter,
han fik udgivet i Trykken; det betydeligste af disse
var «Roma Danica, harmoniam atqve affinitatem lingvæ
Danicæ cum lingva Romana exhibens», udkommet
1699. Han opstiller her, i det han følger
Ordningen efter Ordklasserne, en Række danske Ord
ved Siden af de tilsvarende latinske og viser,
hvorledes de forekomme i de samme afledede 
Betydninger og i ganske overensstemmende Talemaader
i begge Sprog; det ser oftest ud, som om hans Mening
er den, at denne Overensstemmelse overalt skyldes
ligefrem Indvirkning af Latinen paa Dansken («Tiberis
Italiæ fluvius in Balthica defluxit litora»),
men medens han varierer denne Tanke i den mest
overraskende Mangfoldighed af Udtryk, gjør han ikke
det mindste Forsøg paa at bevise dens Rigtighed, og
paa andre Steder udtaler han sig ogsaa, som om han kun
vil paavise Ligheden uden at hævde hin Tanke. Trods
sin Mangel paa fast Princip, sin Vilkaarlighed i
Valget af Stoffet og Ufuldstændighed i dette samt
endelig de ikke ringe Fejl i Enkelthederne har Bogen
dog kunnet gjøre Nytte i sin Tid, da man lagde stor
Vægt paa at tale Latin, og da de grammatikalske og
lexikalske Hjælpemidler vare meget svage. Men det var
et svært Misgreb, at hans Sønnesøns Søn Torkil B. tog
sig for at udgive den paa ny under helt forandrede
Forhold i 1835, tilmed saaledes, at han lovpriste den
i høje Toner som et «uforbederligt» Værk og brugte den
som Udgangspunkt for hvasse Angreb paa Molbech. Det
kom da ogsaa frem, hvad der hidtil var blevet overset,
at «Roma Danica» baade efter sin Form og sit Indhold
var lavet sammen ved en i det mindste efter nyere
Tiders Anskuelser aldeles utilladelig Benyttelse af
fremmede Arbejder, særlig Thomas Bangs «Observationes
philologicæ» og Henr. Stephanius' og Joh. Vorstius'
Skrifter «de Latinitate falso suspecta». -- T. B.s
malede Portræt findes paa Universitetsbibliotheket.

Universitetsprogram.
F. P. J. Dahl, Aftvungne Bemærkninger om Roma Danica, 1838.
N. M. Petersen, Den dsk. Lit. Hist., 2. Udg., III, 360. IV, 190.

<i>M. Cl. Gertz.</i>
</chapter>

<chapter name="<b>Baden, Torkil, 1734-1805, landøkonomisk Forfatter">
<b>Baden, Torkil,</b> 1734-1805, landøkonomisk Forfatter,
fødtes i Vordingborg som Søn af den S. 401 nævnte
Jacob B., Rektor ved Vordingborg lærde Skole. T. B.,
der blev dimitteret fra Vordingborg Skole 1754,
havde i 1761-62 Ansættelse som Assistent ved de
geografiske Opmaalinger, som paa den Tid lededes
af Professor P. Kofod. 1763 blev han Hovmester hos
Grev Bernstorff og senere Forvalter paa dennes
Gods ved Kjøbenhavn. 1770 blev han udnævnt til
kgl. Inspektør ved det vordingborgske Distrikt
og nogle Aar efter til Inspektør ved Kongens
Gods Baadesgaard paa Laaland. 1780 blev han
Kammerraad. Han var korresponderende Medlem af
det kgl. danske Landhusholdningsselskab. Døde
14. Nov. 1805. Gift 1. (1767) med Johanne Sørensen,
2. (1798) med Charlotte Helene Riisbright. -- B. var
en varm Talsmand for Gjennemførelsen af 
de store Landboreformer i Slutningen af det
18. Aarhundrede. Hans første Skrift, som han tilegnede
Kongen, «Agerbruget og Landvæsenet i Sjælland i
Henseende til dets Udspring og indbyrdes Forhold»
(1770), var et første Forsøg paa at give en historisk
Udvikling af Landbrugets Udvikling gjennem Tiderne
og de Forhold, som betingede dets daværende usle
Tilstand, et Arbejde, der vidner om ikke ubetydelig
historisk Kundskab og megen Skarpsindighed. Hans
andet, noget større Arbejde, «Beskrivelse over den paa
Godset Bernstorff i Gjentofte Sogn under Kjøbenhavns
Amt iværksatte nye Indretning i Landbruget, fremlagt
i nogle Breve til en Proprietær» (1774), er et varmt
og dygtigt Forsvar for den nye Tingenes Orden, som,
til Dels under hans egen Medvirkning, var gjennemført
paa Bernstorff Gods med Indførelse af Arvefæste,
og Skriftet indeholder tillige gode Oplysninger om
Datidens Landbrug. I Anledning af et 1773 udgivet
Skrift, «Efterretning om de kgl. Domæners forrige og
nuværende økonomiske Forfatning i Vordingborg Amt»,
blev han indviklet i en temmelig vidtløftig og skarp
Strid med E. Fleischer, som affødte en Del Indlæg af
mindre Værd. Han paabegyndte ogsaa i 1782 at lade
trykke en Traktat «om Hartkornets rette Brug og
Benyttelse», men ophørte dermed, efter at nogle faa
Ark vare blevne færdige.

Nyerup, Lit. Lex.
Burman Becker, Fam. Baden, 1875, S. 17 f.

<i>J. P. Petersen.</i>
</chapter>

<chapter name="Baden, Torkil, 1765-1849, Filolog og Kunsthistoriker">
<b>Baden, Torkil,</b> 1765-1849, Filolog og Kunsthistoriker,
var Broder til foran nævnte Gust. Ludv. B. og
født i Hillerød 27. Juli 1765. Efter at han 1781
var dimitteret fra Helsingørs Skole, hvor Faderen
havde været Rektor, tog han 1783 filologisk og 1786
theologisk Embedsexamen. Ved Hjælp af Familielegater
var han udenlands 1788-91 og opholdt sig mest
i Gøttingen, hvor han 1789 tog den filosofiske
Doktorgrad, medens han tilbragte den sidste Del af
Rejsen i Wien og Italien. Allerede paa Rejsen synes
han ved Siden af Filologien at have interesseret
sig varmt for Kunst, thi efter Hjemkomsten begyndte
han med at holde private Forelæsninger for nogle
Adelsmænd over Kunsthistorien. I 1793 blev han
extraordinær Professor i Filologi uden Lønning ved
Kjøbenhavns Universitet og tillige Æresmedlem af
Kunstakademiet. Aaret efter kaldtes han til Kiel
som Professor philosophiæ et eloqventiæ, i hvilken
Stilling han forblev, til han i Jan. 1804 tog sin
Afsked, da han var forlovet og haabede lettere at
kunne blive Professor i 
Kjøbenhavn, naar han var nærværende. Ved Faderens
Død blev Thorlacius ham foretrukken, men da han
havde Udsigt til det store Præstekald i Glostrup,
giftede han sig i Maj med Pauline Sofie Olrik fra
Helsingør. Imidlertid døde Miniaturmaler Høyer
2. Juni, og B. mente nu at have fundet en Stilling,
som stemmede bedre med hans Tilbøjelighed, ved at
blive Sekretær ved Kunstakademiet og Slotsforvalter
ved Charlottenborg, hvortil han udnævntes 13. Juli
s. A. Her levede han nu sysselsat med litterære
Arbejder i kunsthistorisk og filologisk Retning og
til Dels med litterære Fejder, thi han synes ligesom
Broderen at have været en stridbar Natur. Han vedblev 
at leve i Kjøbenhavn til sin Død 9. Febr. 1849, efter 
at han 17. Maj 1840 havde mistet sin Hustru.

Hans kunsthistoriske Arbejder have ikke overlevet
ham; det skulde snarest være «Briefe über die Kunst
von und an C. L. v. Hagedorn» (Lpz. 1797). Ellers
mindes han kun for den Ilterhed, hvormed han deltog i
Striden om den nordiske Mythologis Ubrugbarhed for
de skjønne Kunster, en Strid, hvorom se Weilbach,
C. V. Eckersbergs Levned, 1872. Hans udførligste
Skrift, «Et kort Begreb af det græske Maleris Historie
for Kunstnere» (1825), som viser megen Belæsthed,
har vist aldrig været synderlig i Brug.

Selmer, Nekrol. Saml. I, 515 ff.
Øst, Materialier t. et dansk biogr.-lit. Lex. Nr. 66. 77. 81 ff.
Erslew, Forf. Lex.

<i>Ph. Weilbach.</i>

-- Af Torkil Badens Arbejder i <i>klassisk Filologi</i>
staa enkelte i Forbindelse med hans kunsthistoriske
Studier, som Afhandlingen «De arte ac judicio
Flavii Philostrati» (1792), Indledningsskrift til en
(paatænkt) Forelæsning over den antike Malerkunst
paa Grundlag af Plinius' 35. Bog, et ret interessant
Arbejde; andre ere mere rent filologiske. Med særlig
Forkjærlighed havde han drevet Studier over den
romerske Tragedie; hans gøttingske Doktordisputats
handlede «de causis neglectæ a Romanis tragoediæ»
(1789), og efter en Specialudgave af «Hercules furens»
(Kiel 1798) fulgte hans Udgave af «L. Annæi Senecæ
Tragoediæ» (Lpz. 1819-21). Trods hans omfattende
Forberedelser dertil («veteres in utraqve lingva
Scriptores perlegi tantum non omnes») er Resultatet
dog blevet temmelig magert; Udgaven skal væsentlig
være kritisk, men Kritikken er rigtignok, hvad
enten der ses paa dens Methode eller dens fleste
Resultater, ganske utilfredsstillende. Overhovedet
laa Konjekturalkritik ikke ret for ham, og de kritiske
Bidrag til forskjellige Forfattere, som han fremsatte
i flere tyske og danske 
Tidsskrifter (s. Erslew, Forf. Lex.), ere for det
meste værdiløse. Han var da heller ikke i Stand
til at fatte eller vurdere Madvigs og forskjellige
af hans Disciples Arbejder paa dette Omraade,
og navnlig mod Madvig rettede han Angreb, som fra
Realitetens Side i Regelen vare saare lidet begrundede
eller rent grundløse, og som i Formen efterhaanden
bleve ganske usømmelige (saaledes allerede i hans
Tidsskrift «Prøvestenen», 1831, men allerværst i
«Kritiske Undersøgelser», 1845). Hans ubetimelige
Gjenudgivelse af Oldefaderens «Roma Danica» 1835 (med
Udvidelse af dens forskjellige Kapitler og et senere
Tillæg dertil fra 1837) bragte ham i en uhyggelig
Fejde med Elberling og F. P. J. Dahl, som blev til
Skade baade for hans eget og Oldefaderens Ry. Mere
Fortjeneste indlagde han sig ved en 2. Udgave af
sin Faders «Latinsk-danske Lexikon» (1815), som han
forbedrede baade ved der i at indføre den alfabetiske
Ordning i Steden for den etymologiske (til Gjengjæld
forsømte han rigtignok fuldstændig Etymologien)
og tillige ved Forøgelse af Stoffet og Fjærnelse
af mange Fejl; ogsaa var hans nye Bearbejdelse
af den dansk-latinske Del (1831) en Forbedring.

<i>M. Cl. Gertz.<i>
</chapter>

<chapter name="Badstuber, Poul, --1739--, Fabrikejer">
<b>Badstuber, Poul,</b> --1739--, Fabrikejer, tilhører
en Kobbersmeddeslægt og er formentlig en Søn af
Kobbersmed Lorents B., der ejer en Gaard paa Nørregade
i Kjøbenhavn og i April 1681 paa 4 Aar forpagter
Dronning Charlotte Amalies lille Kobbermølle ved
Lundtofte (d. v. s. Nymølle ved Lyngby). Sønnen,
der ogsaa var Kobbersmed i Kjøbenhavn, gik videre
end Faderen. 1719 erhvervede han Brede og 1738
Nymølle som sin Ejendom og drev paa disse Møller
et betydeligt Kobber- og Messingværk, en Le- og
Skæreknivfabrik samt et Staaltraadsværk. 31. Maj 1728
fik han et i Tidens Aand affattet Privilegium med
Enerettigheder og Indførselsforbud. Han betragtede
da ogsaa sin Virksomhed som noget overordentligt;
ved en testamentarisk Disposition af Dec. 1739
bestemte han, at Brede, Nymølle og Gaarden paa
Nørregade i Kjøbenhavn skulde blive samlede hos
hans 2 ældste Sønner, Lorents og Andreas, og at
Samtiden havde Tillid til ham som Forretningsmand,
kan ses deraf, at endog Legatmidler indsattes hos ham
til Forrentning. Men Tilliden blev skuffet, i Juni
1746 gik han pludselig fallit; for at skaffe Orden i
Boet fik han under i. Juli s. A. et Protektorium mod
personlig Arrest paa 3 Maaneder, men en Ansøgning fra
ham om et lignende Protektorium paa Livstid blev ikke
tilstaaet, og 
han synes saa at have forladt Landet. Brede og
Nymølle bleve ved Avktionsskjøde af Dec. 1746 for
19000 Rdl. overdragne til et Interessentskab af
Kjøbenhavns største Handelsmænd. B.s Hustru, Engelke
f. Legang, døde i Avg. 1736 paa Brede; deres vistnok
ældste Barn. en Datter Anna, var født 1714 og ægtede
i 1733 Præsten i Søllerød,  Anders Jensen Cramer.

<i>C. Nyrop.</i>
</chapter>

<chapter name="Bager, Claus, 1718-83, Lagmand i Bergen, Stiftsbefalingsmand">
<b>Bager, Claus,</b> 1718-83, Lagmand i Bergen,
Stiftsbefalingsmand. Hans Fader var Johan B., der,
efter at have været Amtsforvalter i Antvorskov
og Korsør Amter, i 1713 blev Vicelagmand og I737
virkelig Lagmand i Bergen, hvor han 1716 tillige
fik Bestalling som Overfiskevejer. Han var end
videre Raadmand og fik Titel af Kancelliraad,
blev 1717 gift med Gertrud Clausdatter Fasting
og døde 1744, hvorpaa han succederedes af Sønnen
Claus B., der var født i Bergen 25. April 1718,
1740 var bleven Sekretær i danske Kancelli og siden
i. Dec. 1742 havde været Vicelagmand i Bergen. Han
blev o. 1744 Kancelliraad, 1750 Justitsraad og 1760
Etatsraad. Efter at han mange Gange havde fungeret
som konstitueret Stiftamtmand, tillagdes der ham
27. Marts 1775 Titel af Stiftsbefalingsmand. Han
døde i Bergen 1783 (begr. 17. Juli) og var gift
i. i Bergen 8. Sept. 1744 med Gercke Wagener,
d. 1761 (begr. 1. Juni); 2. 21. Jan. 1765 med Karen
Elisabeth Heiberg, f. i Gloppen 13. Avg. 1743, d. 1791
(begr. 3. Sept.), Datter af Sognepræst til Nykirken
i Bergen Gabriel H.

H. K. Heiberg, Optegn, om Fam. Heiberg S. 79 f.

<i>H. J. Huitfeldt-Kaas.</i>
</chapter>

<chapter name="Bager, Oluf Nielsen, 1521-1602, Handelsmand">
<b>Bager, Oluf Nielsen,</b> 1521-1602, Handelsmand. O. B. i
Odense er et af de mærkeligste Exempler paa den
Grad af Rigdom og Handelsomsætning, som en driftig
dansk Borger kunde drive det til under Frederik
II's Regering. Forholdene vare særlig gunstige:
Hansestædernes gamle Magt var brudt, og Hollænderne,
der snart skulde tilvende sig den største Part af
den nordiske Handel, vare foreløbig stærkt lammede
ved deres Befrielseskamp mod Spanien. Under disse
Forhold bragte O. B. sin Forretning op til en Højde,
der forekom Samtiden usædvanlig og vistnok ogsaa
efter Nutids Maalestok vilde blive betegnet som meget
betydelig. Hans væsentligste Handel bestod i Udførsel
af Fedestude, til Opkjøb af hvilke Odense laa heldig,
omtrent midt i det daværende Danmark, og Indførsel
af Kram og Klæde, hvilken sidste Handel antog meget
store Forhold under den nordiske Syvaarskrig, da O. 
B. leverede Beklædningsgjenstande til Hæren. Et Bevis
for den Tillid, han nød hos Kongen, er, at han fik en
personlig Ret til at slaa Mønt. Exemplarer af O. B.s
Skillemønt med Odense Lilje som Mærke haves endnu i
det kgl. Møntkabinet.

Under andre Forhold vilde O. B. sikkert have anvendt
en Del af sin Rigdom til Kjøb af Jordegods, hvilket
paa en Maade dannede et nødvendigt Led med i hans
Forretning som Middel til Underholdning af større
Kvægdrifter. Men Datidens Lovgivning forbød uadelige
at opkjøbe Jordegods. Han anbragte da en stor Del af
sin Formue i Kjøbstadejendomme. Han nøjedes imidlertid
ikke med at opkjøbe Haver, Grunde og Boliger, men
opførte selv en Mængde store og pragtfulde Bygninger
i ny Stil. Kun faa Privatmænd have bidraget saa meget
til deres Fødebys Omdannelse og Forskjønnelse som
O. B. til Odenses. Nogle enkelte af disse Bygninger
have holdt sig indtil nu. Af Bindingsværksbygninger
ere to paa Fisketorvet moderniseret 1867, medens
flere, f. Ex. den gamle Klub, den gamle Fattiggaard
og Læseforeningens Gaard, ere blevne nedbrudte eller
ombyggede. Af hans Stenbygninger ere den gamle
Amtstue og «Jordan» endnu saa temmelig i deres
oprindelige Skikkelse, hvorimod Løveapotheket og
O. B.s egen pragtfulde Gaard have undergaaet store
Forandringer. Alle vare de prydede med Stensirater,
Snitværk og Indskrifter samt mærkede med hans
Bomærke, et opadvendt Anker, ligesom de ogsaa
i Regelen vare kjendelige paa, at de ikke som
Fortidens Bygninger vendte Gavlen, men Siden mod
Gaden. Hans egen Gaard (Overgade Nr. 11) udmærkede
sig ved sin rige indre Udstyrelse, især Storstuen,
der var 150 Alen i Kvadrat, 7 Alen høj, Væggene
beklædte med højt Egepanel og bibelske Billeder,
Loftet tavlet med Snitværk, i hvis Fordybninger hang
forgyldte Granatæbler. Den prægtige Kamin her fra,
der nu findes i «Dansk Folkemusæum», er dog næppe, som
Sagnet melder, fra O. B.s Tid og blot senere oppudset,
men efter Stilen at dømme vistnok fra det Aar, som
Indskriften angiver, 1636. Ikke desto mindre er det
til denne Kamin, at Sagnet knytter den bekjendte
Begivenhed i O. B.s Liv: at han for at hædre sin
kongelige Velynder og Gjæst, Frederik II, skal have
fyret i med Kanelbark. Sandfærdigheden af den hele
Beretning er i den nyere Tid bleven dragen i Tvivl,
dog næppe af afgjørende Grunde. Thi det var bevislig
Skik i det 16. Aarhundrede ved festlige Lejligheder
at brænde vellugtende Stoffer paa Kaminen. Og at den
bekjendte Rigmand i Augsburg Anton Fugger Aar 1541
skal have hædret 
Kejser Carl V paa denne Maade, er saa langt fra at
være et Bevis imod, at O. B. kan have gjort noget
lignende, at det for denne netop kunde have været
en Spore til 30-40 Aar efter, da Historien sikkert 
var kjendt Evropa over, at hædre sin Konge paa
lige saa kostbar en Vis. Det stemmer ogsaa vel med
O. B.s Hengivenhed for Kongen og øvrige Sans for det
storladne, at han paa Frederik II's Forundringsudbrud
skal have kastet endnu dyrere Brændsel, nemlig nogle
kongelige Gjældsbreve, paa Ilden, hvorpaa Kongen
siges at have udbrudt: «Ole! Ole! se dig for, hvad
Enden vil blive!»

Hvad enten Frederik II har udtalt disse advarende
Ord eller ej, saa stemme alle Beretninger overens om,
at det til sidst gik meget tilbage for O. B. Maaske
har han givet for stærkt efter for sin Byggelyst,
maaske har han ved Frederik II's Død mistet sin
tidligere saa begunstigede Stilling, maaske er med den
«uovervindelige Flaades» Tilintetgjørelse Hollændernes
hemmede Handel paa de nordiske Farvande tagen til
paa ny til Skade for ham, -- eller mulig have alle
disse Forhold i Forening medført den Tilbagegang,
der synes at kunne spores omtrent fra Aar 1588. Da
han døde (21. Sept. 1602), var hans en Gang saa store
Formue smeltet ind til en Ubetydelighed.

O. B. nød i sin Velmagt megen Anseelse i sin Fødeby,
ligesom han var yndet af Frederik II. Dog drev han det
ikke videre end til at blive Raadmand, han blev aldrig
Borgmester, ikke heller blev han adlet, skjønt han
nedstammede fra Adel paa mødrene Side, og hans Hustru
(Margrethe Clausdatter fra Bogense) var maaske af adelig
Slægt. Hun fødte 12 Børn, 7 Sønner og 5 Døtre, af
hvilke de fleste overlevede Forældrene og bosatte sig
i Odense, Kjøge og Bergen. Alle findes de tillige med
Forældrene afmalede i Tidens Dragt paa den Votivtavle,
som O. B. Aar 1576 til Tak for hidtidig Fremgang lod
ophænge i Graabrødre Kirke, samtidig med at han paa
Kirkens Gulv lod anbringe en Familieligsten over den
Grav, der var bestemt til en Gang at samle dem alle.

Sagnet har, som naturligt er, haft meget travlt
med O. B. Han siges at have ejet det halve Odense
og opført alle derværende ældre grundmurede
Bygninger. Grunden til hans Tilbagegang angives at
være Søskade, fremkaldt af en Hex, der skvulpede 7
Æggeskaller i en Spand Vand, hvorved hun fik alle
O. B.s 7 Skibe til paa én Gang at gaa under. Skjønt
han tidligere havde overøst sine Børn med Gaver,
skal han som gammel kun have kunnet 
finde Pleje hos dem ved at indbilde dem, at han i
en tung Kiste endnu gjemte en rig Skat, der skulde
tilfalde den af dem, der var bedst imod ham. Efter
hans Død aabnedes Kisten, men den indeholdt kun
Flintestene samt en Seddel med Ordene: «Den,
der gi'er, til han tigger, -- skal slaas, til han
ligger». -- At O. B. ikke har mødt megen Kjærlighed
som gammel, kunde mulig bekræftes ved, at ingen har
gjort sig den Ulejlighed at lade paa hans Gravsten
indhugge den manglende Dødsdag.

Engelstoft, Odense Byes Hist.
Vedel Simonsen, Bidrag til Odense Byes Hist. III, 72 ff.
Hanck, Kong Frederik II og Oluf Bager, Odense Skoleprogram 1837.
(I øvrigt omtales to Ligstene, jvfr. Vedel Simonsen, Odense Bys 
Hist. III, 134 fv hvoraf den ene har Dødsdagen indhugget, 
medens denne mangler paa den anden).

<i>Troels Lund.</i>

</chapter><chapter name="Bagge, jvfr. Bache.">

<b>Bagge,</b> jvfr. Bache.

</chapter><chapter name="Bagge, Oluf Olufsen, 1780-1836, Kobberstikker">

<b>Bagge, Oluf Olufsen,</b> 1780-1836, Kobberstikker, født
i Kjøbenhavn 22. Dec. 1780, en Søn af Svend Olufsen
B., Arkivar ved General-Kommissariatets Arkiv, blev
Student fra Kolding Skole 1800, tog anden Examen og
lagde sig derpaa efter Kobberstikkerkunsten, navnlig
i Udlandet 1821-24. Hans Hovedvirksomhed omfatter
en Række Blade til «Flora Danica». Desuden nævnes
«Blomstertegninger for Ungdommen» af Camradt jun. og
Stik til nogle af ham selv forfattede Skrifter i
belletristisk Retning. Han var gift med Karen Nielsen
og døde 22. Sept. 1836.

Nyerup, Lit. Lex.
Erslew, Forf. Lex.
Weilbach, Konstnerlex.

<i>Ph. Weilbach.</i>

</chapter><chapter name="Bagge, Ove Georg Frederik,</b> 1776-1838, Danselærer og Forfatter">

<b>Bagge, Ove Georg Frederik,</b> 1776-1838, Danselærer og
Forfatter, født i Kjøbenhavn af fattige Forældre. Som
ungt Menneske blev han Figurant ved det kgl. Theater,
men opgav denne Stilling for at virke som privat
Danselærer rundt omkring i Landet. En Tid lang var
han Boghandler i Randers, men fik 1835 Bevilling til
at give Deklamatorier i Kjøbstæderne og døde paa en
«Kunstrejse» i Rønne 1838. -- B., der i et og alt
var Avtodidakt, og som hørte til Datidens, af alle
kjendte, komiske Originaler, har skrevet forskjelligt
-- dels originale æsthetiske Arbejder, dels polemiske
Skrifter --, men Hovedinteressen knytter sig for
hans litterære Produktions Vedkommende til de (1836
udg.) «Livsbilleder», der ved den ufrivillige Komik,
hvormed Forfatteren fortæller om sine kunstneriske
Gjenvordigheder, danne et Slags Sidestykke til Reisers
«fyrgterlige» Ildebrandshistorie.

Erslew, Forf. Lex.
J. Davidsen, Fra det gamle Kongens Kjøbenhavn, 1880, S. 263 f.

<i>Sophus Bauditz.</i>
</chapter>
<chapter name="Bagge, Stig,</b> --1542 ogsaa kaldet Stig Skausten, norsk Adelsmand">
<b>Bagge, Stig,</b> --1542 ogsaa kaldet Stig Skausten, norsk
Adelsmand, Søn af Gasse Thorkelsen i Kvinesdal,
tjente i det mindste fra 1525 Hr. Henrik Krummedige
som Foged i Lister og flere Len og senere, da Lenene
efter Hr. Henriks Død 1530 vare lagte under Bergenhus,
dennes Svigersøn, Eske Bille, blev 1530 udplyndret af
Christian II's Kapere og atter 1532 under Christian
II's Ophold i Norge fanget af dennes Folk, men
rimeligvis befriet ved en af Eske Bille fra Bergenhus
udsendt Expedition. Hovedmanden for Christian II's
Parti der paa Egnen, Mikkel Jude paa Landvik, bød Eske
Bille derfor senere, efter Kong Christians Fængsling,
S. B. at skaffe sig levende eller død i sin Magt,
selv om han skulde indebrænde ham. Ordren udførtes,
uagtet Mikkel Jude havde kgl. Beskjærmelsesbrev; han
blev overfalden og udplyndret, men undkom. Da Eske
Bille havde paataget sig Ansvaret, slap S. B. dog
fra denne og flere lignende Voldsomheder uden
videre Følge. 1534, da Eske Bille drog til Danmark,
fik S. B. Del i Befalingen over Bergenhus og viste
under Eske Billes forskjellige Fangenskaber stor
Fasthed og Aandsnærværelse, især under Christoffer
Trundsens Angreb 1536. Da Eske Bille forlod Norge,
forlenedes S. B. selv med Lister Len, viste sig som
en paalidelig, men haard Lensmand, derfor udsat for
voldelige Overfald af Befolkningen, brugtes ogsaa af
Christian III til Søexpeditioner, men fangedes under
en saadan 1542, i Nederlandene, blev halshugget og
lagt paa Stejle som Spion til stor Sorg for Kongen.

Daae, Norske Bygdesagn, 2. Udg., I, 88 ff. 
Danmarks Adels Aarbog 1885, S. 26.

<i>A. Heise.</i>
</chapter>

<chapter name=">Bagge, Svend Henrik Olufsen,</b> 1817-95, Veterinær">
<b>Bagge, Svend Henrik Olufsen,</b> 1817-95, Veterinær. Søn
af ovfr. nævnte Kobberstikker Oluf Olufsen B., født i
Kjøbenhavn 29. Juli 1817, Student fra Borgerdydskolen
i Kjøbenhavn 1836, tog Lægeexamen 1842. Efter at have
praktiseret en kort Tid som Læge, blev B. Kandidat
paa Frederiks Hospital 1844 og s. A. anatomisk
Prosektor ved Universitetet. Da C. Viborg døde
(Okt. 1844), trængte Veterinærskolen til at faa en
Mand med videnskabelig Fordannelse uddannet til
Lærer i Dyrepathologi, og efter E. Fengers Raad
opfordrede J. Collin B. til at slaa ind paa denne
Vej. 16. Nov. 1844 blev han udnævnt til Lektor
(4. Lærer) ved Veterinærskolen. I 1845 og største
Delen af 1846 opholdt han sig i Udlandet for at
studere ved Veterinærskolerne i Tyskland, Østerrig
og Frankrig. Efter sin Hjemkomst har han indtil nu
foredraget 
Sygdomslæren og været Forstander for den stationære
Klinik, i 1847-50 tillige for den ambulatoriske. Siden
1851 har han været Medlem af det veterinære
Sundhedsraad og i en lang Aarrække dets Formand. I
1880 blev han tillige Veterinærfysikus.

B. har næret megen Interesse for Hesteavlen, var
1861-62 konstitueret Landstutmester og 1862-74
Medlem af og i en Del af dette Tidsrum Sekretær
ved Stutterikommissionen og udgav som saadan
Beretningen om dens Forhandlinger. -- I Oprettelsen af
Kreaturforsikringsforeningen for Kongeriget Danmark
har han haft væsentlig Andel og i mange Aar været
dens Formand. Ogsaa af Bestyrelsen for mangfoldige
andre, dels filanthropiske, dels almennyttige, dels
industrielle Selskaber har B. været et virksomt Medlem
og til Dels Formand, saaledes af Centralkomiteen fra
1863, Aktieselskabet for Udtørring af Kolindsund
1872, Brand- og Livsforsikringsselskabet Danmark
1872, Foreningen til syges og saaredes Pleje under
Krigsforhold 1875, Maglemølles Papirfabrik 1875,
Kjøbenhavns Sporvejsselskab 1880, Strandvejens
Sporvejsselskab 1883.

Ved de internationale Veterinærkongresser i
Zurich 1867 og i Bryssel 1883 var han Danmarks
Repræsentant. I 1853 stiftede han i Forening med Bendz
«Tidsskrift for Veterinærer» og var Medredaktør deraf
indtil 1876. I dette Tidsskrift har han i Aarenes Løb
meddelt adskillige smaa Afhandlinger om pathologiske
og therapevtiske Æmner. Ogsaa i Landbrugsordbogen
og i «Nordisk Konversationslexikon» findes en Del
Artikler af ham om veterinære Æmner. I øvrigt
har B. ikke udfoldet nogen betydelig litterær
Virksomhed. Hans Hovedarbejde er den i 1863
udgivne Bog «Snivesygdommens Forekomst i Danmark»,
en omhyggelig Bearbejdelse af det i de officielle
Indberetninger nedlagte Materiale.

B. fik 1859 Titel af Professor og er senere dekoreret
med flere inden- og udenlandske Ordener. Ved sit
25 Aars Jubilæum hædredes han af Eleverne ved en
Festgave. -- B. ægtede 1849 Julie Reiersen, Datter af
Grosserer R. Han døde 3. April 1895.

Smith og Bladt, Den danske Lægestand, 5. Udg. 
Erslew, Forf. Lex.

<i>B. Bang.</i>
</chapter>

<chapter name="Bagger, Carl Christian,</b> 1807-46, Digter">
<b>Bagger, Carl Christian,</b> 1807-46, Digter. Uægte Barn,
født paa Fødselsstiftelsen i Kjøbenhavn 11. Maj 1807;
fra det første Øjeblik i sit Liv bestemt til en halv
hjemløs Tilværelse og mærket med Illegitimitetens
Stempel, disse to Betingelser have været afgjørende
for Carl B.s Liv og Gjerning.

Hans Fader var nedfr. nævnte Justitiarius i Politiretten Peter 
Christian B. (d. 1810) af anset Slægt; Moderen skal
have været Butiksjomfru paa Vesterbro. Da C. B.s
Fader mærkede Døden nærme sig, bestemte han, at hans
lille Søn skulde bære hans Navn og indtræde i ægte
Søns fulde Ret; for øvrigt betroede han ham til sin
Broders Varetægt. Men denne, en vakker Søofficer,
døde des værre et Par Aar efter (s. S. 428 f., hvor 
Efterretningerne hvile paa officielle Aktstykker), og den 7aarige Dreng
kom da i Huset hos Farmoderen, en heftig og lunefuld
Kone, der aldeles ikke var skikket til at opdrage den
ærekjære, blødhjærtede og ustadige Dreng. Snart kunde
hun kalde paa ham med de blideste Kjælenavne, saa
knubse ham og trække ham i Ørene, saa skjælde ham ud
for «Horeunge» og «Hittebarn». I sit 12. Aar sendtes
han til Roskilde for at gaa i Skole der. Her «frøs
han stadig om Vinteren i sin tynde Bombasins Dragt
og følte sig stadig sulten»; men Byens Mindesmærker
om Danmarks Stortid og den første Undervisning i
Historie fyldte dog den fantasifulde Drengs Hoved med
Højhedsdrømme. 15 Aar gammel (1822) kom han i Sorø
Akademis Skole. Her blev han snart bekjendt for sit
lyse Hoved, sin Lattermildhed og sine Spilopper. Det
var i Akademiets store smukke Park, han en Gang
mødte den 2 Aar ældre H. C. Andersen fra Slagelse,
og Bekjendtskabet mellem de to unge Mennesker, der
begge skreve Vers, var snart stiftet. Trods deres
meget forskjellige Naturel blev det et Venskab for
hele Livet. Opholdet i Sorø behagede naturligvis ikke
i Længden B. I et Brev til H. C. Andersen, der havde
betegnet Sorøs Omgivelser som en «Stereotypudgave af
Lagomaggiore-Egnen», siger han: «Trods det Tilnavn,
som De, Velbaarenhed, behager at pryde denne lille
Stad med, forekommer den mig (De véd, man ej kan kjøre
<i>gjennem</i> Byen, men bestandig maa vende tilbage ad den
Vej, hvorad man kom ind) som en hartad modbydelig
Blindtarm, hvori jeg selv, et uskyldigt, rødmosset
Æble eller noget lignende, er nedsvælget for der paa
passende Maade at fordøjes til et nyttigt Exkrement. O
Jammer, o Rædsel, i sit 21. Flammeaar med alle sine
højtflyvende Længsler og Planer, som figura udviser,
levende at nedputtes i en vel tiltollet Tranflaske.»
I Marginen fandtes en Tegning, forestillende en
tilproppet Flaske, inden i hvilken en lang tynd Person
i sort Spidskjole ved umulige Krumninger af Arme og
Ben gjør Forsøg paa at slippe ud.

Under denne stærkt følte Tvang kan man tænke sig,
hvor godt det maa have gjort ham at blive venlig
modtaget i de to Skolevenner, Brødrene Fiedlers Hjem
paa Herregaarden Basnæs i 
Nærheden af Skjelskør. Her fandt den hjemløse for
en Stund det Hjem, hans Livsskæbne havde nægtet ham,
og da han 1827 blev Student med Laud, forlovede han
sig med Husets Datter Thora. Endnu et Aar blev han
i Sorø, for at tage anden Examen, og da denne var
absolveret, ligeledes med 1. Karakter, tog han til
Kjøbenhavn for at tænke paa Embedsexamen. Med denne
havde det dog lange Udsigter. Da han ikke længer

følte noget Baand paa sin Vilje, sysselsatte han sig
kun med den Læsning, som behagede ham, og Juraen,
som hans Formynder, Højesteretsassessor A. Müller,
havde overtalt ham til at tage fat paa, blev snart
lagt paa Hylden. Meget sprogkyndig, som han var,
hengav han sig hellere til Studiet af Ariost, Byron og
Gozzi end til Dag ud og Dag ind «at opræbe Datoerne
paa 50 Forordninger» (jvfr. hans Brev i «Sml. Værker»
II, 546). Digterisk Produktion optog ogsaa hans Tid;
og da han ved Bedstemoderens Død havde faaet en Del
friere Hænder i pekuniær Henseende, bleve Besøg paa
«en vis herlig Vinkjælder» ham til daglig Vane. Sin
fædrene Familie havde han snart brouilleret sig med
(jvfr. «Min Broders Levned», 2. Udg., S. 55); men
ogsaa Forholdet til hans forlovedes Slægt var kølnet
betydelig. -- Den konventionelle Selskabstone kunde han
ikke udstaa. 

Han søgte da sine «Fastnachtbrüders»
Selskab, et Selskab, «hvor Ordene ikke bleve kogte,
men hvor Kammeraterne slugte dem raa», en Flok af
løse Fugle og gode Hoveder, der «lode Fiolen sørge» og
glemte den næste Dag end sige Fremtiden for «de gyldne
Sekunder», Nydelsen af Øjeblikket medførte. Blandt
disse «Fastnachtbrüder» maa særlig den af den ældre
Slægt kjendte Mathematiklærer Svenningsen nævnes,
en Kæmpenatur, som det evige Svireliv ikke syntes
at have nogen Magt over (jvfr. «Min Broders Levned»
S. 135 ff.). -- Hvad man nu end fra den vedtagne Morals
Standpunkt vil dømme om et saadant Liv, saa er det
dog sikkert, at det indvirkede stimulerende paa B.s
poetiske Frembringelsesevne. 1833 udgav han Tragedien
«Dronning Christine og Monaldeschi» med fri Benyttelse
af omhyggelig opsøgte historiske Fakta; et Skuespil,
man vel kan forstaa, det kgl. Theater forkastede paa
Grund af dets sceniske Mangler, men en Digtning,
hvis Skjønheder, man undres paa, kunde undgaa det
læsende Publikums Opmærksomhed. Det var ikke længe
siden, C. J. Boyes Klingklangsdramaer havde vakt
almindelig Opsigt, og her var dog noget andet og langt
mere. Aaret efter, 1834, udkom «Smaadigte» med Perler
af lyrisk Romancedigtning som «den engelske Kapitajn», 
«Bortrejsen» og «Sophie af Hardenberg»,
dramatisk-episke Situationer som «Fragmenter af den
spanske Kongekrønnike» og Bellmanske Genrestykker
som «Promenaden om Natten». Igjen det følgende
Aar, 1835, udkom «Min Broders Levned», en Novelle,
hvori Digteren skildrer sit Dobbelt-Jeg og dets
Forhold til Menneskene gjennem Fremstillingen af to
Brødre og deres Omgivelser, og det med en saadan
Virkelighedssans og plastisk Fynd, at man aldrig
glemmer dem og deres Kreds, naar man en Gang har gjort
sig bekjendt med Bogen. Smaa karakteriserende lyriske
Digte af Værd ere indstrøede mellem de rask skitserede
Situationer; der findes et Digt heri, «Arthurs
Drikkevise», der vel er enestaaende i dansk poetisk
Litteratur: raat, dristigt og haanende i sine Udtryk
skjuler det et saaret Digterhjærtes Sorg over Livets
Usselhed og Indignation over Samfundshykleriet. Havde
B. ikke skrevet andet end denne Bog paa 10 Ark, vilde
den sikre ham en stadig Plads mellem vore originale
Digtere. Her er intet efterlignet, tillært og
lavet; her finde vi Digterens ægtefødte Muse med sin
barnlige Lattermildhed, sin zigeuneragtige Ynde, sit
vemodige Smil, men ogsaa med sin vilde Lystighed og
sine udfordrende Blottelser. -- Til Skam for Datidens
Kritik, der hidtil saa temmelig havde negligeret B.,
mødtes «Min Broders Levned» kun af en massiv Protest
fra det almægtige «Maanedsskrift for Litteratur»;
men den var nok til at nedslaa den lidet selvsikre
Digters Mod. Det var J. N. Madvig, der bærer Ansvaret
herfor; han var Anmeldelsens Forfatter.

Og der kom andre Sorger til. Hans trolovede havde i
sin Tid født ham en Søn; hendes Forældres Misstemning
herover vendte sig, som rimeligt, i særdeles Grad mod
B. Da han slet ikke syntes at ville gjøre sig nogen
Umage for at komme i en Stilling, hvor han kunde
forsørge en Familie, mente Thora Fiedlers Moder, at
det var bedst, om Forlovelsesforholdet blev aldeles
brudt, og sendte for at fremme dette Øjemed sin Datter
paa en Rejse til en Slægtning i Hamborg. Men da B. fik
Underretning herom, vaagnede den gamle Kjærlighed
med fornyet Styrke. Angest for at miste sin elskede
vandrede han til Dels paa sin Fod (thi Penge, kan man
vide, havde han ikke mange af) den 14 Mile lange Vej
til Korsør og kom netop, som Dampskibet «Løven» skulde
føre hans Thora bort. Afskedens Smerte inspirerede
ham til det Digt, som bærer hint Navn, sikkert et
af de mest pathetiske, vor erotiske Poesi ejer. --
Men nu var det besluttet, at han 
vilde rejse sig af sin sociale Elendighed. Efter at
have samlet sine ældre og nyere «Digtninger» i et
lille Bind, der udkom 1836, overtog han samme Aar
Redaktørpladsen ved Hempels Avis i Odense; og her
hen førte han Hustru og Barn i Nov. 1837.

Men Digteren skuffede sig, naar han havde forment,
at denne Forandring skulde frembringe et nyt Opsving
i hans Liv. Den trivielle Provinsjournalistik laa
lige saa lidt for ham og hans Vaner som Familielivets
Prosa. Bladets Ejer var jævnlig utilfreds med sin
Redaktør, og B.s Husliv blev ikke lykkeligt. Mer end
én Formiddag kom han svirende fra Værtshuset, og et
saadant Forhold kunde ikke andet end vække Ufred
i Hjemmet. Dertil kom, hvad han først opdagede i
Samlivet, at hans Hustru trods andre gode Egenskaber
hverken var nogen synderlig sympathetisk eller fin
Natur. Navnlig skal det en Gang have saaret ham, at
hun forærede en besøgende, der bad B. om en Afskrift
af «Dampskibet Løven», den, hendes Mand i sin Tid
havde sendt hende. -- Om egentlig poetisk Produktion
var der næppe Tale: et Par komiske Smaadigte
(«Drankerkantate» og «Ballade») og en «Børnevise»
var næsten det eneste af noget blivende Værd,
han frembragte. Ideen til en Novelle «forærede»
han H. C. Andersen, som derover byggede «De to
Baronesser». Det er da ogsaa et synkende Digterskib,
vi blive var i hans sidste Bog, «Øjeblikkets Børn»,
der udkom 1845. Mærkeligst er den maaske ved et
Anhang, «en Ansøgning om Understøttelse til Hs. 
Majestæt i Avg. 1844», hvori Digtersupplikanten 
med ridderlig Artighed henvender sig til «Digtekunstens 
smagfulde Kjender Kong Christian VIII» og med poetisk Humor 
beder ham «tage en Ambe paa Navnene «Carl»
og «Bagger»». Men dette Nødskud vilde man ikke
høre. -- 25. Okt. 1846, 4 Dage efter sin Søn, døde B. i Odense.
En Ven af ham, en Haandværker, skrev et Sørgedigt
over ham. B.s Enke ægtede senere Jærnstøber Borum i Odense.

C. B. er en af de faa Bohémienexistenser, den danske
Litteratur kjender; han er derfor lige saa lidt som
den beslægtede, men mere aristokratiske Aarestrup
nogen Tid trængt igjennem hos Publikum. Medens
vore fleste Digtere vendte sig til Tyskland, er
C. B.s Blik rettet mod England-Frankrig; men han er
ellers en aldeles selvstændig Aand. Demokratisk i
sit Anlæg bliver hans Tone undertiden burschikos,
og i Bestræbelsen efter et ejendommeligt Udtryk for
Tanken bliver dette stundum noget forvredent; men i
Regelen viser han en skarp Sans for Farve og Form, og
ofte gjør en ægte-nobel og dyb-sympathetisk Stemning sig 
gjældende i hans Poesi. Han fylder fuldstændig sin noget isolerede 
Plads i Litteraturen.

Hans «Samlede Værker» udgaves 1866-67 af Vilh. Møller i 
2 Bind (med Portræt).

V. Møllers Biografi i B.s «Saml. Værker» II.

<i>H. Schwanenflügel.</i>
</chapter>

<chapter name="Bagger, Christian, 1692-1741, Stiftamtmand">
<b>Bagger, Christian,</b> 1692-1741, Stiftamtmand, er født 19. Jan. 
1692 i Kjøbenhavn, hvor Faderen, ndfr. nævnte Hans B., var Biskop. 
Han blev 1703 sat i Sorø Skole, hvorfra han blev Student 1709, 
fik 1712 Plads paa Collegium Mediceum, hvor han udgav 3 latinske 
Disputatser, rejste udenlands fra 1715 og blev imidlertid designeret 
Professor; kom hjem 1720 og blev Professor i lavere Mathematik, 
1722 i Logik og senere Professor juris.  1729 blev han Assessor i 
Højesteret, 1733 Justitsraad og ved Jubelfesten 1736 Dr. juris bullatus. 
For at give Plads for den fra Gøttingen indkaldte Professor juris 
Chr. Ludv. Scheid, der tillige skulde være Kronprinsens (Frederik V's) 
Lærer, beskikkedes B. til Stiftsbefalingsmand i Bergens Stift, som 
«han forestod med Ære og Berømmelse i 3 Aar». 13. April 1741 
var han rejst fra Bergen til Strudshavn, men maatte allerede om 
Aftenen føres dødssyg hjem til Byen, hvor han afgik ved Døden 
den følgende Morgen. Han var siden 17. Juli 1733 gift med Maria 
Elisabeth f. Müller, der var Enke efter Viceborgmester i Kjøbenhavn 
Brandt (d. 1731) og døde i Kjøbenhavn 23. Febr. 1769, 70 Aar 
gammel.

J. B. Hass, Ære- og Eftermæle, Mskr. Nr. 338 in fol. i Univ. Bibl. i Chra., ved Aar 1741.
Worm, Lex. ov. lærde Mænd I, 53.
Giessing, Jubel-Lærere II, I, 38.

<i>H. J. Huitfeldt-Kaas.</i>
</chapter>

<chapter name="Bagger, Frederik, 1710-91, Godsejer">
<b>Bagger, Frederik,</b> 1710-91, Godsejer, blev født paa Gaarden
Risinge i Fyn.  Hans Forældre, Poul B., Ejer af Risinge (d. o. 1722),
og Hustru Pernille f. Købke (d. 1731), satte ham i Odense Skole,
hvorfra han 1730 blev dimitteret til Universitetet. Efter overstaaet
theologisk Examen blev han antagen som Huslærer hos Sognepræst
Fr. Schurmann til Brahetrolleborg og Krarup Menigheder i Fyn.
Den unge Mand, der af og til maatte prædike for Herskabet paa
Brahetrolleborg, blev snart meget afholdt, og de medicinske
Kundskaber, han erhvervede sig ved Læsning, oprindelig for at hjælpe
paa sin egen svage Helbred, gjorde ham til en søgt Læge. Da
han dog under sin Lægevirksomhed følte Trang til at faa sin
Viden paa det medicinske Omraade udvidet, foretog han en Rejse
til Altona og studerede der i nogen Tid. Midlerne til dette Ophold 
skaffede han sig ved at sælge Smykker, som de adelige
Familier medgave ham til Salg for en vis fastsat Sum;
hvad han kunde faa der ud over, var hans eget. Et
Ophold i Kjøbenhavn benyttede han til at lægge
sig efter Lovkyndighed og tage juridisk Examen for
ustuderede (1737). Noget efter blev han antagen til at
forestaa Husholdningen paa Brahetrolleborg. 1746 blev
han Birkedommer paa Baroniet Brahetrolleborg og fik
Brændegaard i Forpagtning, en Gaard under Baroniet,
som da var meget forfalden. Han ophjalp denne Gaard
og erhvervede sig saa megen Formue, at han 1760
kunde kjøbe Herregaarden Julskov, hvor han forblev
boende til sin Død, ivrig optagen af mangesidige
filanthropiske og landøkonomiske Bestræbelser. 1761
blev han Kammerraad, 1781 Justitsraad. Han døde som
Etatsraad 23. Febr. 1791.

B. er Forfatter af flere landøkonomiske Skrifter og
Afhandlinger, der vidne om Grundighed og praktisk
Sans. I «Økonomisk Magasin» 3. Bind offentliggjorde
han: «En forsøgt Maade, hvorledes man med samme Tid,
Plov og Bæster uden mindste Umage eller videre
Besværlighed kan pløje smalle Furer», hvori han
tager Ordet for en mere praktisk Maade at behandle
sid og stiv Jord paa. Denne Artikel, der for øvrigt
er af ringe Omfang, skal have haft en Del Betydning i
Tiden. Hans «Instrux eller Bylav for Refsvindinge By»
(1773) er et værdifuldt Aktstykke, der giver god
Oplysning om, hvorledes Ordenen opretholdtes i de
gamle Bylav under Trevangsbruget, om den sædelige
Tilstand i Bondestanden paa den Tid og om, hvorledes
man tænkte sig Standen paavirket. Han forsøgte sig
ogsaa i filosofisk-historisk Retning i et Skrift:
«Naturlige Aarsager til Jordgrødens Formindskelse»
(1787), hvori han søgte at godtgjøre, at Jordens
naturlige Ydeevne maa være aftagen. -- B., der levede
ugift, blev en meget velhavende Mand og satte sig et
smukt Eftermæle i sin Samtid ved at stifte betydelige
Legater og bekoste mange unge Menneskers Studeringer.

Personalia, betreffende Fr. Bagger, udg. af J. H. Tauber, 1792.
Abrahamson, Fr. Bagger den Vindskibelige, 1794.
Nyerup, Lit. Lex.
Rasmussen Søkilde, Brahetrolleborg S. 116 ff.

<i>J. P. Petersen.</i>
</chapter>

<chapter name="Bagger, Hans, 1646-93, Biskop">
<b>Bagger, Hans,</b> 1646-93, Biskop. Han blev født
23. Avg. 1646 i Lund, hvor Faderen, Ole B., den Gang
var Lektor ved Gymnasiet og senere blev Professor
theologiæ ved det nyoprettede Universitet. Moderen,
Maria Lauridsdatter, døde, da han var 4 Aar
gammel. 1656 blev han sat i Latinskolen i Lund. 1663
sendte Faderen ham til Kjøbenhavns Universitet,
men efter 
Opfordring af Biskop Vinstrup i Lund lod han sig
kort efter indskrive som Student ved Greifswalde
Universitet, der den Gang hørte under den svenske
Krone. Efter et halvt Aars Forløb rejste han til
Rostock, hvor han fortsatte sine Studier under
de bekjendte Theologer Varenius og Qvistorp, og
1664 vendte han tilbage til Kjøbenhavn, hvor han
blev Bakkalavr. Her synes han at have været særlig
begunstiget, enten fordi han som Skaaning holdt
fast ved sit gamle Fædreland, eller fordi han --
hvad der er den naturligste Forklaring -- havde en
god Støtte i sit Søskendebarn, Professor H. Vandal,
og med Rejseunderstøttelse fra Universitetet drog
han 1666 til Wittenberg, hvor den lærde Theolog
A. Calovius tog ham i sit Hus. Han havde lagt Planen
til en længere Studierejse, da Faderen kaldte ham
hjem, for at han kunde være tilstede ved Indvielsen
af det Skaanske Universitet 1668. Men han trak
Tiden ud og kom først 1669 tilbage til Lund, hvor
han tog Magistergraden. Hans kjæreste Forbindelser
vare dog i Danmark, hvor han søgte Ansættelse ved
Universitetet. Men alle Lærerposter vare den Gang
besatte, og den svenske Regering gjorde alt for at faa
ham knyttet til Lund. Han blev kaldet til Professor
philosophiae og Konrektor ved Kathedralskolen i sin
Fødeby, men søgte saa hurtig som muligt at frigjøre
sig for denne Virksomhed, og da der 1672 sendtes et
svensk Gesandtskab til England, fik han Tilladelse
til at følge med for at studere de orientalske Sprog
i Oxford og Cambridge. Aaret efter fik han Befaling
til at vende tilbage og optage sin Embedsgjerning. Han
trak dog atter Tiden ud og kom først hjem 1674 efter
et længere Ophold i Holland, men allerede 4. April
s. A. blev han af Christian V kaldet til Sognepræst
ved Frue Kirke i Kjøbenhavn, Stiftsprovst og Provst
for Sokkelund Herred. Hans Slægtning H. Vandal
var den Gang Sjællands Biskop. 12. Nov. 1674
ægtede han sin Formands, Jac. Fabers, unge Enke,
Margrethe Schumacher, Griffenfelds Søster. Han blev
saaledes Svoger til Danmarks den Gang mest formaaende
Mand, hvem han ogsaa skylder sin sidste mærkelige
Forfremmelse, 1. Maj 1675 døde Biskop Vandal,
og B. blev udnævnt til hans Efterfølger, kun 29
Aar gammel. Efter at han var bleven kreeret til
Dr. theol., ordineredes han 27. Juni i Frue Kirke.

Hidindtil havde B. haft en mærkelig Medbør. Fra nu
af blev hans Stilling vanskelig. Satiren skaanede
ham ikke, Uvilje og Misundelse fra Gejstlighedens
Side hæmmede hans Virksomhed, og førend hans første
Embedsaar var udløbet, blev Griffenfeld 
styrtet. Men skjønt B. under de daværende Forhold
ikke kunde støtte sig til det herskende Hofparti,
forstod han dog at hævde sin Stilling. Han kunde ikke
gjøre sig gjældende ved Lærdom eller Veltalenhed,
thi i ingen af disse Henseender ragede han frem
over sine Standsfæller; men han var i Besiddelse
af en sjælden administrativ Dygtighed, og til en
saadan stilledes der netop særlige Krav paa en Tid,
da der paa Kirkens Omraade fremkom en Række Forslag
til Administrationens Omordning. Han deltog i den
sidste Revision af Danske Lovs 2. Bog. Hans Navn er
særlig knyttet til et forbedret Kirkeritual, der
udkom 1686, og 27. Marts s. A. udgik Forordningen
om Ophævelsen af de mange enkelte Bededage, der
samledes i den almindelige Bededag paa 4. Fredag efter
Paasken. I denne Forandring havde B. en væsentlig
Del, og han udarbejdede selv Bededagsbønnen,
der giver et smukt Vidnesbyrd om hans Evne til
at tale Menigheden til i et jævnt og enfoldigt
Sprog. 1688 udgav han en Alterbog, der skulde tjene
som Haandbog for Præsterne. Fortalen, hvormed han
indledede den, indeholder et udførligt Forsvar for
den kirkelige Ritus. Den blev oversat paa Engelsk
og vandt fortjent Anerkjendelse i Udlandet. Han
forberedte desuden Udgivelsen af en Forklaring til
Luthers lille Katekismus til Vejledning for Præster og
Skolelærere, men Døden afbrød dette Arbejde. B. staar
som Ordfører for en Tid, hvis Særkjende var religiøs
Ufordragelighed, og hans Nidkjærhed for den lutherske
Orthodoxi drev ham ofte til Yderligheder, særlig
over for de reformerte, som Regeringen indrømmede
en begrænset Religionsfrihed, dels fordi de vare
Dronning Charlotte Amalies Trosfæller, og dels af
statsøkonomiske Hensyn. Ogsaa Katholikernes Forsøg paa
at vinde Indgang mødte alvorlig Modstand fra hans Side
og fremkaldte en Brevvexling imellem ham og Kardinal
Albani, den senere Pave Clemens XI. Den førtes dog med
stor Humanitet fra begge Sider og fortsattes igjennem
en længere Aarrække. B. døde 30. Avg. 1693, kun 47
Aar gammel. Efter Margrethe Schumachers Død (1690)
havde han 30. April 1691 ægtet Søster Svane, Datter
af Ærkebiskop H. Svane og Enke efter Kancelliraad
Chr. A. Walter.

Zwergius, Siell. Clerisie I, 308 ff.
Nyt theol. Bibl. XVI, 133 ff.

<i>S. M. Gjellerup.</i>


<b>Bagger, Hans Frederik,</b> 1735-1811, Officer, en Søn
af ovfr. nævnte Stiftamtmand i Bergen Christian B.,
blev født 23. Juni 1735 og begyndte sin militære
Løbebane som Fændrik i falsterske 
</chapter>
Infanteriregiment 1750. Han fik tidlig det Lov paa sig at være
en duelig og pligtopfyldende Officer og avancerede
saa hurtig gjennem de lavere Grader, at han 1764,
da ansat ved det sjællandske -- fra 1768 Kronprinsens
-- Regiment til Fods, var naaet til at blive Major;
1779 blev han Oberstlieutenant, 1789 Oberst og i
denne Egenskab Aaret efter forsat til Prins Frederiks
Regiment som Chef. 1798 afgik han fra Regimentet,
udnævntes til Generalmajor og blev Kommandant i
Frederiksort, en Post, han beklædte, indtil han
1803 fik sin Afsked. Døde ugift 3. Febr. 1811.

<i>S. A. Sørensen.</i>
</chapter>

<chapter name="Bagger, Johannes Herman, f. 1841, Politiker">
<b>Bagger, Johannes Herman,</b> f. 1841, Politiker. B.,
hvis Forældre ere Sognepræst Christian Erhard
B. og Henriette Amalie f. Jacobsen, er født i
Rær Præstegaard (Thisted Amt) 3. Nov. 1841. Han
blev Student 1858 fra Viborg, juridisk Kandidat
1863 og Overretssagfører i Kjøbenhavn 1870. Han
optraadte i 1871 med et Skrift «Danmark og Tyskland,
Fremtidsbetragtninger», hvori han anbefalede Danmark
at søge sin Styrke i en nøje venskabelig Tilknytning
til Tyskland. For denne Tanke har han lige siden været
en ihærdig, men ikke paaskjønnet Talsmand. Han sad
i Folketinget 1873-81 som Repræsentant for Thisted
Amts 3. Kreds. B. valgtes oprindelig som Højremand. I
de forskjellige Gjæringsperioder inden for hine
8 Aar spillede B. i den almindelige Opinion en vis
Rolle som Mellemmand imellem Partierne, men uden at
hidføre synderlige Resultater. Han maatte udtræde
af Partiet Folketingets Højre, efter at han i 1879 i
en Piece «Forhandlinger i Rigsdagssamlingen 1877-78»
havde tilsidesat Diskretionshensyn. B. savnede ikke
Evner og Kundskaber til politisk Virksomhed, men han
manglede et rent Standpunkt, Selvkritik og -- Held. B.,
der i 1874 blev Højesteretssagfører, havde i 1870
ægtet Jeanna Fog, Adoptivdatter af Biskop, Dr. Bruun
Juul F. og Petra Emerencia f. Høegh-Guldberg.

<i>M. P. Friis.</i>
</chapter>

<chapter name="Bagger, Matthias Olsen, --1725--, Bibliothekar">
<b>Bagger, Matthias Olsen,</b> --1725--, Bibliothekar, 
født som Søn af Hører, til sidst Sognepræst i 
Christianssand Ole Hansen B., blev Student fra Sorø Skole 1701
(18 eller 15 Aar gammel); paavirket af jesuitiske
Præster hos den franske Gesandt i Kjøbenhavn gik
han over til den katholske Tro, opholdt sig nogle
Aar ved Jesuiter-Kollegiet i Strasburg, besøgte
Kjøbenhavn, hvor han 1706 tog Baccalaureus-Graden,
drog atter udenlands, blev Underbibliothekar ved det
kgl. Bibliothek i Madrid, maatte forlade 
denne Stilling og gik til Mexiko, hvor han opholdt sig
3 Aar. Senere blev han Abbé og første Aumonier hos
Grev Staremberg, kejserlig Ambassadør i London; her
traadte han ud af den katholske Kirke og maatte opgive
sin Stilling. Som hans Liv hidtil havde været uroligt
og omflakkende, saaledes vedblev det at være, han var
ved 1725 bleven ansat som Tolk ved det kgl. Bibliothek
i Paris, men optog sin Løn og flygtede, senere var han
i Italien. Af og til besøgte han Danmark, sidste Gang,
som det synes, 1740-42; han besøgte da Holberg, og
Hans Gram lod ham arbejde for sig med at oversætte
Knytlinga Saga paa Latin. 1744 var han i London,
hvorfra han indgav en Ansøgning til Christian VI om
at blive ansat ved Kongens Bibliothek i Kjøbenhavn,
dog uden Held. Hans senere Skæbne saa vel som hans
Dødsaar ere ubekjendte.

L. Holberg, Trende Epistler til ***, 1857, S. 123.
Holbergs Epistler, C. Bruuns Udg., IV, 25 ff. 407 ff.
Nyt histor. Tidsskr. VI, 376 ff. 

<i>Chr. Bruun.</i>
</chapter>

<chapter name="Bagger, Peter Christian,</b> 1772-1810, Justitiarius">
<b>Bagger, Peter Christian,</b> 1772-1810, Justitiarius, en
Søn af Etatsraad Johan Poul B. og Anne Elisabeth
f. Borré, blev født 5. Juni 1772 (s. Richter,
Jurid. Stat) i Kjøbenhavn, privat dimitteret 1788,
juridisk Kandidat 1792, Volontær i Kancelliet
s. A., konst. Assessor i Hof- og Stadsretten
1794, Protokolsekretær i Højesteret 1797,
Assessor i Kjøbenhavns Politiret 1801, desuden
adjungeret Politimester i Kjøbenhavn 1807 og
Justitsraad 1808. Den «udmærkede Duelighed og den
utrættelige Iver», han havde lagt for Dagen i sin
Embedsvirksomhed, havde til Følge, at han i Aaret
1809, da det ved kgl. Resolution af 10. Jan. var
besluttet, at alle de Forretninger, der hidtil havde
paahvilet Kjøbenhavns Politimester som Justitiarius
i Politiretten, skulde udsondres, blev udnævnt
til Rettens Justitiarius og tillige s. A. blev
extraordinær Assessor i Højesteret; men han døde
allerede 20. Maj 1810 i Kjøbenhavn. Han var ikke
gift, men havde med Sophie Margrethe Paulsen (d. i
Kjøbenhavn i Efteraaret 1808 af Galdefeber) en Søn,
Digteren Carl Christian B. (s. ovfr.), der efter hans
Død - det være sagt til Berigtigelse af de biografiske
Notitser om Carl B. i dennes «Samlede Værker» -- blev
legitimeret som hans ægte Barn ved kgl. Bevilling af
26. Juni 1810 i Følge Ansøgning af Bedstemoderen,
Etatsraadinde B., i hvis Hjem han, endnu medens
Faderen levede, havde opholdt sig et Aars Tid, og
som nu, støttet af sin anden Søn, Premierlieutenant
i Søetaten Carl Frederik B., der strax efter Barnets
Moders Død en kort Tid havde 
haft det i Huset hos sig, ved denne Ansøgning
søgte at opfylde den afdøde Faders Ønske.

Manthey, Ridderes Levnetsløb S. 28 f.

<i>G. Kringelbach.</i>
</chapter>

<chapter name="Bagger, Rasmus Langeland, 1764-1819, Politimester">
<b>Bagger, Rasmus Langeland,</b> 1764-1819, Politimester, Søn
af Marcus Marcussen B., Forvalter paa Hovedgaarden
Saltø i Sjælland, siden Postforvalter i Korsør,
er født 20. April 1764 paa Saltø; hans Moder
var en Datter af den i Wessels Digt til Baggesen
forevigede Kjøbmand Rasmus Langeland i Korsør. Han
blev Student fra Slagelse Skole 1784 og 1789
juridisk Kandidat. 1796 blev han Birkedommer
i Antvorskov Birk, senere tillige Borgmester
i Slagelse og 1809 Politimester i Kjøbenhavn, i
hvilken Stilling han udnævntes til Etatsraad. 1814
ombyttede han sin Stilling som Politimester med
den som Borgmester i Kjøbenhavn og døde som saadan
19. Jan. 1819. 25. Jan. 1798 giftede han sig med
Frederikke Gjersing, hvis Fader en Tid var Ejer
af Nordruplund; hun døde 12. Jan. 1852. B. var en
fortrolig Ven af Digteren Baggesen, hvem han havde
kjendt fra Barn af fra Korsør, og som daglig besøgte
ham, naar han var i Kjøbenhavn, især i hans sidste
6 Leveaar, da han stadig var syg.

Personalhist. Tidsskr. I, 300.

<i>O. Nielsen.</i>
</chapter>

<chapter name="Baggesen, Frederik Ludvig August Haller, 1795-1865, Officer og Forfatter">
<b>Baggesen, Frederik Ludvig August Haller,</b> 1795-1865,
Officer og Forfatter, en Søn af Digteren Jens
(Immanuel) B. og Charlotte Sophie f. Haller, er født
paa Augustenborg Slot 14. Avg. 1795. Aug. B.s Barndom
forløb meget urolig. Kun 2 Aar gammel mistede han sin
Moder, hvorpaa Faderen tog ham med til Schweits. Efter
Tilbagekomsten 1799 blev han først, da Faderen
drog til Paris for her at tage Ophold i mange Aar,
anbragt i Huset hos en Tante i Korsør, senere 1806
hos en Onkel i Kjøbenhavn og endelig 1810 hos gamle
Oehlenschlager paa Frederiksberg. Han havde dog det
Held, at Faderens mange Venner, navnlig Brødrene
Ørsted, med Omhu toge sig af ham, og i Schouboes
Institut, hvor han gik i Skole, gjorde han gode
Fremskridt. Det krigerske Skuespil, som fra 1808 af,
da Kjøbenhavn og Sjælland saa at sige dannede én
stor Lejr, daglig oprulledes, og Vaabenlarmen rundt
i Evropa vakte imidlertid hos Drengen, saa flittig
og læselysten han end var, en uimodstaaelig Trang
til at ombytte Bogen med Sværdet, og da Onkelen ikke
vilde vide noget heraf, fremstillede han sig selv
hos Frederik VI for at tolke sit Ønske -- en Bedrift,
hvorfor 
Onkelen skal have lønnet ham med et Ørefigen
-- og opnaaede ogsaa 1810 at blive antaget som
Frikorporal. 2 Aar efter underkastede han sig med
Hæder sin Officersexamen og blev derpaa ansat som
Sekondlieutenant i holstenske Skarpskyttekorps, en
af de Afdelinger, der i 1813 kæmpede under Davout
ved Elben. B.s Debut paa Kamppladsen var dog ikke
lovende. Mindre stærk af Konstitution kunde han ikke
udholde Felttogets anstrængende Marcher, og da han
som syg under Korpsets Retræte fra Schwerin skulde
transporteres tilbage til Altona, fangedes han af
Kosakkerne. Muligvis har dette Uheld ikke været uden
Indflydelse paa den Retning, B.s fremtidige Udvikling
tog, og det blev i alle Fald mindre den praktiske
Soldatergjerning, hvorom han først havde drømt,
end videnskabelig Syslen, der lagde Beslag paa hans
Interesse, da han efter at være udløst af Fangenskab
vendte tilbage og 1814 blev ansat ved slesvigske
Jægerkorps i Kiel. Det derværende Universitet frembød
i saa Henseende de ønskeligste Hjælpemidler, og i
Filosofen Karl Reinhold, Faderens fortrolige Ven,
fandt han en dygtig Vejleder i de omfattende Studier
paa forskjellige af Videnskabens Omraader, som han
strax paabegyndte og efter en 3aarig Afbrydelse
under Opholdet i Nordfrankrig ved det danske
Okkupationskorps med Iver gjenoptog og i en Række
af Aar fortsatte ved Universitetet. Ogsaa til sin
Fader, som han hidtil næsten kun havde kjendt gjennem
dennes Digterværker, traadte han nu i nøjere Forhold --
under en Udenlandsrejse 1824-25 levede han saaledes
et helt Aar sammen med Faderen i Schweits --, og det
tør nok antages, at denne Omgang med «Gratiernes
Digter» ikke har været uden Indflydelse paa den fine
Smag og beherskede Form, der gjennemgaaende spores i
B.s Skrifter. I øvrigt blev det Digterens kort efter
paafulgte Død 1826 i Hamborg, der gav Anledning til,
at B. første Gang betraadte den litterære Bane,
i det han og den ældre Broder Karl Reinhold følte
det som en Pligt at samle og udgive Faderens Værker,
hvoraf det første Bind allerede udkom 1827.

Imidlertid havde man i Kjøbenhavn lagt Mærke til B.,
der 1822 var udnævnt til Premierlieutenant og 1831
blev Kapitajn; særlig interesserede Prins Christian
Frederik sig levende for ham, og 1832 blev han
efter Ansøgning ansat som Lærer i Militærgeografi,
Statistik og Krigshistorie ved den 2 Aar i Forvejen
oprettede militære Højskole. I denne Post vandt han
baade Anseelse og Indflydelse, han var en af dem,
der med størst Bestemthed 
bekæmpede Undervisningsdirektørens, Oberstlieutenant
Abrahamsons noget hensynsløse Styrelse, og det var
ham, der tillige med Kapitajn (senere General)
de Meza ved personlig Henvendelse til Kongen
foranledigede A. fjærnet. 1839 udnævntes han til
Kapitajn i Generalstaben, 1842 til Major og Chef for
Stabens taktiske Sektion, 1848 til Oberstlieutenant
i Generalstaben. I denne Periode falder hans
egentlige, frugtbare Forfattervirksomhed. Foruden hans
Forelæsninger for Højskolens Elever over Krigshistorie
og Geografi, kompilatoriske Arbejder af ikke ringe
Værd (1832 og 34), fuldfører han 1832 Udgivelsen af
den danske Del af Faderens Værker, 1836 den tyske,
1837-39 er han Medudgiver af «Militært Repertorium»,
1840 udkom hans paa omhyggeligt Studium og Selvsyn
grundede Hovedværk «Den danske Stat», og fra 1843-56
skrev han en udførlig Biografi i 4 Bind over sin
afdøde Fader.

Ved Oprørets Udbrud 1848 var B. fungerende Stabschef
ved Generalkommandoen i Nørrejylland og Fyn, og han
traf strax paa egen Haand i Generalens Fraværelse
hensigtsmæssige Foranstaltninger til at sætte de jyske
og fynske Afdelinger i Marche syd paa, men mere fik
han ikke Lejlighed til at gjøre. Krigsministeren
valgte som bekjendt Læssøe til Stabschef for den
fremrykkende Hær, og B. fik i det Sted den under
disse Forhold lidet sigende Stabschefspost ved
Generalkommandoen i Sjælland. Ogsaa i 1849 holdtes B.,
der imidlertid var avanceret til Oberst og bleven
ansat som Direktør for Armeens Personel, fjærnet
fra Krigsskuepladsen, og først i 1850 opnaaede han
en Ansættelse i den aktive Hær, hvor der overdroges
ham en Brigade. Det er vistnok i Regelen betænkeligt
at stille en Mand, der aldrig har kommanderet en
Afdeling eller endog blot en Underafdeling, og som
overhovedet ikke i 20 Aar har været i direkte Berøring
med Tropper, paa en saa ansvarsfuld Post, og hans
Brigades Skæbne under den Forvirring, der fremkaldtes
ved Katastrofen i Stolk, turde tilstrækkelig vidne om
det uheldige, der ofte klæber ved dette Experiment.

Efter Krigen overtog B. igjen Posten som Stabschef
ved sjællandske Generalkommando, 1854 blev han
Generalmajor og Chef for Generalstaben, hvilken
Stilling han beklædte indtil 1858, da han ansattes
som Kommandant i Rensborg. 1860 fik han Afsked
af Krigstjenesten og henlevede sine sidste Dage i
Kjøbenhavn under Trykket af en daarlig Helbred indtil
sin Død 18. April 1865. B. blev Kommandør af Danebrog
1849 og var dekoreret med talrige 
udenlandske Ordener. 1828 ægtede han Charlotte
Ditlefine Henriette Jess (f. 2. Juni 1806), Datter
af Etatsraad, Borgmester J. i Kiel.

Illustr. Tid. 1865  Nr. 292.
Erslew, Forf. Lex.

<i>S. A. Sørensen.</i>
</chapter>

<chapter name="Baggesen, Jens (Immanuel), 1764-1826, Digter">
<b>Baggesen, Jens (Immanuel),</b> 1764-1826, Digter. Kun
i Omrids kan denne mærkelige danske Forfatters
stærkt bevægede ydre Livsførelse og lige saa
urolig springende aandelige Udviklingsgang skildres
her. Han kom til Verden 15. Febr. 1764 i den fattige
lille Bæltstad Korsør, hvor Faderen, Bagge B., var
Kornmaaler ved Fæstningens Oplagshus og Skriver
ved Amtstuen; med sin et Aar ældre Hustru, en
Skipperdatter der fra Byen, havde han ikke mindre end
10 Børn. Jens var en svagelig, stille og indesluttet
Dreng, der uhyggelig tidlig blev hjemsøgt af religiøse
og erotiske Anfægtelser, saa han allerede inden sit
9. Aar havde gjort flere Forsøg paa at tage sig af
Dage; under «den strænge, tragisk religiøse Moders»
Førelse voxede Børneflokken op «ligesom i bestandig
Bøn til Gud». Modvægten til denne Kuelse dannede i
Drengens Sind hans romantiske Trang til Vovestykker,
om hvilken han skriver i et Brev fra sine sidste
Leveaar, at «det øverste af Master og Taarne alt som
Barn var hans Yndlingsopholdssted». Det tarvelige
Liv i Hjemmet gav saaledes dog i visse Maader de
extreme Elementer i hans Natur Næring, uden at nogen
Ballast af regelbundet Arbejde tilvejebragte den
fornødne Ligevægt, thi den paa én Gang umodne og
overmodne Dreng nød indtil sit 13. Aar kun en højst
nødtørftig, af alskens tilfældig Læsning suppleret
Undervisning, medens hans smukke Haandskrift, tagen i
Tjeneste af Postmesteren og Amtsforvalteren, bidrog
sin Del til hans Underhold. 1777 kom han i Slagelse
Latinskole. Han fandt her Tid baade til at forelske
sig, at føre Dagbog over sine exalterede Stemninger
og ensformige Oplevelser og at skrive Digte saa vel
af munter som af alvorlig Art, og nogle af disse
poetiske Forsøg, som uden hans Vidende kom Ewald for
Øje, indbragte ham «et med Blyant skrevet apollonisk
Opmuntringsvink» fra den dødssyge Digter. 18 Aar
gammel dimitteredes B. fra Latinskolen med et meget
godt Testimonium, i hvilket ogsaa hans digteriske
Begavelse var omtalt. Skjønt yderst svag af Helbred
maatte han i Kjøbenhavn føre den fattigste Students
Tilværelse, løbe lange Veje for at ernære sig ved
Timeinformationer og stundum, af Mangel paa egen
Bolig, søge Nattely hos en Ven eller endog under
aaben Himmel. Men 
hverken hans livlige Hoved eller hans let bevægelige
Følelse tog Skade af disse Gjenvordigheder, og den
usædvanlige Opvakthed, som var over ham, skaffede ham
desuden snart Venner og Velyndere. Pram, som alt paa
den Tid var en afholdt Digter og indtog en betrygget
Stilling i Samfundet, aabnede sit nystiftede Hjem
for B., hvem han i et Brev til Rahbek betegnede som
«en Dreng, der har alle mulige Talenter til at blive
en god og stor Digter,» og karakteriserede som «en
underlig, enthusiastisk, melankolsk, ubeskrivelig
én». I et Par af Pram udgivne Nytaarsgaver for 1783 og
84 debuterede B. som Lyriker og vandt saa meget Bifald
for en den Gang sjælden Fylde og Lethed i Udtrykket,
at Bebudelsen af et større Arbejde fra den 2oaarige
Forfatters Haand samlede det højst usædvanlige Antal
af 1200 Subskribenter. I Begyndelsen af 1785 saa dette
Værk Lyset under Titelen «Komiske Fortællinger»,
indeholdende «Poesiens Oprindelse», en Wesselsk
Behandling af Eddamythen om Suttungsmjøden, «Katten
eller Elskovs Magt», første Afsnit af «Deukalion og
Pyrrha», en Travestering af Ovid, samt «Jeppe», hvor
der over Motiver fra Holbergs Komedie og et gammelt
Æventyr er bygget en Skildring af Bondens Trællestand
og udtalt Tanker om hans Frigjørelse i Overens
stemmelse med Tidsalderens emancipatoriske Stræben.

B. har paa et senere Trin af sin Udvikling fremhævet,
at det ikke var af indre Tilskyndelse, han ved
sin Debut slog ind paa den komiske Digtning. Den
overvejende Del af hans Læsning havde haft den
alvorlige poetiske Litteratur til Gjenstand,
fra den havde han modtaget de dybeste Indtryk,
og det var Gjengivelsen af Saadanne, der voldte
ham størst Tilfredsstillelse. Men da de Kjendere,
hvis Dom han søgte, afgjort fandt mere Behag i hans
komiske Forsøg, stillede han deres Indsigt over sin
egen Fornemmelse og betraadte det Spor, de anviste
ham. Udfaldet godtgjorde, at han derved ogsaa traf
det større Publikums Smag. De komiske Fortællinger
henreve Læseverdenen ved deres aandfuldt konverserende
Form, ved den til en hidtil ukjendt Fuldkommenhed
drevne Behandling af det metriske Sprog, ved den
elegante Lethed, hvormed de foretoge Overgangene fra
Alvor til Spøg, fra erotisk-lyriske Stemninger til
satiriske Forstandsræsonnementer, samt ikke mindst
ved den Gratie, hvormed de halvt som i Leg berørte
de politiske, sociale og religiøse Spørgsmaal, som
vare oppe i Tiden, og behandlede dem i dennes noget
frivole og til oppositionel Kritik stemte Aand. De
kyndigste i Litteraturen hilste denne 
Forfatterdebut som noget ualmindelig lovende,
og Wessel selv, hvis komiske Fortællinger disse
Digtninger fortsatte, uden dog at naa Forbilledets
friske Naivitet, hyldede B. som den opgaaende Sol
og ønskede ham Lykke paa hans Vandring. Men ikke
blot for det bredere Publikum var B. nu med ét Slag
bleven Dagens Helt; ikke blot de litterære Kredse
søgte at tilegne sig ham, som da han knyttedes
til det nylig stiftede Tidsskrift «Minerva»,
hvor han bl. a. offentliggjorde de versificerede
Fortællinger «Emma» og «Censurens Oprindelse». Ogsaa
Samfundets øverste Cirkler, hvor tillige den videst
omfattende Dannelse havde hjemme, aabnede sig for
den unge Digter: hos Schimmelmanns, Reventlows,
Bernstorffs og Stolbergs deltog B. i et under de
fineste og yppigste Former blomstrende aandeligt Liv,
der havde Tidens højeste Interesser til Æmne, og med
den vidunderlige Tillempningsevne, som allerede tidlig
var en fremtrædende Bestanddel af B.s Væsen, fandt den
borgerlig fødte og i fattige Forhold opvoxede Digter
sig hurtig til rette i de rige adelige Omgivelser,
fængslende Mændene ved sin livfulde Tilegnelse af
de ledende Tanker og forkjælet af Damerne som en
Gratiernes Sanger, der ikke forlangte bedre end
at inspireres af deres Skjønhed og Vid. I de danske
litterære Kredse, hvor demokratiske og nationale
Følelser begyndte at fæstne sig til Modstand mod
Adelsoverlegenhed og tysk Indflydelse, var man med
lige saa megen Harme som Beklagelse Vidne til et
Erobringsværk, der endog -- da B. havde forsøgt sig
med tyske Poesier -- truede med at berøve det danske
Sprog dets talentfuldeste Digter. Denne Stemning fik
Luft i en skarp og paa adskillige Punkter ubillig
Polemik imod B.s Operatext «Holger Danske» (1789),
som havde det Uheld at blive overvurderet af de tyske
Kredse og derved udfordrede til Protest, uden at der
til Gunst for B. toges noget Hensyn til, at han kort
forinden havde godtgjort baade sin Kjærlighed til og
sit Mesterskab i det danske Sprog ved sin ypperlige
Oversættelse af Holbergs «Niels Klim».

B.s yderst sensible Natur følte sig paa det pinligste
berørt af denne litterære Modgang, og han modtog
under disse Omstændigheder med dobbelt Taknemmelighed
det Tilbud om en Udenlandsrejse, som hans Velynder
Prinsen af Augustenborg, Universitetets Patron, gjorde
ham. Medens «Holgerfejden» vedblev at brede sig her
hjemme, tiltraadte B. da i Foraaret 1789 denne sin
første større Rejse, hvis Begyndelsesafsnit -- Turen
gjennem Tyskland indtil Indtrædelsen i Schweits --
han 1792 og 93 skildrede i de 
2 Bind af «Labyrinthen», der høre til vor Litteraturs
ypperste Prosaværker og indtage en Førsterangsplads
blandt Rejseberetninger overhovedet ved Opfattelsens
friske Oprindelighed og den uforlignelig livfulde
Fremstilling, hvis Stil og Methode paa ethvert Punkt
slutter sig paa den inderligste Maade om Æmnet. At
Forfatterens hyppige Extase-Tilstande, hans stundum
affekterte Begejstring og usunde Sværmen hist og her
skæmme Fremstillingen for en ædruelig Nutidslæsers
Smag, viser jo kun, at B. gav sig, som han var,
i denne lyrisk-episke Rejseskildring.

B. havde endnu kun opholdt sig et Par Maaneder
udenlands, da Efterretningen om den franske
Revolutions Udbrud naaede ham og hensatte hans let
bevægelige Sind i en fuldkommen Frihedsrus; hans
Hjærte «bankede af Rædsel og af brændende Henrykkelse
ved de Tings Forventelse, som skulle komme over
Jorderige»; paa Rhinbroen ved Strasburg «bemægtigede
Taarnet, Bogtrykkerkunsten og Revolutionen sig
hele hans Fantasi», og ved Betrædelsen af Schweits'
republikanske Jord ligger Landet for ham som «det
herlige, hellige, frie, lyksalige», «hvis Indbyggere
endnu den Dag i Dag bevare den eneste Rest af
Frihed, det forkjælede Evropa har tilbage». Efter
en Bjærgvandring i den bedste Sommertid havnede
han i Begyndelsen af Sept. ved Thunersøen, hvor han
første Gang traf sammen med Bernerinden Sophie Haller,
Datterdatter af den som Naturforsker og Digter berømte
Albrecht v. H. En heftig Forelskelse betog B. ved
Bekjendtskabet med den smukke unge Pige, og efter
at han havde fortsat dette som Gjæst i hendes Hjem
i Bern, vandt han et Par Maaneder efter hendes Haand
og Familiens Samtykke. Hans nærmeste Bestræbelser gik
nu ud paa at sikre sig en saadan Stilling i Danmark,
at han kunde hjemføre hende som sin Hustru; efter at
han havde afsendt de hertil Stræbende Forklaringer og
Anmodninger, begav B. sig paa et kort Besøg til Paris,
hvor han svælgede i Frihedsjubel og bl. a. «dansede en
Solo paa Bastillens Ruiner» under de tilstedeværende
Pariseres Bifaldsklap. Ved Tilbagekomsten til Bern
fandt han alting ordnet paa bedste Maade af Velynderne
der hjemme, holdt Bryllup i Begyndelsen af Marts 1790
og begav sig i Juni paa Rejsen hjem efter, en langsom
Tur op igjennem Tyskland med Besøg i mange Byer og hos
endnu flere litterære Berømtheder. Henimod Slutningen
af Okt. gjensaa han Kjøbenhavn.

Men hans Fædreland blev ham ikke længe
noget blivende Sted; med hans Giftermaal begyndte
for B. det ustadige Liv, som 
gjorde ham til en farende Svend uden Stunder til at
gro fast nogensteds; hindredes han end derved fra
at slaa sig til Ro paa vundet Ry og spinde sig ind i
fastslaaede Opfattelsesmaader, saa fremmede paa den
anden Side dette Vandringsliv hans Naturs oprindelige
Drift til flygtig Omskiftelighed, til vexlende
Paavirkning af de mest uligeartede Indflydelser og
til at lægge Kraften stærkere paa de forjættende

Begyndelser end paa den udholdende Gjennemførelse.

Efter Udgivelsen af «Labyrinthen» og 2 Bind
«Ungdomsarbejder», blandt hvis nye Indhold Fragmentet
«Forfatterens Liv og Levned» især er at fremhæve,
forlod B. i Foraaret 1793 paa ny Danmark med Hustru
og Barn, begge svagelige og trængende til et mildere
Klima; atter ved denne Lejlighed var det Prinsen af
Augustenborg, der traadte hjælpende til ved at sikre
Digteren en regelmæssig Indtægt som Honorar for de
Studier i -- pædagogisk Øjemed, det med en Slags
gjensidigt venskabeligt Bedrag aftaltes, at han
skulde sysselsætte sig med i Udlandet. Efter nogle
Maaneders Omflakken i Tyskland naaede Familien Bern,
hvor den forøgedes med endnu en Søn (Karl Albrecht
Reinhold); men kort efter havde B. den Sorg at
miste sin førstefødte. Medens hans Hustru søgte
Hvile i sit Barndomshjem, rejste B. til Wien og
Norditalien og vendte først tilbage i April 1794,
benyttede Sommertiden til en Alpevandring sammen
med sin Hustru, Wielands Datter og en tredje Dame og
tilbragte Efteraaret ved Genfersøen. I Begyndelsen
af 1795 tiltraadtes Hjemrejsen til Danmark, for B.s
Vedkommende afbrudt af en Maaneds Udflugt til Paris,
hvor Jakobinerne vare paa Højdepunktet af deres
Magt; skjønt B. kom i nær Berøring med flere af de
terroristiske Optrin, bevarede han sin Begejstring for
Revolutionen. I Juli naaede han med Hustru og Barn sin
Beskytters gjæstfrie Herresæde Augustenborg paa Als,
hvor hans tredje Søn (August) kom til Verden. Vinteren
tilbragtes i Kiel, og først i Sommeren 1796, efter
mere end 3 Aars Fraværelse, opslog han atter sit Telt
bag den danske Hovedstads Volde.

Heller ikke dette Ophold blev af Varighed. Ved
Protektion havde B. faaet Pladsen som Viceprovst paa
Regensen, en Stilling, som kun lidet passede for hans
Naturel; han klager i et Brev over, at han idelig
tager fejl mellem de 35 Nøgler, som vare betroede
ham, og over, at han paa én Gang er bleven gjort til
«Provst, Reparationsopsynsmand, Dørvogter, Husvært,
Natvægter, 
Gaardskarl, Universitetsbud og, hvad véd jeg alt». Han
kunde dog til andre Tider skjønne paa, at han havde
«noget fast og en ordentlig, bestemt Stilling, Tid
til overs for mig selv, Lejlighed til at udsaa
megen god Sæd og opelske mangen smuk Plante, saa
megen Uafhængighed, som kan forenes med et Embede,
en taalelig Bolig og Udsigt til Forbedring af mine
Omstændigheder». Han havde derfor, efter sit eget
Sigende, aldrig været «sattere og virksommere» end da,
han underviste i Dansk og Æsthetik hos Christiani
paa Vesterbro og tog Del i forskjelligt litterært
Organisationsarbejde. Men i Hjemmet selv laa Spiren
til dets Splittelse: Sophie B.s Helbred blev mere og
mere vaklende, og skulde en Katastrofe undgaas eller
endog blot forhales, maatte det syge Bryst aande en
mildere Luft. Allerede i Marts 1797 maatte B. bryde
op paa ny. Maaneden efter er han i Kiel med Hustruen
og de to Smaabørn, men kun faa Uger efter krævede
Døden sit Offer. Forpint, fortvivlet, legemlig og
aandelig syg, stundum Afsindighed nær, bragte den
unge Enkemand de moderløse Drenge til Bedstemoderen
i Bern, rejste med hende og dem fra Sted til Sted
i Schweits, besøgte alene Norditalien og gjæstede
sin Hustrus rige Slægt i Milano. I Sept. 1798 begav
han sig endelig med Børn og Svigermoder paa Vejen
hjemad, men lagde atter Routen over det tillokkende
republikanske Paris. Her gjorde han Bekjendtskab med
den genfiske Ministerresident Reybaz, hvis smukke og
talentfulde Datter Fanny bragte den følsomme Digters
Hjærte til at blusse i Luer, efter at det allerede
forinden havde røbet sin Fængelighed ved forskjellige
erotiske Anfægtelser, som havde ført til mere eller
mindre fremskredne Planer om nyt Ægteskab. Han bejlede
og fik Ja. For at ordne sine hjemlige Forhold begav
han sig til Kjøbenhavn, hvor hans Embedsstilling havde
været holdt aaben for ham under den lange Fraværelse,
og hvor han -- efter at hans Opera «Erik Ejegod», med
Musik af Kunzen, var bleven opført tidlig paa Aaret --
end ydermere forefandt sin Udnævnelse til Medlem af
det kgl. Theaters Direktion. I Juni det følgende Aar,
1799, holdt han Bryllup i Paris og hjemførte sin
Hustru.

Ej heller dette Ægteskab skaffede B. huslig Hygge
og rolige Livsvilkaar. Fanny, en kølig Natur, der
havde ægtet B., efter at en tidligere Forelskelse var
glippet, brød sig ikke om at forstaa det Sprog, hvori
hendes Mand digtede, holdt sig fornemt borte fra hans
Omgangskreds og betragtede med lidet dulgt Ringeagt 
et selskabeligt Liv, der stod saa langt tilbage
for de glimrende sociale Forhold, hvorunder hun
tidligere havde levet. Sygelig og kuldskær trivedes
hun ej heller legemlig i vort Klima, og efter at hun
i Maj 1800 havde bragt en Datter til Verden, maatte
B. paa ny tænke paa at forandre Domicil. Han fik
Rejsetilladelse for et Par Aar med Bibeholdelse af
sin Gage og ikke uden Ønsker om, at han vilde blive
borte med det samme, thi hans Mæcener begyndte nu
at blive noget trætte af ham. Samme Efteraar brød
han med Familie op til Paris. Ved en Afskedsfest i
Dreiers Klub blev der sunget en Sang til hans Pris;
dens Forfatter hed Adam Oehlenschläger, og den greb
B. saa stærkt, at han omfavnede den unge Digter og
testamenterede ham «sin danske Lyra», som han nu
ikke havde i Sinde at slaa mere. Som for at slutte
af med sin danske Fortid begyndte B. paa Udgivelsen
af sine «Samtlige Værker», hvoraf dog kun ét Bind
udkom -- en af de mange Begyndelser uden Afslutning,
som betegne hans litterære Liv. Sin Overgang til en
anden Litteratur manifesterede B. ved Udgivelsen af
sit idylliske Epos i Hexametre «Parthenais oder die
Alpenreise» (1802) og de 2 Bind «Gedichte» (1803), der
især ere mærkelige ved deres Railleri med Goethe. Men
samtidig var han optagen af nordisk-mythologiske
Æmner og skriver i et af sine Rimbreve fra denne
Periode, at han «ingen Sinde var saa pæredansk som
her, hvor alt er ganske fransk», i det han «dansker,
fynsker, jysker Dag og Nat». Et ganske kort Besøg i
Kjøbenhavn Sommeren 1802 sikrede ham, ved Kronprinsens
Anbefaling, en Regeringspension paa 800 Rdl. aarlig,
og med den samme Sum lovede hans Ven og Velynder Adam
Moltke at støtte ham i 3 Aar. Men dette forslog ikke
til at holde Næringssorgerne borte fra det franske
Hjem, hvis Uhygge forøgedes ved Fannys idelige
Migraine og hendes Faders apoplektiske Hjælpeløshed,
hvortil kom Sorgen over den lille Datters Død og B.s
egne legemlige Lidelser.

B. stod nu ved Indgangen til Fyrrerne, i den bedste
Mandsalder, og havde alt bag sig en Livsbane
saa bugtet og broget, saa rig paa ydre og indre
Oplevelser som hidtil ingen dansk Digters. Fra et
fattigt Barndomshjem og et glædeløst Skoleliv var
han ligesom med ét Ryk bleven løftet op i Dagens
fulde Lys, beundret som en uforlignelig Digter og
henflyttet til de Samfundets Højder, hvor Kampen for
det nødtørftige ikke kjendes, og hvor Livet er rigt,
skjønt og indholdsfyldigt. Og med den samme Smidighed
i Væsen, som gjorde ham hjemme i de fornemme 
Kredse, tilegnede han sig i den tidlige Alder,
da Udlandet alt aabnede sig for ham, hvad der paa
hans Rejser kom ham i Møde af ejendommeligt og
udmærket. Han traadte i Forbindelse med sin Tids
aandelige Notabiliteter: Claudius og Klopstock,
Voss og Burger, Wieland og Herder, Schiller og
Iffland, Reinhold og Fichte, Lavater og Jacobi,
Pichegru og Sieyes, Benjamin Constant og Mdm. Stael,
-- alle kjendte han dem af personlig Omgang, og med
de allerfleste af dem var Samkvemmet ikke af den løse
Visitart, som vore Dages hurtige Rejsemaade afføder;
det fortsattes endog for en Del i betydningsfulde
Brevvexlinger, omhandlende Tidens højeste Idéindhold
(her maa især nævnes den efter B.s Død udgivne
Brevvexling med Kantianeren K. L. Reinhold). Dette
Idéindhold opfattedes i B.s klare Hoved som i et
Spejl, men paavirkede af hans let bevægelige Følelse
og hurtig vakte Fantasi skiftede Indtrykkene ogsaa
som Spejlbilleder. Som hans erotiske Passion for
en «Zemire» (Ungdomsforelskelsen i Mariane Eggers)
afløstes af hans Elskovslyrik til «Seline» (Fru
Pram), denne af hans Kjærlighedskvad til «Palmine»
(Sophie Haller) og saaledes videre, paa lignende
Vis vexlede ogsaa hans poetiske og intellektuelle
Idealer. Hans tidlige Forherligelse af Voltaire
fornægtedes, da han blev greben af Rousseau; med
brændende Begejstring omfattede han Kants fra «den
rene Fornufts» kølig-klare Sfære hentede Filosofi og
hyldede den store Tænker ved at antage hans Fornavn,
men med ikke mindre Varme omsluttede han F. H. Jacobis
ogsaa mod Kant rettede theosofiske Mystik; han var
som et Barn af sin Tid Skeptiker og Rationalist,
hyppig Vælgende Dogmerne og deres professionelle
Hævdere til Skive for sin Satire, men til andre Tider
gjorde han «et Saltomortale» ud i Troen og søgte Hvile
der. Snart var det Homer, snart Virgil, der satte
ham i fyldigst Forhold til Oldtiden, og snart atter
ryddede han Digtning og Fortid til Side som unyttigt
Skrammel for at fordybe sig i Naturvidenskaberne med
stærk, men kortvarig Energi. Men hvor hurtig end hans
Interesser skiftede Æmne, havde de dog langt mere end
en dilettantisk Viden til Udbytte, thi B. var et af
sin Tidsalders bedste Hoveder og livligst opfattende
Aander, der over for intellektuel Tilegnelse havde
den samme mærkelige Selvforvandlingsevne, som satte
ham i Stand til ikke blot at tækkes og vinde, men
ligefrem at fortrylle de Mennesker, han kom i Berøring
med. Hvorledes hans Overblik over Tidens ledende
Ideer forbandt sig med hans poetiske Inspiration,
have vi et Vidnesbyrd om i de 
storslaaede Planer til Digtning, som han undfangede:
han vilde skrive sin Samtids Epos i en gjennemført
Allegorisering af Revolutionens Begivenheder, han
vilde behandle den sejrrig frembrydende
Naturerkjendelse i en anden episk Allegori «Uranion eller
Lysets Helte», han tænkte paa «et Heltedigt uden
Krig» med Verdensomsejleren Cook til Midtpunkt og
«Opdagelsen af Jordens Sydpol og af Menneskeslægtens
Sydpol, Videnskabernes og Kunstens Triumf» til
Æmne; ja han troede en Tid lang i den nordiske
Mythologi at have fundet det Billedsprog, i hvilket
Verdensgaaderne klarest lode sig tyde. At ingen af
disse vidtspændende Planer kom til Udførelse, vidner
igjen om Digterens Mangel paa Evne til at isolere sig
fra de idelige nye Paavirkninger for standhaftig at
fastholde en enkelt Tanke. Men man har tillige Lov til
at formode, at om end et paa mange Maader fængslende
Idéliv vilde have udfoldet sig i disse Digterværker,
vilde det være sket paa Bekostning af den umiddelbart
betagende, simple og enfoldige poetiske Skjønhed. Thi
B. er som Digter størst paa det mindre Omraade; hvor
han svimler odehøjt eller profeterer bardedybt,
bliver han lige saa søgt og usand, som han er
yndefuld naturlig i sine med al deres store Kunst
saa skjælmsk legende Rimbreve saa vel som i de mange
lyriske Smaadigte, hvor Sprogets sødeste Velklang
forbinder sig med Stemningens harmoniske Hvile til
en i dansk Digtning uovertruffen Fuldendthed. Vi
nævne af Saadanne Digte det tidlig undfangne «Da jeg
var lille», «Gjensyn og Tilbageblik» med de berømte
Linjer «Ak, ingensteds er Roserne saa røde» osv.,
«Citherspilleren» («Jeg vandrer fra By og til By»),
«Erindringer» («Naar Børn sig om mig slynge»). Hertil
kan føjes de lige saa fortræffelige tyske Digte,
som ere lagte Digterens omvankende Skjærsliber-Jeg
i Munden, hans «Dichterlied» («Der Dichter liebt den
guten Wein») og den navnkundige «gesammte Trinklehre»
(«Seit Vater Noah in Becher goss»). I det vi anføre
disse Prøver paa B.s tyske Digtning, staa vi paa
ny ved en Dobbelthed i hans Væsen: hans Flagren
mellem de to Sprog, Modersmaalet og Verdenssproget,
som skiftevis drog ham til forskjellige Sider,
en Spaltning, som hans Ægteskaber med udenlandske
Hustruer nødvendigvis maatte forøge.

I denne splittede Personlighed, sygelig af Helbred,
urolig af Temperament, ustadig flakkende imellem
Ideernes Omraader som imellem vor Verdensdels Lande,
hjemme for en Stund, hvor han slog sig ned, men snart
atter dreven videre af sin Hvileløshed, --
i denne af modstridende Bestanddele interessant
sammensatte Natur fik Tidsalderens Gjæring et
følsomt-mærkende Udslag. B. var orienteret ogsaa
paa de nye Idéstrømningers Omraade, og mere end
én Gang forsøgte han at tilpasse sit Væsen efter
deres Krav. Men alt som den nye Tid tydeligere og
tydeligere aabenbarede sit Indhold, viste det sig,
at han, i den Alder han nu havde naaet, trods alle
indre Brydninger dog i det hele og store stod som et
sammenfattet Udtryk for det tilbagelagte Aarhundrede
i Modsætning til det nye. For Poesiens Vedkommende
gav dette sig til Kjende ved hans stadig tiltagende
Uvilje imod den romantiske Digtning, en Uvilje, som
polemisk fik Luft i det paa denne Tid skrevne, om end
først efter hans Død udgivne store dramatiske Digt:
«Der vollendete Faust oder Romanien in Jauer». Hvad
Romantikken ejede af dybt, gjorde nærmest et Indtryk
af Uklarhed paa ham, dens Mystik var ham kras Overtro,
og mod dens Vilkaarlighed oprørtes hans Formsans. I
det følgende Tidsrum bliver B. derfor, med betinget
Ret, Hævderen af Fornuftmæssighed i Modsætning til
fantastiske Overgreb, af Lovmæssighed i Modsætning
til genialsk Anarki og af sproglig Regelbundenhed i
Modsætning til personligt Forgodtbefindende.

Hvad B. havde lært at kjende af Oehlenschlägers
Ungdomsdigtning, havde gjennemgaaende ikke tiltalt
ham, hvor stærkt han end i bevægede Øjeblikke kunde
begejstres for enkelte Partier af den; den unge
Digters overmodige Selvfølelse havde stundum krænket
den ældre, og Følelsen af, at en nyopgaaende Sol med
ufortjent Hast fordunklede hans egen i det danske
Folks Øjne, bidrog til at nære Bitterheden. Forholdet
mellem de to Digtere var køligt, da B. i Sommeren
1806, under Oehlenschlägers store Udenlandsrejse,
gjæstede Kjøbenhavn og gjorde Bekjendtskab med
A. S. Ørsted og hans Hustru, Oehlenschlägers
Søster Sophie. Et exalteret Venskab i Tidens
sentimentale Smag opstod mellem B. og den 24aarige
unge Kone, hvis Længsler Ægteskabet ikke helt
havde opfyldt, og hvis for alle intellektuelle
Indtryk modtagelige Natur paavirkedes livlig af den
verdenskyndige og vidtbevandrede B.s fængslende
Underholdning, paa samme Tid som hun «omvendte ham til
Goethe» og ved at føre ham ind i denne Digters Verden
tillige forberedte ham til en bedre Opfattelse
af Broderens Poesi. I det Oehlenschlägers Betydning
nu virkelig gik fyldigere op for B. end nogensinde 
tidligere, og i det han fandt det ubetimeligt at staa 
halvvejs paa en spændt Fod med Broderen, medens han tilbad 
Søsteren, tilskrev han paa Oehlenschlägers Fødselsdag
14. Nov. 1806 denne sit berømte indholdsvægtige
og mesterlig formede Rimbrev «Noureddin til
Aladdin», i hvilket han, hyldende Oehlenschläger
som den største, tilbød ham Fostbroderskab og
Samarbejde. Oehlenschlägers Svar røbede, at den
unge Digter fuldt vel var sig sit Værd bevidst, og
afslog den tilbudte Alliance; de Bemærkninger, han
med rette gjør om B.s Misforstaaelse af den digteriske
Aladdin-Skikkelse, viste tydelig nok Kløften mellem de
to Naturer som mellem de to Tidsaldres Livsidealer,
hvad B. ogsaa med lønlig Smerte fornam og gav et
vemodig-skjønt Udtryk i sit Gjensvar «til Digteren
Adam Oehlenschläger».

I Slutningen af 1806 udkom B.s «Skjæmtsomme Rimbreve»,
om hvilke Forfatteren med rolig Selvfølelse udtaler,
at «dersom der i hans Modersmaal gives noget i Stil,
Sprog og Versemaal lettere, rundere og mere flydende,
har han haft Uret i at drage disse Smaadigte frem
for Lyset»; men ikke blot i den gratiøse Form og det
spillende Vid have disse uforlignelige Improvisationer
deres litterære Værd: de yde tillige deres Bidrag
til Opfattelsen af B.s Personlighed ved at vise os
ham i Tankeudvexling med adskillige af de Kvinder
og Mænd, hans bevægede Livsgang havde bragt ham i
Berøring med. Samtidig med Rimbrevene udkom 1. Del
af «Æventyrer og komiske Fortællinger», indeholdende
af nyt den med den fuldendteste Verskunst fortalte
«Theateradministratoriade»; nogle Maaneder efter
udkom 2. Del med lutter tidligere trykte Fortællinger,
deriblandt «Ja og Nej eller den hurtige Frier».

Ved Udgivelsen af disse Bind vilde B. fastslaa i
Publikums' Omdømme, hvad hans Digtning hidtil havde
ydet, hvor den havde givet sit bedste. Efter at have
paapeget dette Resultat vendte han sig i «Gjengangeren
og han selv eller Baggesen over Baggesen» polemisk
imod den ældre Tids Poesi og den Del af sin egen, han
ikke vilde have betragtet som et væsentligt Udtryk
for sit digteriske Jeg; med hvas Satire svinger han
Svøben over Litteraturens forkomne Tilstand, over dens
lave Idealer og den inkompetente Kritik; han bebuder,
at han som den hjemvendte Odysseus, i Pagt med Sønnen
Telemakos, Rigets Arving (Oehlenschläger), vil slaa
et Dommedagsslag for Kunstens og Sprogets af frække
Bejlere hjemsøgte Penelope og atter bringe Orden i
Huset. Men fra nu af ved positive Bidrag til den nye
Tidsaands Digtning, ikke længer ved negativ Satire;
thi i Fortalen til de strax efter «Gjengangeren» 
udkomne «Nye blandede Digte» udtaler han, at den
«skjæmtsomme Rolle», han hidtil havde spillet
«til Dels imod sin oprindelige Lyst, til Dels
ogsaa maaske imod sin egentlige Naturevne»,
nu er afsluttet, og at han hermed begynder
paa «en ny Periode af sit Digterliv og med
samme sin egentlige Kunstbane». Fortalen til
den nye Udgave af «Labyrinthen» -- under Titelen
«Digtervandringer », hvoraf kun ét Bind udkom --
udviklede omstændeligere hans forandrede poetiske
Trosbekjendelse, i hvilken navnlig Naturfænomenernes
Anvendelse som digteriske Æmner betones. Denne
Tilnærmelse til Naturfilosofien i Forening med B.s
nu hurtig tiltagende Anerkjendelse af den forhen
forkjætrede Goethe og hans forstaaende Blik for
Oehlenschlägers Betydning viser os ham stærkt i
Færd med smidig at akkomodere sig efter det nye;
men at han dybest inde hørte en anden Stemningsverden
til, viste baade hans mangelfulde Ydelser i den nye
Retning og hans nu og da spontant frembrydende Polemik
imod den, saaledes den 1810 udgivne «Karfunkel- oder
Klingklingel-Almanach, ein Taschenbuch fur vollendete
Romantiker und angehende Mystiker».

Det i litterær Henseende saa mindeværdige Timaaneders
Ophold i Danmark afsluttedes i Forsommeren 1807,
da B. atter begav sig til sit franske Hjem i
Marly. Efterretningen om Kjøbenhavns Bombardement og
Flaadens Tab i Eftersommeren samme Aar fremkaldte
B.s Sømandssange, skrevne i Knud Sjællandsfars
Navn. Aaret efter udkom den tyske Digtsamling
«Heideblumen», indledet med et Digt «an Lilia» dvs.
Sophie Ørsted, og Prøver af Heltedigtet «Oceania»,
under hvilket Navn Planen til det fornævnte Epos om
Cooks Verdensomsejling nu forsøgtes virkeliggjort,
-- atter en Begyndelse uden Fortsættelse. Filosofiske
og mathematiske Studier sysselsatte ham stærkt i de
nærmest følgende Aar, og han kom til et nyt indre
Omslag, i hvilket Troen tog Magten fra den tidligere
Forstandsdyrkelse, og det forhen forgudede Kantske
System viste sig for ham som «den haardeste og huleste
filosofiske Nød». Sygdom og Svaghed hørte baade
til hans og hans Hustrus jævnlige Hjemsøgelser,
og Pengenød forbitrede ham yderligere Livet. Under
disse sørgelige Forhold ansøgte han Regeringen om
Bistand og kaldtes 1811 til Professor i dansk Sprog
og Litteratur ved Universitetet i Kiel. Under Krigen
fik B. Tilladelse til at bosætte sig i Kjøbenhavn,
hvortil han ankom med Kone og Barn i Avg. 1813
og strax indvikledes i den litterære «Jødefejde»,
i hvilken han 
navnlig tørnede voldsomt sammen med «Fritimernes»
bekjendte Forfatter Th. C. Bruun.

Men en langt større og mere indgribende Polemik stod
for Døren: den langvarige «Baggesenske Fejde», som
medførte en Partisplittelse af den bitreste Art og
afstedkom en Række voldsomme Optrin, indtil efter
Aars Forløb Krigstilstanden omsider endte med B.s
frivillige Exil som Følge af Opinionens tiltagende
Uvilje over hans Færd. B. begyndte Polemikken i
J. K. Høsts Ugeblad «Dannora» og fortsatte den
siden i den samme Udgivers «Nordiske Tilskuer»
saa vel som i de af ham selv stiftede Tidsskrifter
«Lille Søndag-Aften», «Søndagen», «Skuddagen» og
«Danfana». I Hovedstadens Dagblade og i selvstændige
Flyveskrifter fremkom Indlæggene fra Modstanderne,
hvis betydeligste Talsmænd vare C. Molbech (med
Maanedsskriftet «Athene»), Poul Møller, Hauch,
A. E. Boye (under Psevdonymet «Peder Wegner»),
P. Hiort, Sibbern og paa et enkelt Tidspunkt
Grundtvig, som dog senere delvis sluttede sig til
B. og modtoges af ham som en saare kjærkommen
Forbundsfælle.

Sin kritiske Udrensning -- der jo var bebudet i
«Gjengangeren» -- begyndte B. med en Række Anmeldelser
af Oehlenschlägers Tragedier. «Hakon Jarl» betegnedes,
trods enkelte Udsættelser, som Digterens Mesterstykke,
«Axel og Valborg» fremhævedes, med Paavisning
af Mangler ved de 2 sidste Akter, i en udførlig
og værdifuld Kritik som et betydeligt Arbejde,
rigt paa store Skjønheder, medens «Correggio»
angav det «sceniske Vendepunkt», fra hvilket det
var gaaet ned ad Bakke, og «Hugo von Rheinberg»
samt Syngespiltexterne «Røverborgen» og «Ludlams
Hule» stempledes som den fuldbyrdede Tilbagegangs
værdiløse Produkter, hvis Usselhed lagdes frem til
Beskuelse i en lige saa vittig som skaanselløs
kritisk Redegjørelse.

Eftertiden har givet B. Ret i denne Dom, men for
hans Samtid var den en haard og utilbørlig Tale, som
fortjente skarp Modsigelse. Hvad den halvhundredaarige
B., som tilmed havde tilbragt saa stor en Del af sin
Tid uden for Fædrelandet, ikke lagde tilstrækkelig
Mærke til, var den Omstændighed, at der var opvoxet en
ny Slægt med andre poetiske Idealer end hans og med en
Ungdom, hos hvem just Oehlenschlägers Digtning havde
aabnet Øjnene for disse Idealer. At denne Ungdom med
sværmerisk Begejstring hyldede sin Digter og sluttede
sig sammen til Værn om ham, naar han blev angreben,
var lige saa naturligt, som at 
den ikke var noksom kritisk moden til at kunne se
nogen synderlig Forskjel mellem den Oehlenschläger,
hvis første rige Produktion havde indviet en
Litteratur-Epoke af aldrig hidtil kjendt Skjønhed og
Fylde, og den Oehlenschläger, der efter Hjemkomsten
1810 havde lagt sig til Hvile paa sine Lavrbær
og i Kraft af den Myndighed, han øvede, bød sine
Tilhængere umodne Arbejder og halvfærdige Fabrikater
i Flæng med sin Muses ægtefødte Værker. B., hvis
Kritik just gik ud paa at indprente denne Forskjel
og i Sprogets som i Smagens og Kunstens Navn at
protestere imod Sjuskeriet, talte følgelig for døve
Øren eller for Øren, der troede at kunne kjende
Niddets Stemmeklang i hans advarende Røst og endog
fandt hans Anerkjendelse fremtvungen og modvillig,
naar han midt i Fordømmelsen af Oehlenschlägers paa
denne Tid just særlig talrige poetiske Misfostre
med ubetinget Ros fremhævede Digtninger som «Helge»
og «Den lille Hyrdedreng». Tonen i B.s Persiflage
blev af denne Grund mere og mere bitter, hans Spot
mere og mere hensynsløs, medens just hans overlegne
Vittighed bragte de pathetiske Oehlenschlägerianere
i det yderste Raseri. I et Par Tilfælde blev endog
det litterære Forum ombyttet med det juridiske
og Hof- og Stadsretten paakaldt som Mellemmand,
saaledes i Anledning af P. Hiorts «Tolv Paragrafer
om Jens Baggesen» og samme Forfatters grundløse
Plagiatbeskyldning angaaende B.s Operatext «Trylleharpen».

B.s polemiske Hovedskrifter fra denne Fejdetid
ere: den store allegoriske Fortælling paa Vers
«Pindsvinet», «Kritisk Vurdering af Ludlams Hule», en
versificeret Fortælling «Den nyeste skjønne Litteratur
eller de sex Dages Arbejde», det komiske Læredigt
«Per Vrøvler», fremkaldt af en Oehlenschlägersk
Skydebanevise, det store satiriske Digt «Asenutidens
Abrakadabra eller Skjaldbørnelærdommens Kjærne»,
«Breve til Adam Oehlenschläger fra Jens Baggesen»,
affødte af førstnævntes saare uheldige «Rejse,
fortalt i Breve til mit Hjem»; en Fortale,
hvori B. appellerede til «Fædrelandets studerende
Ynglinger», havde den uventede Virkning at fremkalde
en Udfordring til latinsk Disputats fra 12 navngivne
studerende («Tylvten»), hvilket mærkelige Forslag
B. dog ikke gik ind paa.

Midt under Kampens Gjald og Gny lød der dog ogsaa
bløde Toner fra B.s Harpe, og hans Aand husede baade
dybe Tanker og lyse Stemninger, som ikke paavirkedes
af Krigshumøret. Fra denne Tid skriver sig det
forunderlig gribende Fragment «Thora fra Havsgaard»,
den yndefulde Digtning «Balders Igjenkomst eller 
Digte til Nanna» og de i Højde med Rimbrevene
staaende «Poetiske Epistler» -- Arbejder, som under
de givne Forhold naturligvis maatte savne den
rette Anerkjendelse. Gaaden «Det evige Sindbillede»
sysselsatte dog nogle af Tidens bedste Hoveder, men
fremkaldte ogsaa Grundtvigs «Rimelige Strøtanker ved
Kalundborgs i Livet vel meriterede Stads-Satyrikus
Jens Baggesens Grav». Senere stillede -- som allerede
kortelig nævnt -- Grundtvig sig væsentligst paa
Baggesens Side med sin store Afhandling «Om Digterne
Oehlenschläger og Baggesen», med Indlægget «Om
Tylvten, til vedkommende» o. fl. a. Skrifter.

Oehlenschläger havde kun én Gang taget direkte
til Orde mod B. i en «Erklæring til Publikum»,
men ved adskillige Allusioner i sine Skrifter
(«Fiskeren», «Hroars Saga», «Robinson i England»,
«En Rejse») bidraget til at nære Forestillingen om
ham som en af Misundelse inspireret Modstander. I
sit sidste paa Dansk udgivne Skrift «Rosenblade
med et Par Torne» (1819) afsluttede B. Striden
med nogle satiriske Udfald imod Oehlenschläger
(bl. a. Parodierne «Shak Peer eller Adam Vævers
Romance» og «Robinson i England»), men tillige
med det skjønne Digt «Jubelæblet eller den gamle
Harpespiller», hvor Oldingen, «hvis Tid er omme»,
ser Sangens Livsæble gløde frem i Træet, som han har
vandet med sit Hjærteblod, og fuld af Fryd vil gribe
det, -- da en Dreng træder ind i Lunden, og den gamle
i sit Dødsøjeblik maa se, at «da hans Offers Frugt
var moden, faldt den ned i Drengens Skjød»; Tanken
giver et lignende Billede som i Rimbrevet «Noureddin
til Aladdin», med hvilket den lange Kamp oprindelig
indvarsledes ved dets Fremhævelse af Modsætningen
mellem de to Digternaturer.

B., der allerede 1814 var bleven entlediget fra sit
Professorat i Kiel, forlod for sidste Gang Danmark i
Efteraaret 1820 og drog med Familie til Paris. En Del
af Vinteren maatte han her tilbringe i Gjældsfængsel,
og Sygdom, hans stadige Svøbe fra Ungdommen af,
tærede alt mere og mere paa hans Kraft. I et og
samme Aar -- 1822 -- døde hans Hustru Fanny og hans
Søn af Ægteskabet med hende, den usædvanlig begavede
Paul. Efter deres Død opholdt han sig mest i Schweits,
altid lidende, men ogsaa altid sysselsat, dels med
filosofiske Studier og religiøs Tænkning, dels med
Arbejdet paa sit store humoristiske Epos «Adam und Eva
oder die Geschichte des Sündenfalls», der udkom efter
hans Død. I Somrene 1825 og 26 brugte han Badekure
i Karlsbad 
og Teplitz, men uden at hans Sygdom, en haardnakket
og farlig Nyrelidelse, bedredes i nogen væsentlig
Grad. I Avg. 1826 prøvedes end ydermere Marienbad,
hvorfra B. dødssyg naaede Dresden. Her kom hans Søn
August til ham, og B. gik gjærne ind paa hans Forslag,
at forsøge paa at naa tilbage til Fædrelandet. I
Sygevogn og Bærestol transporteredes Patienten
langsomt den vidtstrakte Vej, saa medtagen, at
man ventede Døden den ene Daglige saa godt som den
anden. Da man naaede Hamborg, maatte Hjemvandringen
standse -- ved Grænsen af Fædrelandet. Døende blev
B. bragt til Frimurer-Hospitalet, hvor han udaandede
ved Daggry 3. Okt. 1826. Hans Sønner bragte Liget til
Kiel, hvor den afdøde efter sit Ønske jordedes hos
sin første Hustru. I Danmark vakte Efterretningen om
B.s Bortgang megen Deltagelse, men kaldte ogsaa for en
lille Stund de hadefulde Røster til Orde igjen, indtil
Forargelsen standsedes med Myndighed af den Digter og
Kritiker, der tog B.s smagshævdende Gjerning i Arv:
J. L. Heiberg. Til det kgl. Theaters Sørgefest havde
Oehlenschläger skrevet Mindedigtet og saaledes paa
den smukkeste Maade formanet al tidligere Modstand
til at forsones ved den bortgangne Digters Grav.

«Jens Baggesens danske Værker» udkom 1827-32 i 12
Bind, udgivne af Forfatterens Sønner og C. J. Boye;
2. Udgave saa Lyset allerede 1845-47. «Jens
Baggesens poetische Werke in deutscher Sprache»,
ligeledes udgivne af Karl og August B., udkom i 5
Bind 1836. Hans Biografi, «udarbejdet fornemmeligen
efter hans egne Haandskrifter og efterladte litterære
Arbejder», udgaves i 4 Bind af Aug. Baggesen 1843-56,
men er ingenlunde nøjagtig i sine Angivelser, lige
saa lidt som den samlede Udgave af de danske Skrifter
er behandlet med den ønskelige Omhyggelighed. 1831
udkom «Aus Jens Baggesens Briefwechsel mit
K. L. Reinhold und F. H. Jacobi» i 2 Dele, 1855
«Fragmente», 1858 og 1863 «Philosophischer Nachlass»
i 2 Bind.

Den paalideligste og bedst orienterende Fremstilling
af B.s Liv og Digtning har Kr. Arentzen
givet i sit store litteraturhistoriske Værk
«Baggesen og Oehlenschläger», 8 Bind, 1870-78.

<i>P. Hansen.</i>
</chapter>

<chapter name="Bahnsen, Julius Friederich August, 1830-81, pædagogisk Forfatter">
<b>Bahnsen, Julius Friederich August,</b> 1830-81, pædagogisk
Forfatter, Søn af Seminarieforstander Chr. A. B.,
er født i Tønder 30. Marts 1830, gik i den lærde
Skole i Slesvig og kom 1848 til Universitetet i Kiel,
hvor han lagde sig efter Filosofi og Filologi. Senere
fortsatte han disse Studier i Heidelberg, hvor han
erhvervede sig den filosofiske Doktorgrad, vendte
saa atter tilbage til Kiel og 
blev endelig Lærer ved Gymnasiet i Anklam
i Pommern. Der fra forflyttedes han til
Lauenburg i Pommern, hvor han døde som
Overlærer 7. Dec. 1881. Samtidig med at virke
som Lærer optraadte B. som Forfatter af en Række
psykologisk-pædagogiske Afhandlinger, af hvilke
nogle udkom selvstændig, andre offentliggjordes
i Skoleprogrammer, Skoletidender og filosofiske
Tidsskrifter.

Alberti, Schlesw.-Holst.-Lauenb. Schriftsteller-Lex. 
6. Jahresbericht des Progymnasiums zu Lauenburg i. P. 1882.

<i>K. Kroman.</i>
</chapter>

<chapter name="Bahnsen, Martin, 1809-75, Raadmand i Aabenraa, Stænderdeputeret">
<b>Bahnsen, Martin,</b> 1809-75, Raadmand i Aabenraa,
Stænderdeputeret. Søn af Bartholdt B., af en gammel
Farver- og Raadmandsslægt i Aabenraa, og Anna
Cathrine f. Nielsen fra Randers; født i Aabenraa
9. Juni 1809. Han gik først til Søs, men da Faderen
ved sin tidlige Død efterlod en talrig Børneflok
og en maadelig Forretning, opgav han Søen og lærte
Farveriet. Han bragte snart Forretningen paa Fode og
blev inden ret mange Aar en velhavende Mand. Da efter
1840 de politiske og nationale Brydninger begyndte at
træde stærkt i Forgrunden, tog B. strax levende Del i
Kampen for Modersmaalets Ret og det danske Folkelivs
Vækkelse, som særlig i Aabenraa var forbunden med
mange Vanskeligheder. I 1849 blev han landsforvist
af Statholderskabet; samme Efteraar deltog han i
Oprettelsen af den slesvigske Forening, som havde
sat sig den Opgave at være et Organ for de danske
Sønderjyders Ønsker og Forhaabninger. 1850 blev
han Raadmand og fra 1853, da Stænderinstitutionen
gjenoplivedes, Deputeret for sin Fødeby. 1864 blev
han afskediget fra sine offentlige Hverv. Han opgav
kort efter sin Forretning, men blev boende i Aabenraa
og deltog til sin Død i Kampen for Bevarelsen af
det danske Folkeliv. Ved Siden af sysselsatte han
sig med historiske og naturvidenskabelige Studier,
især Botanik. Han døde 12. Marts 1875. Gift med
Marie Dorothea Hansen, Datter af Hjulmand Peter H. i
Aabenraa; hun overlever ham.

Nordslesvigsk Søndagsblad 27. Sept. 1885.
Fædrelandet 31. Marts 1875.

<i>A. D. Jørgensen.</i>
</chapter>

<chapter name="Bahnson, Carl Tholstrup, f. 1845, Forfatter">
<b>Bahnson, Carl Tholstrup,</b> f. 1845, Forfatter. Han
er født i Viborg 26. Sept. 1845. Faderen: Overlærer
ved Viborg lærde Skole Christian Frederik Adolf B.,
Moderen: Christiane f. Guldberg. Blev dimitteret
fra sin Fødeby 1863 og tog 1870 theologisk
Embedsexamen. Han har skrevet Tragedien «Erik XIV,
Konge af Sverige», som 1. Dec. 1878 opførtes første
Gang paa det kgl. Theater og 
udkom i Trykken s. A. 1879 fik han det Anckerske
Rejselegat og tilbragte Vinteren 1879-80 i
Italien. Virker nu som Lærer ved Borgerdydskolen
paa Christianshavn.

<i>Sophus Bauditz.</i>
</chapter>

<chapter name="Bahnson, Jesper Jespersen, f. 1827, Krigsminister">
<b>Bahnson, Jesper Jespersen,</b> f. 1827, Krigsminister. B.,
født paa Taarupgaard (Viborg) 18. Nov. 1827, hører
til en Slægt af frisisk Oprindelse, i det Oldefaderen
var Bonde i Nybøl, syd for Tønder. Bedstefaderen,
den første af Familien, som antog Navnet Bahnson,
var Præst i Holsten. Faderen, Lorenz Friederich
B., kom som ung Landmand til Jylland og kjøbte der
Taarupgaard; Moderen, Henriette Cecilie f. Jespersen,
var en Datter af Konferensraad J., Justitiarius ved
Viborg Landsoverret.

Efter at have gjennemgaaet Latinskolerne i Randers
og Viborg kom B. i 1844 som Student til Kjøbenhavn,
tog i 1845 filos. Examen og Aaret efter Adgangsexamen
ved den kgl. militære Højskole; hans Ophold her
afbrødes af Krigen, under hvilken han deltog i
Fredericias Forsvar. Efter Afgangen fra Højskolen
i 1853 ansattes B. ved 1. Artilleriregiment, kom 2
Aar efter til Landkadetakademiet som Skoleofficer
og Lærer i Artilleri og Fortifikation, men maatte
i 1856 for at opnaa Forfremmelse atter træde ud i
Artilleriet, hvorpaa han blev Kapitajn Aaret efter. I
1859 ansattes han ved Højskolen som Lærer i Kemi og
opnaaede kgl. Udnævnelse som saadan 4 Aar senere. Af
hans Forelæsninger er kun den Del, der angaar den
organiske Kemi, avtograferet (i flere Oplag).

B., som i 1856 havde ægtet Antonie Oline Bentzien,
Datter af Provst B. i Asminderød, stod fra 1860-67
à la suite i Hæren, men blev dog under Krigen 1864
ansat først ved Artillerikommandoen i Fredericia,
i hvis Forsvar han deltog, dernæst ved Lille Bælts
Artilleriforsvar og blev i Avg. s. A. Kommandør
for 5. Fæstningsartillerikompagni og Chef for Fort
Prøvesten. I 1868 døde hans Hustru, og han ægtede
da i 1869 Anne Christine Lundsteen, Datter af afdøde
Pastor L. til Aal ved Varde. Aaret forinden overgik
han fra Højskolen til Officersskolen som Lærer i Kemi
for næstældste og ældste Klasse og forenede dermed fra
1870 Stillingen som Skoleofficer, i hvilken Stilling
han udøvede en betydelig Indflydelse. Han var saaledes
Sjælen ved Stiftelsen af det krigsvidenskabelige
Selskab (1871), hvis første Bestyrelse dannedes af ham
i Forening med flere Lærere ved Officersskolen, og han
har stadig vist dette Selskab megen Interesse. Noget 
senere, da Spørgsmaalet «Kjøbenhavns Befæstning»
traadte mere i Forgrunden, virkede han ivrig for
den Tanke at oplyse Befolkningen om Befæstningens
Nødvendighed saa vel ved Udgivelse af Skrifter og
ved Artikler i Bladene som paa anden Maade.

I 1876 blev B. Chef for 1. Batteri og
kommanderedes samme Efteraar til Troppemanøvrer
ved Montpellier, ligesom han blev Medlem af
Feltartillerikommissionen. Udnævnt til Oberst i 1879,
kom han kort efter til Tjeneste i Krigsministeriet
og udnævntes s. A. til Chef for dettes første
Departement samt Aaret efter til Direktør for samme
Ministerium. Som saadan udfoldede han en betydelig
Virksomhed i Befæstningsspørgsmaalet, men det var
navnlig efter at være bleven udnævnt til Krigsminister
(12. Sept. 1884), at han kunde gjøre sine Anskuelser
og sin Viljekraft fuldt gjældende. Endnu samme
Efteraar indbragte han «Forslag til Lov om en
overordentlig Bevilling til Befæstninger», hvilket
han med Dygtighed forsvarede i Landstinget. Lignende
Forslag indbragtes paa ny i de næste to Samlinger. Paa
Grund af Folketingets Stilling til disse Forslag var
det ikke muligt at gjennemføre dem, derimod erholdt
han paa den provisoriske Bevillingslov af 1886 Midler
til Paabegyndelsen af Kjøbenhavns Feltbefæstning
og af Kystbatterier ved Charlottenlund og Kastrup,
ligesom han fjærnede de Vanskeligheder, som «den
frivillige Selvbeskatning til Landets Forsvar» havde
at overvinde, inden den for de indkomne Midler (over
i Mill. Kr. i 1886) kunde paabegynde Bygningen af
Garderhøjfortet, hvilket fejredes ved en større
Højtidelighed (27. Marts 1886), hvorved B. var
tilstede som Krigsminister. Ogsaa paa andre Omraader
udfoldede han en betydelig Virksomhed, i det han
søgte at fremme Hærens Krigsberedskab (Udstedelse af
fuldstændige Mobiliseringsbestemmelser 1. Jan. 1887)
og havde et aabent Øje for Magasingeværets store
Betydning, hvilket Spørgsmaal fremmedes med Kraft, saa
at der i 2. Rigsdagssamling 1886-87 kunde indbringes
et Lovforslag derom. Endelig udstedtes under hans
Bestyrelse af Krigsministeriet 27. Okt. 1885
en foreløbig Lov om Oprettelsen af et militært
Gendarmerikorps. I Jan. 1887 stillede B. sig til
Valg for Folketinget i Kjøbenhavns Amts første
Valgkreds. Skjønt Oppositionen heftig modarbejdede
hans Valg, sejrede han over sin Modkandidat,
Højesteretsassessor Nyholm, med 4633 Stemmer mod
3121. -- I 1885 benaadedes B. med Kommandørkorset af
Danebrog.

<i>P. N. Nieuwenhuis.</i>
</chapter>
<chapter name="Bajer, Frederik, f. 1837, Forfatter og Politiker">
<b>Bajer, Frederik,</b> f. 1837, Forfatter og Politiker. 
Bajer, indtil 1865 skrevet Beyer,
født 21. April 1837 i Vester Egede By, Præstø Amt,
Søn af Sognepræst Alfred Beyer (f. 1807 d. 1881, en
Broder til Forfatterinden Sille B.), som 1849-81
var Præst i Herlufmagle, og Cecilie Lovise f. Crone
(f. 1815). B. besøgte 1848-54 Sorø Akademis Skole og
1854-56 Landkadetakademiet; blev derefter Lieutenant
i Dragonerne, først i Næstved og senere i Holsten,
naar fraregnes 1860-62, da han tog Adgangsexamen og
hørte Forelæsninger paa den militære Højskole. Under
Krigen 1864 gjorde B. Tjeneste i Nørrejylland og
havde oftere selvstændig blandet Kommando paa
Østkysten; vandt Premierlieutenants Karakter,
men afskedigedes i Juni 1865 paa Grund af Hærens
Indskrænkning. B. bosatte sig i Kjøbenhavn og levede
af at give Undervisning og af litterære Arbejder,
samt blev 1871 Translatør i det svenske Sprog. 1872
valgtes B. i Horsens-Kredsen til Folketingsmand og er
senere stadig bleven gjenvalgt. B. sluttede sig strax
til det forenede Venstre, hørte efter dets Sprængning
1878 først til «de udtraadtes» og derefter til den
radikale Gruppe («Folketingets Venstre») indtil den
nye Sammenslutning 1886.

Uagtet denne lange Rigsdagstjeneste og sin flittige
Deltagelse i Lovgivningsarbejderne har B. dog ikke
spillet nogen betydelig Rolle i det politiske Liv, men
har tidlig indtaget en Særstilling ved sin utrættelige
Iver for enkelte Spørgsmaal, der laa Partierne som
Saadanne fjærnt, saaledes Spørgsmaal om Kvindernes
Ligestilling og Hustruernes Formuesraadighed (Lov
af 7. Maj 1880 skyldes ham) og om Indførelse af
Forholdstals-Valgmaaden ved de kommunale Valg. En
lignende Virksomhed har B. udfoldet uden for
Rigsdagen. Allerede 1869 var B. Formand for en
Vælgerforening i Kjøbenhavn (det første svage Forsøg
paa at samle en Venstre-Opposition i Hovedstaden);
1870 fik han stiftet «Nordisk Fristats-Samfund» (som
holdt sig indtil 1882, dog uden stor Udbredelse) og
udgav 1877-79 Ugebladet «Folkevennen» som dets Organ;
1871 var han Medstifter af «Dansk Kvindesamfund» og
1882 af «Foreningen for Danmarks Nevtralisering»,
og siden 1884 har B. deltaget i flere Fredsmøder
og internationale Kongresser, saaledes i Bern
og Genf om den almindelige Fred og i Antwerpen om
Forholdstals-Valgmaaden. B. er nemlig ivrig Demokrat
og Fremskridtsmand, Republikaner og Skandinav; han
venter trøstig Evropas Udvikling i disse Retninger,
og hvor fjærnt end et Maal kan synes, arbejder han
dog med Lyst og Tillid paa de første 
forberedende Skridt. Ogsaa Skolesagen og andre
alment-humane Formaal omfatter B. med Interesse;
i en lang Aarrække (1869-83) var han Medlem af
Bestyrelsen for «Pædagogisk Selskab» og tog virksom
Del i Tilvejebringelsen af det første nordiske
Skolemøde (1870).

Den samme Bevægelighed og Flersidighed, som viser sig
i B.s politiske Virksomhed, kommer ogsaa til Syne i
hans litterære. En Mængde Artikler og Afhandlinger
findes spredte i Blade og Tidsskrifter, saa vel
nordiske som udenlandske (især «Nordisk Tidskrift
för Politik, Ekonomi och Literatur» og «Tidskrift
för Hemmet»), dels af politisk, dels af historisk og
litterært Indhold og fortrinsvis om Æmner, der staa i
en vis Forbindelse med de ovennævnte store Formaal,
som han har viet sin Interesse. Af større Arbejder
kunne nævnes «Samlinger til jævnførende nordisk Lyd-
og Retskrivningslære» (1871, udg. med Understøttelse
af Videnskabernes Selskab), «Nordens politiske
Digtning 1789-i8o4» (1878), «Klara-Rafael-Fejden»
(1879), «Norden som Republik» (1879; udg. paa Svensk s. A.)
(se ogsaa XIX, S. 425), «Om Ægtefællers
formueretlige Ligestillelse» (1884) og «Nordiske
Nevtralitetsforbund» (1885). B. ægtede 1867 Pauline
Mathilde Schlüter (f. 1840), Datter af Proprietær
S. paa Frederikseg.

Folketidende 9. Sept. 1873.
Danmark 22. Juni 1883.

<i>Emil Elberling.</i>
</chapter>

<chapter name="Bakke, Ole Svendsen, --1716, Klokker">
<b>Bakke, Ole Svendsen,</b> --1716, Klokker. Hans Fødselsaar
og Familieforhold ere ukjendte. Man véd, at der paa
Bakke eller Knægterød i Id Præstegjæld i Slutningen
af det 17. Aarhundrede levede en Bonde ved Navn Svend,
og at denne blandt flere Sønner havde en ved Navn Ole
Svendsen, der boede paa Bakke og efter al Rimelighed
er den fra Ove Mallings «Store og gode Handlinger»
bekjendte Klokker til Id. Da Carl XII 1716 var
rykket ind i Norge, fik han Lyst til at være med,

lagde sig 3. April med 2 Bønder i et Baghold, og da
en svensk Rytterafdeling rykkede op, toge de alle
3 Sigte paa Anføreren, Oberst Baltzer, og nedlagde
ham. Klokkeren fik nu Lyst til at gjøre noget mere
og begav sig 6. April ind til Frederikshald, hvorfra
han blev sendt som Spion op til Enningdals Bro, der
bevogtedes af en Eskadron under Ritmester Lehmann og
et Kompagni svenske Bønder. Da Peder Colbjørnsen fik
Underretning om Stillingen, samlede han sit Kompagni
af frivillige, der med 40 Soldater under Lieutenant
Even Kraft og en Del Bønder droge ud til Stedet,
der ligger 2 norske Mile fra Frederikshald. 
Den ene Halvdel af de omtrent 200 Mand skulde afskære
Fjenden, medens den anden med Soldaterne ad besværlige
Skovstier, hvor Klokkeren var vel kjendt, drog frem
i hans Front. Kl. 3 om Morgenen 8. April naaede
det angribende Parti frem til Gaarden Kirkebø, hvor
Ritmester Lehmann havde sit Kvarter, og fik Signal
om, at den omgaaende Trop var naaet frem. Det blev
en fuldstændig Overrumpling, og hele den svenske
Rytterafdeling blev nedlagt eller fangen, medens
Bønderne undkom. O. S. B., der under hele Affæren
havde lagt sin brændende Kamplyst for Dagen, og en
Bonde vare de eneste paa norsk Side, der faldt. Det er
en Misforstaaelse, naar Digteren Jørgen Friis antager
Klokkeren for Anfører, medens han visselig var den,
der fik Expeditionen i Stand og ved sit Lokalkjendskab
bidrog væsentlig til Sejren. Med Fare for fjendtligt
Overfald førte Soldaterne hans Lig til Id Kirkegaard
og begravede ham med militær Æresbevisning. Et
Monument over ham blev rejst paa Kirkegaarden 1846.

Dansk Musæum 1782, Juni-Avg. (O. Mallings Kilde).

<i>D. Thrap.</i>
</chapter>

<chapter name="de Balagny, Armand, --1705, Officer">
<b>de Balagny, Armand,</b> --1705, Officer, de B. var
oprindelig fransk Officer og traadte i dansk Tjeneste
i Slutningen af det 17. Aarhundrede, i det han i
«Militær-Etaterne» for 1682-83 staar opført under
«Pensionære og Gratiale Personer» med Karakter som
Oberstlieutenant af Infanteriet med Anciennitet af
20. Marts 1683. Ved den danske og den holstenske
Fortifikations-Etats Oprettelse 6. Nov. 1684 ansattes
han som Ingeniørkapitajn ved sidstnævntes 2. Kompagni
med Garnison i Glückstadt. Da Kompagniinddelingen
hævedes i Slutningen af 1685, forblev han ved den
holstenske Fortifikations-Etat som den ældste Officer
under Oberst, senere Generallieutenant Jobst Scholtens
Overbefaling og overtog, efter i 1697 at have erholdt
Karakter som Oberst af Infanteriet, Overkommandoen
over Fortifikations-Etaten og Fæstningsarbejderne i
Holsten, da Scholten i 1701 beordredes med Tropperne
til Holland (den spanske Arvefølgekrig), de B. døde i
Slutningen af 1705. Han var gift, og en Datter af ham
erholdt i Okt. 1705 kongeligt Pas for at kunne vende
tilbage til Frankrig.

<i>E. Tychsen.</i>
</chapter>

<chapter name="Baland, Carl Friederich Wilhelm Heinrich, 1822-64, Officer">
<b>Baland, Carl Friederich Wilhelm Heinrich,</b> 1822-64,
Officer, født 23. Avg. 1822 i Kjøbenhavn, var en
Søn af Oberstlieutenant Albert Carl Friederich
Benedictus B. og Caroline Christine Helena f. van
Helsdingen. Efter at have gjennemgaaet 
Landkadetakademiet blev han Officer med Anciennitet
fra 1840 og ansattes ved Kronens Regiment, senere
5. Linjebataillon, hvormed han i 1848 rykkede ud
i Felten og deltog i Kampen ved Bov, Slaget ved
Slesvig og Fægtningerne i Sundeved. Forfremmet
til Premierlieutenant s. A. blev han ansat ved
1. Forstærkningsbataillon og deltog med denne
Afdeling til Dels som Kompagnichef i Kampene
ved Kolding og Gudsø og Slaget ved Fredericia,
hvorefter han erholdt Ridderkorset. Han blev
dernæst om Efteraaret ansat som Skoleofficer ved
Landkadetakademiet, hvorfra han i Avg. 1850 afgik
til 3. Forstærkningsbataillon, i det han kort efter
forfremmedes til Kapitajn. Under Krigen 1864 var
han ansat først ved 20., senere ved 22. Regiment
og faldt 18. April 1864 under Bombardementet paa
Dybbølstillingen, kort forinden Stormen. -- Han var
gift med Rasmine f. Cronberg, Datter af Skolelærer
Joh. Henr. C., Ejer af «Virkelyst» ved Strib.

<i>P. N. Nieuwenhuis.</i>
</chapter>

<chapter name="Balche, Hans, 1628-89, Hofsnedke">
<b>Balche, Hans,</b> 1628-89, Hofsnedker, Søn af Hofsnedker
Henrik B. og Anne Christensdatter Skaanøe. Som ung
rejste han paa sit Haandværk i Tyskland og Italien
og fik 1658 Bestalling som Hofsnedker i sin Faders
Sted. Han var som alle Datidens Snedkere baade Møbel-
og Bygningssnedker, og hans Navn forekommer ofte i
Datidens Regnskaber; han medvirkede bl. a. 1666 og
1667 ved Opførelsen af den Bygning, der nu rummer
det store kongelige Bibliothek. Samtidig med at han
udnævntes til Hofsnedker, befaledes det, at alle
fremmede Snedkersvende, der ankom til Kjøbenhavn,
skulde forhøre hos ham, om han havde Brug for dem, før
de henvendte sig til de almindelige Lavsmestre. Det
er imidlertid væsentlig den Omstændighed, at han
fra Januar til Juni 1665 var midlertidig Slotsfoged
paa Kjøbenhavns Slot, der har gjort hans Navn
bekjendt. Baade Leonora Christina og Dr. Otto
Sperling, der den Gang sade som Fanger i Blaataarn,
omtale ham sympathetisk for hans vakre Optræden
imod dem. Leonora Christina omtaler, at «han var
meget fin» og kunde lidt Italiensk. Det var i hans
Hus paa Slotsholmen, at Hans Nansen og Hans Svane
«konfererede» om den Forandring i Regeringsformen,
der gjennemførtes i 1660. Han indebrændte 19. April
1689, 61 Aar gammel, ved det daværende Amalienborgs
Brand. Han var 3 Gange gift, 1. med Cathrine
Johansdatter, der døde i Barselseng sidst i 
1656, 27 Aar gammel, 2. med Maren Hellesdatter
og 3. med Susanne Hansdatter, der skjænkede ham flere
Børn.

Leonora Christina Ulfeldts Jammersminde.
Otto Sperlings Selvbiografi.

<i>C. Nyrop.</i>
</chapter>

<chapter name="Balle, Nicolai Edinger, 1744-1816, Biskop">
<b>Balle, Nicolai Edinger,</b> 1744-1816, Biskop, er født
i Vestenskov ved Nakskov 12. Okt. 1744. Faderen,
Søren Pedersen B., var Degn; han var en hæderlig og
velstuderet Mand. Moderen, Margrete Dorothea f. Mundt,
var Datter af en sekterisk Sværmer, Christian M.,
der ligeledes havde været Degn i Vestenskov, men var
bleven dømt fra Embedet og døde i Elendighed. Hun var
tungsindig og tog sig selv af Dage 1762. Efter hende,
plejede Sønnen at sige, har jeg arvet den Godmodighed,
man kjærlig tillægger mig, men tillige det stærke
Hang til Melankoli, jeg daglig maa kæmpe med.

11 Aar gammel kom B. i Skole i Nakskov og efter
Faderens Død 1758 i Slagelse, hvorfra han 1762
dimitteredes til Universitetet. Her tog især Professor
P. Holm sig af ham og skaffede ham Stipendier,
baade medens han var Student, og efter at han 1765
havde taget Attestats, da det Rosenkrantzeske og
Vinstrup-Resenske Stipendium satte ham i Stand til at
foretage en Udenlandsrejse. Denne varede fra 1766 til
1769. Han opholdt sig mest i Leipzig, hvor han især
hørte Gellert og Ernesti, der den Gang omtrent var den
anseteste Theolog i Evropa. Han opfordrede B. til at
disputere for Magistergraden; men da Holm var bleven
bekjendt med den i dette Øjemed skrevne Afhandling,
tildelte det kjøbenhavnske Fakultet ham Værdigheden,
og B. holdt nu Forelæsninger i Leipzig. Efter 1768
at have besøgt Halle og hørt Semler vendte han
1769 tilbage til Danmark, men drog samme Aar som
Hovmester for Overkammerherre, Grev D. Reventlows
Sønner til Gøttingen, hvor han især sluttede sig til
Kirkehistorikeren Walch, medens han følte sig mindre
tiltalt af den den Gang saa berømte Michaelis. Her
blev der tilbudt ham en Plads som Repetent i det
theologiske Seminarium, men da der hjemme tilbødes
ham et Dekanat paa Kommunitetet og Borchs Kollegium,
foretrak han dette og kom 1770 til Kjøbenhavn.

Det næste Aar udnævntes han til Sognepræst
for Kjettrup og Gjøttrup Menigheder i Aalborg
Stift og ægtede der sin forlovede, Frederikke
Severine Grundtvig, en Datter af Præsten Otto G. i
Vallekilde. Som Landsbypræst følte han sig dog lidet
tilfreds, og 
det var med Glæde, han modtog en Kaldelse som fjerde
theologiske Professor ved Universitetet 1772. Her
vare Sindene saa kort efter Struensees Fald i en stærk
Bevægelse; Biskop Gunnerus' Forslag til Universitetets
Reformation var ikke blevet gjennemført; men mange
af de yngre vare misfornøjede med dets Tilstand. En
af de mere maadeholdne, J. H. Tauber, stod den
Gang B. nær, medens han strax tog Afstand fra de
mere yderliggaaende som N. D. Riegels. Men i det
hele saa den yngre Slægt hen til ham som en af de
Mænd, af hvem man ventede sig noget betydeligt; han
var en overmaade flittig Professor, der ikke blot
holdt mange Forelæsninger, men ogsaa optraadte som
Skribent næsten i alle theologiske Discipliner, med
en Dogmatik («Theses theologicæ», 1776), exegetiske
Arbejder og et kirkehistorisk Værk, og da han 1774
var bleven Hofprædikant, udgav han en Prædikensamling
og begyndte at give de studerende praktisk Anvisning
til at prædike. Han blev ligeledes 1774 Dr. theol.

I Aaret 1781 døde B.s Hustru, 34 Aar gammel, og
det næste Aar ægtede han Johanne Frederikke Harboe
(f. 1756), Datter af Sjællands Biskop L. H. Samtidig
adjungeredes han sin Svigerfader i Bispeembedet som
hans tilkommende Eftermand. Harboe døde allerede
næste Aar. B. tiltraadte sit Embede med godt Haab om
at kunne holde Bevægelsen i det Spor, han ansaa for
det rette. Han vilde med al Kraft modsætte sig den
Vantro og Irreligiøsitet, som truede med at trænge ind
i Folket; men han var heller ikke blind for, at der
mange Steder trængtes til Reformer, og han haabede
med Grund, at baade hvor der skulde ske Forandring,
og hvor der skulde holdes tilbage, vilde han have en
Støtte i Guldberg, der i Virkeligheden var Regeringens
Leder. I det ene Aar, Guldberg endnu havde Magten,
gjennemførtes det eneste af de talrige liturgiske
Reformforslag, der skulde blive sat igjennem, i det
Exorcismen ved Daaben afskaffedes, og den nu brugelige
af B. forfattede <i>Daabsformular</i> indførtes. Det var
vistnok ogsaa B., der gjorde Regeringen opmærksom paa
T. C. Bruuns usædelige Skrift: «Mine Fritimer», om det
end var mod hans Hensigt og Forventning, da det blev
paalagt ham ved en Undervisning i Religion at afhjælpe
Forfatterens mangelfulde Oplysning om Kristendommen.

Men efter 1784 blev B.s Stilling en anden; den faktisk
næsten uindskrænkede Pressefrihed benyttedes til at
sætte alt muligt under Debat; de talrige Tidsskrifter
og Piecer strømmede over af Spot over Kristendommen
og Præsterne; mange af disse, især de yngre, 
lode sig rive med af Strømmen, og mellem de ældre
var der ingen, der havde Mod eller Evne til at staa
den imod. Da var det, B. fandt sin Plads, dels som
den ubøjelige Modstander af «Vantroens koaliserte
Magter» fra Regeringskredsene af ned til Smudsbladene,
men dels ogsaa som den, der følte sig forpligtet til
at arbejde for de Forandringer, Tidsaanden krævede,
for saa vidt de ikke rokkede ved, hvad der syntes
ham det uforanderlige i Kristendommen. Allerede
Aaret efter Regeringsforandringen fik B. sin første
Strid. Han erkjendte selv, at en <i>Forandring i
Liturgien</i> var nødvendig, og den nye Daabsformular
var kun Indledningen til denne, som han vedblev
at arbejde paa hele sit Liv. Men nu blev Sagen
optaget fra en anden Side. Den ansete Hofprædikant
C. Bastholm udgav et «Forsøg til en forbedret Plan i
den udvortes Gudstjeneste», der tilsigtede at gjøre
denne kort, afvexlende og interessant. Efter dette
Forslag skulde alle Kirkens Skikke omgjøres uden
noget Hensyn til Traditionen og paa en saadan Maade,
at det maatte virke i høj Grad frastødende paa alle,
der havde noget Begreb om, hvad Gudstjenesten bør
være. B. udgav mod Bastholm en Pastoralskrivelse:
«Vej til Hæderlighed for gejstlige» (1785), hvori
han tog de gamle Kirkeskikke i Forsvar, og der
udkom en hel Litteratur af Smaapiecer, af hvilke
mange overfaldt Biskoppen med stor Hadskhed; dette
var ikke blot Tilfældet med en saadan Smædeskriver
som N. D. Riegels; men A. Kall fandt det passende
i «Lærde Tidender» at skrive: «Mand, som store,
udmærkede Naturens Gaver, brændende Længsel efter
at gavne, utrættelig Flid og Arbejdsomhed, vidt
udbredt Lærdom og derhos ogsaa de lykkelig indløbende
Omstændigheder bestemte til at blive en af den danske
Kirkes allerstørste og nyttigste Mænd! kan nogen dansk
Mand rolig taale at se dig paa andre Veje end dem,
der føre til sand Hæderlighed?», hvortil der saa
føjes en Advarsel om at vogte sig for H. P. Resens
Exempel. Dette var Biskoppens første Sammenstød med
den herskende Aandsretning; det skulde ikke blive
det sidste.

Samtidig hermed begyndte B. paa et af de Arbejder,
hvormed han vilde komme Tidens Krav i Møde, i det
han udarbejdede <i>en ny Lærebog,</i> der skulde afløse
Pontoppidans Forklaring. Han androg hos Kancelliet
om i Løbet af to Aar at maatte udarbejde en saadan
Bog; men ogsaa her kom Bastholm ham i Forkjøbet ved
at udgive en «Religionsbog for Ungdommen» (1785). I
denne var Katekismusformen, som B. den Gang endnu
holdt paa, opgivet; 
men nogle Aar efter sluttede de to Mænd sig sammen
og udgave 1790 et Forsøg til en Lærebog; dette blev
gjennemgaaet først af den Kommission, der var nedsat
til Almueskolevæsenets Forbedring, derpaa af det
theologiske Fakultet, og 1791 udkom Lærebogen i sin
endelige Skikkelse; den befaledes indført i Skolerne
inden 1794.

Beslægtet hermed er et andet Foretagende, nemlig
Udarbejdelsen af <i>den evangeliske Salmebog.</i> Salmebogen
af 1778, som almindelig kaldes den Guldbergske, var
et Forsøg paa at skaffe Kristendommen Indgang ved
at iføre dens Tanker en højt stemt Poesis Former;
men den havde ikke fundet synderligt Bifald,
og den Retning, den var udgaaet fra, var allerede
gammeldags. Kingos Salmebog med sit stærkt orthodoxe
Præg og sine gammeldags Udtryk var de fleste en Torn
i Øjet. B. frygtede for, at hvis Forandringen af
Salmebogen opsattes, vilde de dannede vende sig helt
fra Kirken. I Aaret 1790 udvirkede han Regeringens
Tilladelse til at udarbejde en ny Salmebog. Han selv,
Abrahamson, Malling, Rahbek, Storm og Riber skulde
danne en kritisk Kommission, som dels skulde bearbejde
de ældre Salmer, dels bedømme de nye, som man ventede
at modtage fra 18 forskjellige Digtere, til hvilke
Komiteen henvendte sig. Der udkom Prøvehæfter,
der bleve skarpt kritiserede, baade af dem, der som
J. Baden kunde se, at de gamle Salmer vare udvandede,
og af dem, der klagede over, at der var bevaret for
mange af de bibelske Udtryk og Fremstillinger. Selve
den evangeliske Salmebog, der udkom 1798, vidnede om,
at Udgiverne havde taget mest Hensyn til den sidste
Art af Kritik. Salmebogen lagde i saa høj Grad Vind
paa Tydelighed og en sentimental Opbyggelighed,
at der ikke blev megen Poesi tilbage i den, den
udelod væsentlige Sider af Bibelens Lærdomme, og den
mishandlede de gamle Salmer paa den uforsvarligste

Maade. Det anbefaledes at indføre Salmebogen ved
Lærernes fornuftige Forestillinger, og det lykkedes
de fleste Steder, om man end i adskillige Sogne,
især i Jylland, blev ved at gjøre Modstand imod den
helt ind til Midten af det 19. Aarhundrede.

Hvis B. har troet ved Lære- og Salmebogen at
kunne tilfredsstille sin Samtid, har han taget
fejl. Netop i de sidste 4-5 Aar af Aarhundredet
blev han indviklet i Strid saa at sige med hele den
dannede Verden, og han havde en Fornemmelse af, at
hans overordnede i Grunden sympathiserede med hans
Modstandere. Revolutionens Grundsætninger, som ogsaa
løde her hjemme, opfyldte ham med Frygt for Fremtiden;
han grebes af en saadan 

Misstemning, at han tænkte paa at nedlægge sit Embede
og blive Landsbypræst eller at søge Ansættelse i
Tyskland. Men hans Mismod forhindrede ham ikke fra at
staa fast over for Modstanderne eller fra at gjøre,
hvad han ansaa for sin Pligt, ogsaa hvor han forud
vidste, at han kun vilde høste Spot og Foragt. Vi
skulle nærmere se paa hans Virksomhed i disse Stridens
Aar.

I Aaret 1793 ansøgte han om Tilladelse til at benytte
Waisenhuskirken til at holde <i>Bibellæsninger</i> Søndag
Aften. Han bad, at Sagen maatte holdes hemmelig, til
Resolutionen var faldet, at ikke den gamle Avind, som
uophørlig havde forfulgt ham, ogsaa her skulde opkaste
Hindringer; «bagefter maa Hovmod og Avind bruse og
larme, saa meget de ville». Bibellæsningerne fik stort
Tilløb, og da Waisenhuset var brændt, fortsattes de
i Garnisonskirken. Men Spot og Bagvaskelser udebleve
ikke; alle Haande onde Rygter kom i Omløb i Byen,
og i Aaret 1796 skrev en navngiven fornem Dame til
B. og meddelte ham disse i saare uforbeholdne Udtryk:
der fandt, skrev hun, Saadanne Uordener Sted, at man
sagde, «at her ikke er større Horehus i Kjøbenhavn,
end Kirken er paa denne Tid». B. blev dybt rystet ved
at modtage denne Underretning; men han besluttede
sig til som sædvanlig at gjøre Sagen fuldstændig
offentlig, og det lykkedes ham paa den Maade baade
at bevise, at Rygterne havde været usande, og at
betrygge sig imod, at Saadanne Uordener i Fremtiden
kunde finde Sted.

I Aaret 1795 udgav en Student, <i>Malthe Møller</i>, der
opholdt sig i Jena, «Repertorium for Fædrelandets
Religionslærere». Udgiveren holdt sit Navn hemmeligt,
angav, at han var Præst, og vakte især Opsigt ved
at fremdrage enkelte, tydelig nok betegnede Præster,
som han dels roste, dels dadlede. B. blev opfordret
til at træde op mod, at en Præst skrev et Skrift, der
i mange Punkter stred mod Kirkens Lære; han gjorde
ogsaa dette i Artikler i sit Blad «Pligtankeret»;
men da det snart kom for Dagen, hvem Forfatteren var,
tabte Interessen for Repertoriet sig. Malthe Møller
vedblev dog flere Aar efter at anse B. for sin Uven
og uden al Grund at tro sig forfulgt af ham.

Intet Skridt af B. vakte dog større Uvilje, end da
han 1796 angav <i>M. C. Bruuns</i> Skrift «Aristokraternes
Katekismus» for Kancelliet. Bruun havde ikke skaanet
Kirken og Kristendommen; men det var ikke dette,
der bevægede B. til at henvende sig til Kancelliet;
thi det var nu som altid hans Overbevisning,
at Kristendommen forsvarer sig selv ved sin egen
Kraft. Men Loven truede 
den med Straf, der ikke aabenbarede Forseelser
mod Kongens Højhed, og da Bruun havde angrebet
Souveræniteten, bestemte B. sig «efter
mangehaande Overvejelser i trende Dage» til at
gjøre Kancelliet opmærksomt paa, at naar der skulde
være Trykkefrihed, saa maatte man ogsaa sørge for,
at Saadanne ondskabsfulde og løgnagtige Anfald
bleve gjendrevne; han vilde ingenlunde have Bruun
straffet; men han vilde, at Regeringen, ligesom
han selv altid gjorde, skulde træde sine Fjender i
Møde i Litteraturen. Denne Gang var det ikke blot
Smudspressen, der vendte sig mod B. Rahbek meldte
sig ud af Salmebogskommissionen, fordi han ikke
vilde arbejde med ham, og Pressefrihedens ansete
Talsmand M. G. Birckner skrev imod ham. B. udgav
sin Indberetning; men «den blev kun læst af faa,
fordi den var bleven saa skrækkelig udskregen».

Den materialistiske Livsanskuelse, som i disse
Aar førte Ordet med saa stor Dristighed, var
især fremtraadt i de talrige Tidsskrifter. Disse
forøgedes 1796 med «Jesus og Fornuften», udgivet
af <i>O. Horrebow</i>. Dets Opgave var at fremstille
Jesu og Fornuftens Religion som en og den samme;
«men Fornuftens Religion er kort og fattelig; den
indeholder blot de tre Sætninger: Gud, Udødelighed
og Dyd». Mod dette og de andre vantro Tidsskrifter
traadte Biskoppen i Marken med sit Religionsblad:
«Bibelen forsvarer sig selv», hvori han saa at sige
fulgte Modstanderne Side efter Side og gjendrev deres
Paastande. De fleste af Tidsskrifterne holdt op,
da Presseloven af 1799 udkom; Horrebows vedblev dog
et Aars Tid længere, og da Kancelliet tænkte paa at
undertrykke det, fik B. Lejlighed til at vise, at al
den Modgang, han havde lidt, ikke havde givet ham Lyst
til at bruge verdslige Midler i en aandelig Strid. Han
erklærede det for det største Vanheld for Kirken,
hvis Staten vilde understøtte den ved Saadanne Midler:
«Ej var Peders Arm, væbnet med hans dragne Sværd,
men Peders Mund, opladt til Christi Navns frimodige
Bekjendelse, den Klippe, som Christus vilde bygge
sin Kirke paa; Vidner vil han have, ej Drabanter.»

Der var dog en Kreds, som paaskjønnede B.s Virksomhed
og særlig hans Bibellæsninger; i denne indsamledes
der 1797 Bidrag til en Hædersgave for ham, og
der overleveredes ham en stor Guldmedaille med
Indskriften: «Religionens Ven, Statens Ven. Mt. 10,
32. 1798». Med det 19. Aarhundredes Begyndelse ophørte
Angrebene paa Kristendommen; ikke Naturalismen,
men den

egentlige <i>Rationalisme</i> havde sejret, og denne var enig
med B. i at modvirke Revolutionstidens Vantro. B. har
nok følt, at der manglede noget i den rationalistiske
Prædiken; men i mange Maader stod han Retningen
nær, ogsaa for ham var Jesu guddommelige Lære det
vigtigste, og han delte Tidens Bestræbelser for at
udbrede en bedre Oplysning. Men da Kampen var endt,
var det ikke længer ham, der førte an; der opstod
nye Mænd, H. G. Clausen o. fl., der nu fik større
Betydning.

Af de Foranstaltninger, hvortil B.s Navn er knyttet,
maa især nævnes <i>Almueskolevæsenets Reform</i>. Han var
Medlem af den Kommission, der gjennemførte denne
lige fra 1789 til 1814. Her arbejdede han sammen med
C. D. Reventlow, hvis Religionsanskuelser stemmede
godt overens med B.s. Denne tog sig særlig af det
Skolelærerseminarium, der oprettedes paa Blaagaard,
og det var en af hans største Glæder, naar det viste
sig, at de Seminarister, som udgik der fra, vare
dygtige Lærere. Derimod nærede han Uvilje mod den
Reform af Latinskolerne, som Hertugen af Augustenborg
samtidig foretog. Der var heller ingen af alle den
Tids Reformer, der stillede sig i saa fjendtligt
et Forhold til Kristendommen som denne. Oprindelig
var det bestemt, at der i Latinskolerne skulde
undervises i «kristelig Religionstheori, som den
af enhver kristelig Mening kunde antages», hvortil
B. med rette bemærkede, at han ikke vidste, hvilke
Troslærdomme der nu var til fælles for alle kristne,
eftersom mange fornægtede de vigtigste Stykker af
symbolum apostolicum. Da den nye Skoleplan 1797 skulde
prøves i Frue Skole, afslog han at være Medlem af den
nedsatte Kommission, fordi Campes Ledetraad skulde
bruges som Religionslærebog, og denne «indeholdt
Deisme under et kristeligt Firma»; først da det
blev opgivet at indføre Campes Ledetraad, indtraadte
B. i Kommissionen, hvor han var med at gjøre Forslag
til «det pædagogiske Seminarium» (1799), der skulde
uddanne Lærere for Latinskolerne.

B. har Fortjenester af Ordningen af den gejstlige
Brandkasse og Enkekasse, især af Oprettelsen af
Hjælpeenkekassen, der skulde udrede den ene Pension,
naar der var to Enker paa et Kald. Meget Bryderi
voldte de Forandringer, der tilstræbtes og til Dels
vare nødvendige med Hensyn til Tiendeydelsen. Den
store Landbokommission saa i sine Forslag kun paa
Landvæsenets bedste, medens B. forsvarede Præsternes
Tarv. Han kunde ikke forhindre, at der sluttedes
mange for Embederne ufordelagtige Tiendeakkorder;

men han har rimeligvis ikke saa lidt Del i, at
Anordningen af 8. Jan. 1810 ikke ligefrem indeholdt
Forbud mod Tiendens Ydelse i Kjærven. B. var en
overordentlig flittig <i>Visitator</i>; i 25 Aar visiterede
han Stiftet paa det nærmeste 5 Gange rundt. Paa
Visitatserne befandt han sig bedst; det var hans Glæde
at tale med Ungdommen i Kirken. Over for Præsterne
var han mild; hvor deres Levned eller Prædiken var
anstødelig, henvendte han sig helst til dem «i stille
Venskab og Fortrolighed». Private Angivelser slog han
hen; en Biskop, sagde han, skal ikke vide alt. Der
var noget ved hans Person, der gjorde Indtryk paa
Menighederne; baade saa Almuen op til ham, og tillige
følte den; at han, for at bruge et modernt Udtryk,
var en folkelig Mand. Mindet om ham lever endnu i
hans Stift.

I Aaret 1800 blev B. kongelig Konfessionarius. Det
næste Aar delte han af et fuldt Hjærte den
Begejstring, hvormed Folket gik til Krigen mod
England. Under Bombardementet 1807 gik han rundt
paa Volden fra Bastion til Bastion og opmuntrede
Soldaterne til tappert Forsvar, naar Fjenden
skulde storme. Men da var hans Kraft brudt; hans
Tungsind tiltog med Aarene, hvortil kom huslige
Bekymringer. Hans anden Hustru, der døde 1802, havde
lidt af en Slags Sindssyge; en af hans Sønner, der
var Lieutenant, havde begaaet en uhæderlig Handling,
og Faderen nødte næsten Kronprinsen til at give ham
Afsked, fordi han ansaa ham for uværdig til at tjene
i den danske Hær. Sønnen gik da i Østerrigsk Tjeneste
og faldt ved Regensburg 1809. B.s Pengevæsen var i
Uorden, og han trykkedes af Gjæld. Kun i Arbejdet
fandt han Tilfredshed; han har sagt: «Derfor ere vi
Præster, at vi skulle arbejde og ikke have Hvile». Men
nu svigtede Kræfterne ham; i Aaret 1808 tog han sin
Afsked og levede fra da af hos sin Datter, der var
gift med Etatsraad H. G. Olsen. Han har næppe følt
sig lykkelig i dette selskabelige Hus, hvor alt
drejede sig om æsthetiske Interesser. Pengesorgerne
og Tungsindet fulgte ham, indtil han 19. Okt. 1816
døde med en Bøn for Kongen og Kongehuset paa
Læberne. Liget bisattes i Petri Kirke og begravedes
siden paa Assistenskirkegaarden, hvor det Mindesmærke,
Sjællands Præster rejste ham, endnu findes.

B.s videnskabelige Skrifter og Prædikener have kun
haft Betydning for hans Tid, og de vare glemte,
inden han selv døde; Eftertiden har ikke fundet,
at hans Salmebog og Lærebog gjorde Fyldest i Kirken;
de vise, hvor vidt han troede at maatte gaa i 
at rette sig efter Tidens Krav. Hans Storhed er, at
han i Sandhed var en Biskop og Tilsynsmand for sit
Stift; han var ingen Lejesvend, der flyede, da Ulven
kom; men han forsvarede mandig sin Plads og ofrede,
hvad han havde at ofre, sin Tid og sin Nattesøvn,
sin Sindsro og det gode Navn, han havde erhvervet,
og som var ham dyrebart nok; men han bevarede en god
Samvittighed. Derfor skal han ogsaa altid bevare
en høj Plads mellem Danmarks Biskopper; mange af
disse have overgaaet ham i Evner og Kundskaber,
men ingen af dem har vist større Fasthed og Mod;
hans Levnedsbeskrivelse kan passende afsluttes
med Pauli Ord: «Jeg har stridt den gode Strid,
fuldkommet Løbet og bevaret Troen». 

J. Møller, Biskop Balles Levnet og Fortjenester, 1817.
L. Koch, Biskop N. E. Balle, 1876.
Erslew, Forf. Lex.
Kirkehist. Saml. p. fl. St. 

<i>L. Koch.</i>
</chapter>

<chapter name="Balle, Peter Wilhelm, 1801-73, Hippolog">
<b>Balle, Peter Wilhelm,</b> 1801-73, Hippolog. Søn af
Major Peter Hansen B. og Sønnesøn af ovfr. nævnte
Biskop B. Efter at være uddannet ved Kadetskolen
blev han i 1818 Lieutenant i det slesvig-holstenske
Kyradserregiment, gjennemgik derefter Manegen og
studerede ved Veterinærskolen i Kjøbenhavn, hvor
han i 1824 tog Dyrlægeexamen. Samme Aar blev han
ansat som Staldmester (Ridelærer) ved Universitetet
i Kiel, i hvilken Stilling han virkede i en lang
Aarrække. Han blev Overkrigskommissær, fik nogle
Ordener og den svenske Guldmedaille for Kunst og
Videnskab. Han døde 11. Marts 1873 i Kiel. -- B. har
udfoldet en ikke ringe litterær Virksomhed paa Ride-
og Kjørekunstens Omraade. Hans vigtigste Skrifter ere
«Ridekunsten ell. Vejledning til Ridehestens rigtige
Behandling» (1830), der udelukkende drejer sig om
Behandlingen af den tilredne Hest, og «System til
Ridehestens Dressur» (1847), som giver en udførlig
Fremstilling af den raa Hests Tilridning med særligt
Hensyn til Kavallerihesten. Endelig fortjener hans i
1851 udgivne «Kjøreskole» at nævnes. Disse Skrifter
ere de første danske Arbejder paa dette Omraade. De
ere meget omhyggelig udarbejdede og have sikkert
gjort god Nytte; det om Ridehestens Dressur benyttedes
indtil for faa Aar siden paa den militære Manege. Som
Ledetraad til de Forelæsninger, han holdt over Hestens
Exteriør, udgav han i 1834 en lille Bog «Grundzüge
der Lehre von der aüsseren Gestalt des Pferdes».

Erslew, Forf. Lex.
Alberti, Schlesw.-Holst.-Lauenb. Schriftsteller-Lex.

<i>B. Bang.</i>
</chapter>
<chapter name="Ballin, Joel, 1822-85, Kobberstikker">
<b>Ballin, Joel,</b> 1822-85, Kobberstikker. Joel eller,
som han i Udlandet kaldte sig, John B. var Søn
af Kjøbmand Josef B. og Hanne Behrend f. Peiser
og blev født i Vejle 22. Marts 1822. I sit 11. Aar
kom han til Kjøbenhavn for at uddannes til Maler,
men da han maatte arbejde for sit Livsophold, gik
Studierne ved Kunstakademiet kun langsomt, og han var
20 Aar gammel, inden han kom ind paa Modelskolen.
Aaret før, 1841, havde han udstillet «Procession
i Synagogen ved Løvsalsfesten». En nylig opfunden
Kunstart, Kemitypien, tiltrak sig hans Opmærksomhed,
i det han haabede ved den lettere at skabe sig en
Stilling. For at fuldende sin Uddannelse rejste han
i 1846 til Leipzig, hvor det snart gik op for ham,
at han ikke kunde naa nogen Fuldkommenhed i sit
Fag, uden at han gjennemgik en grundig Skole i
Gravørkunsten. Nogle Prøver af Kemitypi, som han
udstillede i 1848, viste saa meget Anlæg, at den
Reiersenske Fond gav ham Understøttelse til at rejse
til Paris, hvortil han kom 5. Okt. 1848, og han havde
maaske næppe nogensinde forladt denne Stad, hvis
Krigen i 1870 ikke havde drevet ham til London. I
Paris fuldendte han den Uddannelse i det egentlige
Kobberstik, som han havde begyndt i Leipzig, og 2
i 1850 udstillede Kobberstik henledede Akademiets
Opmærksomhed paa ham som en Mand, hvis Udvikling i
kunstnerisk Retning det var værdt at støtte. Han fik
600 Rdl. (1200 Kr.) aarlig i 2 Aar af Akademiet og i
1853 350 Rdl. (700 Kr.) fra Kultusministeriet. Det
lykkedes ham herved ikke alene at vinde Navn i sit
Fag, men ogsaa at sikre sin Stilling saaledes, at
han i Sept. kunde rejse til Kjøbenhavn og ægte Helene
Levin, Datter af Kjøbmand A. L. og Susanna f. Cohn.

Hans første større Kobberstik vare «Le maitre d'école»
efter Ostade og «En ung Pige» efter Jan Victor, begge
fra Louvres Samling. I Paris foretrak Forlæggerne
imidlertid, at Stikkene udførtes i Staalplader, i det
disse bedre taale det større Tal af Aftryk, som de
havde Brug for, og B. maatte derfor lægge sig efter
en, til den haardere Plade læmpet, Arbejdsmaade,
en maniére mixte, som han siden uddannede til
en Fuldkommenhed, der lader Beskueren glemme, at
Aftrykket er af en Staalplade. Han beholdt ogsaa
det gamle Udtryk «Kobberstik» for sine Blade. Af
hans Stik, hvori han med stor Dygtighed gjengiver de
forskjellige Maleres Foredrag og Stil, kan fremhæves:
«Daaben» efter Knaus (Udst. 1864), 2 Sidestykker
efter Gustave de Brion, «Bordbøn» og «Bryllup»
(1862), 2 andre efter Protais, «Før Slaget» og «Efter
Slaget». Ved 
Udstillingen i Paris i 1861 vandt han en Guldmedaille
af 3. Klasse, og efter at en større Samling af hans
Blade havde været udstillet paa Charlottenborg i
1862, udnævntes han til Ridder af Danebrog. Af hans
Arbejder i London, hvor han opholdt sig fra 1870-83,
kan fremhæves: Edw. Long, «The pool of Bethesda»,
et Blad, han sendte Kunstakademiet som Tak for, at
han i 1877 til Anerkjendelse af hans kunstneriske
Virksomhed var optagen blandt dets Medlemmer, samt
«Af Inkvisitionens Annaler» efter samme Kunstner,
C. Hoff, «Tartuffe», og J. Tissot, «Les Adieux».

I 1883 kaldtes B. til Kjøbenhavn for at uddanne
yngre Kobberstikkere og for at stikke efter mere
fremtrædende danske Kunstværker. Han havde allerede
tidligere for Kunstforeningen udført et Par mindre
Blade efter danske Kunstnere (Bloch, Helsted, Rørbye),
men nu udførte han 2 store Blade, C. Bloch, «Biskop
Rønnov forsvares af Hans Tausen mod Almuens Angreb»,
efter Maleriet i Universitetets Festsal, og Marstrand,
«Christian IV paa Trefoldigheden», efter Maleriet i
Gravkapellet ved Roskilde Domkirke. Men det sidste
Blad var ikke fuldt færdigt til Trykning, da Døden
bortrev ham efter faa Dages Sygdom 21. Marts 1885. At
uddanne nogen Skole i den korte Tid, det forundtes
ham at leve i Fædrelandet, har der naturligvis ikke
kunnet være Tale om.

Weilbach, Konstnerlex. Illustr. Tid. 1885.

<i>Ph. Weilbach.</i>
</chapter>

<chapter name="Ballin, Samuel Jacob,</b> 1802-66, Læge">
<b>Ballin, Samuel Jacob,</b> 1802-66, Læge, blev født i
Kjøbenhavn 21. Okt. 1802 som en Søn af Kjøbmand
Jacob Levin B. og Susanne f. Melchior. Forældrene
døde tidlig, hvorfor han blev opdraget i Huset hos
sin Onkel, Kjøbmand Levin Seligmann Trier, hvis
Datter Dorothea senere blev hans Hustru. Dimitteret
fra Borgerdydskolen i Kjøbenhavn 1820 tog han 1826
medicinsk Examen, var derefter i nogle Aar Kandidat
og Reservemedikus paa Frederiks Hospital, tog virksom
Del i Stiftelsen af Lægeselskabet «Philiatrien»
(1829), foretog 1831-32 efter kongelig Befaling en
Rejse i Udlandet for at studere den asiatiske Kolera
og publicerede efter sin Hjemkomst en værdifuld
Licentiatdisputats om denne Sygdom (1832). 1836 tog
han den medicinske Doktorgrad og virkede fremdeles som
praktiserende Læge i Kjøbenhavn, i det han samtidig
var ansat først som Distriktslæge, senere i en lang
Aarrække som Fattiglæge ved det mosaiske Samfund. 1853
var han Overlæge ved et Koleralasaret og udfoldede i
det hele en utrættelig Virksomhed under denne store
Epidemi. Samme Aar blev han Medlem 

af Sundhedskollegiet, og 1860 fik han
Professortitelen. Ved Siden af sin omfattende
og højtskattede Lægevirksomhed og sin flersidige
offentlige Virken til Lægevidenskabens og Lægevæsenets
Fremme tog han livlig Del i Tidens politiske
og nationale Bevægelser. Hans varmtfølende,
patriotiske Aand sluttede sig trofast til den
ledende nationalliberale og skandinaviske Retning;
han var saaledes ogsaa Medlem af dansk Folkeforenings
Repræsentantskab. 24. Marts 1866 døde han pludselig
af et Hjærteonde.

Smith og Bladt, Den danske Lægestand, 4. Udg.
Illustr. Tid. 1866, Nr. 341.
Erslew, Forf. Lex.

<i>Jul. Petersen.</i>
</chapter>

<chapter name="Balling, Emanuel, 1733-95, Forfatter">
<b>Balling, Emanuel,</b> 1733-95, Forfatter, blev født i
Præstø 13. Dec. 1733. Hans Fader, Jørgen B., var en
brav og anset Kjøbmand; Moderen Bolette Cathrine
f. Amunds. 10 Aar gammel stod han forældreløs,
og dels i en Kjøbmands Hus, dels hos en Stræng
Formynder henglede Aarene i hans Fødeby indtil
Konfirmationen. Da kom han til Gavnø som Skriverdreng
hos Godsforvalteren. Efter adskillige Aars Ophold her
kom han til Helsingør som Fuldmægtig hos Notarius
publicus. Uden at have noget egentligt Livserhverv
giftede han sig 1763. Han anlagde et Bryggeri; men
da dette ikke gav ham tilstrækkelig Fortjeneste,
vilde han forbedre sine Indtægter ved at udgive
øresundske Skipperlister. Til dette Øjemed fik
han Privilegium paa et Bogtrykkeri og udgav fra
1768 «Helsingørske Adressekontors Efterretninger»
i Lighed med de kjøbenhavnske. I Forbindelse hermed
oprettede han en juridisk Skriverstue. Men al hans
Arbejdsomhed, Virkelyst og Flid friede ham dog
ikke fra trykkende Næringssorger. Han ombyttede da
1771 Helsingør med Kjøbenhavn, og hans Afskedsord
til Helsingørs Indvaanere i «Efterretningerne»
ere karakteristiske for hans ærlige, retskafne og
hæderlige Sindelag. Men lysere Kaar skulde heller
ikke i hans nye Hjem blive hans Lod. Vel fik han en
Ansættelse som Revisor ved Tallotteriet, men i øvrigt
maatte han for at skaffe Brødet til sine uophørlig
slide i Pennen med Oversættelser, Lejlighedsdigte
og journalistisk Virksomhed. Han havde aldrig faaet
nogen grundig Uddannelse, og Mangelen deraf var let
kjendelig i hans Arbejder; men han havde en jævn,
naturlig Begavelse og en vakker Evne til at skrive
for den ringere Borgerklasse, der ogsaa satte Pris
paa hans Virksomhed. Størst Betydning har maaske
Udgivelsen af «Kjøbenhavns Aftenpost», der begyndte
den mindeværdige 17. Jan. 1772 og indtil 1783 vel bar 
den bekjendte Agent Holks Navn; men den samledes og
skreves dog af B., som vedblev til sin Død at være
dens Redaktør. Den havde en ikke ringe Udbredelse,
og de første Aargange af Bladet fortjene endnu
Opmærksomhed paa Grund af de talrige Bidrag i
kulturhistorisk Henseende til livlig Skildring
af Folkeliv og borgerlige Huses Levevis paa hin
Tid. Kvantitativt er hans Forfattervirksomhed
betydelig; men det meste, baade i bunden og ubunden
Stil, maa regnes til Døgnlitteraturen. Der var
«følsomme» Bearbejdelser efter Young, en Strøm af
Tidsskrifter, «Litteraturens Paketbaad» (1777-79);
«Adresseavis for Børn», «Skuespil for Børn»,
«Aarstiderne» (jfr. Baggesens nærgaaende Epigram,
Danske Værker, 1828, IV, 200) og m. m. Særlig
fremhævedes i sin Tid et af Landhusholdningsselskabet
belønnet Prisskrift, «Husmoderen eller den værdige
Landbokvinde» (1792), som i Fortællings Form giver
Skildringen af en Bondekone, som hun burde være i
hele sin Vandel. Regeringen kjøbte 1000 Exemplarer
til Uddeling blandt Almuen. Men foruden som populær
Forfatter har B. ogsaa Betydning som Filanthrop. Han
var en af Medstifterne af «Selskabet for Borgerdyd»
(1785), fra Begyndelsen dets Sekretær og i dets faa
Leveaar et af dets virksomste Medlemmer. Ligeledes
skyldes Oprettelsen af det endnu blomstrende
«Søsterlige Velgjørenhedsselskab» (1790) væsentlig
hans Initiativ. Efter et møjefuldt, men arbejdsomt
Liv døde B. 22. Jan. 1795. 2 Aar i Forvejen havde
han mistet sin Hustru, Mette Marie f. Enghaven,
Datter af Postmester og Raadmand E. i Helsingør.

F. Thaarup, Den virksomme Emanuel Balling, 1795 (med Portr.).
H. Lund, Selskabet for Borgerdyd, 1885.

<i>A. Jantzen.</i>
</chapter>

<chapter name="Balsgaard, Carl Vilhelm, 1812-93, Maler">
<b>Balsgaard, Carl Vilhelm,</b> 1812-93, Maler. Han er født
i Kjøbenhavn 29. Dec. 1812 og Søn af Lottoassistent og
Revisor Hans B. og Anna Dorothea f. Weinreich. Han gik
Kunstakademiets Skoler igjennem indtil Modelskolen og
vandt 1841 den mindre Sølvmedaille for Tegning efter
den levende Model, i det han vilde uddanne sig til
Figurmaler. Dog havde han fra 1835 udstillet Billeder
med Frugter, Blomster og lign., og da han var henvist
til at ernære sig selv, lagde han sig tillige efter
Porcellænsmaling og konkurrerede endog i 1843 om den
Neuhausenske Præmie i dette Fag med et Portræt af
Thorvaldsen efter Eckersberg. Imidlertid helligede
han sig mere udelukkende Frugt- og Blomstermaleriet
og fik i 1855 Akademiets Rejseunderstøttelse i to Aar
(1200 Kr. aarlig). Efter 
Hjemkomsten blev han 5. Juli 1858 valgt til Medlem af
Akademiet, og i 1867 fik han Titel af Professor. Han
var i 1843 bleven gift med Anna Margrete Hirth, der
døde i 1868. Af hans mere fremtrædende Arbejder ejer
den kgl. Malerisamling 2, Grev Moltke til Bregentved
2, Etatsraad Struckmann 2; afd. Konfrd. Forchhammer
ejede i (vundet i Kunstforeningen). Han døde 15. Avg. 1893.

Weilbach, Konstnerlex. 

<i>Ph. Weilbach.</i>
</chapter>

<chapter name="Balslev, Carl Frederik, 1805-95, Biskop">
<b>Balslev, Carl Frederik,</b> 1805-95, Biskop. Han blev
født 10. Jan. 1805 i Haarslev Præstegaard, hvor hans
Fader, ndfr. nævnte Rasmus B., var Præst. Efter at
have modtaget Undervisning i Hjemmet kom han 1817
i Odense Kathedralskole, fra hvilken han 1822 blev
dimitteret til Universitetet. I 1827 underkastede
han sig den theologiske Embedsprøve, og efter denne
blev han endnu 6 Aar i Hovedstaden, sysselsat med
Lærergjerning. 1833 blev han kaldet til Sognepræst for
Vejerslev og Blidstrup paa Mors, og samme Aar ægtede
han Ulrikke Christine Boesen, Datter af Justitsraad
og Kontorchef i Rentekammeret Johannes B. 2 Aar
efter hendes Død, i Aaret 1839, giftede han sig med
hendes Søster, Louise Eleonore Boesen (d. 1850). Til
Brug for sine Børn, som han selv underviste, havde
han udarbejdet en kort Fremstilling af den bibelske
Historie, der under Titelen «Bibelhistorie tillige
med lidet af Kirkens Historie efter Apostlenes Dage,
til Brug for Almueskoler» udkom i Aaret 1844. Den
er bleven avtoriseret til Brug i Almueskolen
og ved Konfirmationsforberedelsen og har derfor
fundet en stor Udbredelse; i 1886 forelaa den i
86. Oplag. 1849 udkom hans «Luthers Katekismus med en
kort Forklaring. En Lærebog for den ukonfirmerede
Ungdom». Ogsaa denne Bog blev avtoriseret til
Skolebrug, og efterhaanden fortrængte den Balles
Lærebog; i 1886 forelaa den i 126. Oplag. 1850
blev B. kaldet til Sognepræst ved Domkirken i Ribe
og Stiftsprovst, og som saadan ægtede han (1853)
sin tredje Hustru, Maria Elise Hansen, Datter
af kst. Superintendent for Nordslesvig, Jep H.,
Sognepræst i Jordkjær. 1860 kaldtes han til Sognepræst
for Nørre Broby og 29. Marts 1867 til Biskop over
Ribe Stift. I 1878 blev han udnævnt til Kommandør af
Danebrog af 1. Grad, og da han højtideligholdt sin
Jubeldag som Præst (27. Marts 1883), meddelte det
theologiske Fakultet ham den theologiske Doktorgrad
honoris causa. Han døde 11. Marts 1895.

Erslew, Forf. Lex.
Selvbiografi i Indbydelsesskr. til Kbhvns Universitets Fest for Kirkens Reformation i 1883.

<i>Fr. Nielsen.</i>
</chapter>
<chapter name="Balslev, Christoffer, 1628-93, Læge">
<b>Balslev, Christoffer,</b> 1628-93, Læge. Han fødtes
16. Jan. 1628 i Odense, hvor hans Fader, Peder
Rasmussen, var Stiftsskriver; Moderen hed Karen
Bruun. 1647 blev han Student, foretog længere
Studierejser i Evropa, til sidst som Hovmester for
en Sehested; det theologiske Studium ombyttede
han med det medicinske og tog 1658 Doktorgraden
i Utrecht. 1660 vendte han hjem for bestandig,
giftede sig 1661 med Karen Riisbrigh, f. 1635 d. 1686,
Datter af Borgmester Thomas Brodersen R. i Odense
og Enke efter Dr. med. Stephan Ram, hvis Apothek i
samme By B. i nogle Aar drev paa sin Hustrus Vegne,
foruden at han praktiserede som Læge. Senere kjøbte
han Fravgdegaard, fik 1680 Titel af Kancelliassessor
og døde 6. Sept. 1693 paa sin Gaard. B. kaldes i
Kingos Gravskrift over ham «Medicus apud Fionenses
felicissimus»; af Skrifter har han kun efterladt
sin Disputats «de nephritide».

Universitetsprogam over B., 1693.
Ingerslev, Danmarks Læger og Lægevæsen I, 533 f.

<i>G. L. Wad.</i>
</chapter>

<chapter name="Balslev, Laurits Nicolaj Vilhelm, f. 1850, Præst">
<b>Balslev, Laurits Nicolaj Vilhelm,</b> f. 1850,
Præst. B. er født 6. Avg. 1850 i Haarslev paa Fyn,
hvor hans Fader, Johan Chr. B., var Præst; hans Moder
var Pouline Erasmine Dorothea f. Krüger. Han blev
Student fra Haderslev Læreres Skole i Kjøbenhavn 1869
og theologisk Kandidat 1875. Saa snart Værnepligten
tillod det, blev han Præst, hvortil hele hans Hu
stod. Han begyndte (1877) som pers. Kapellan i Øster
Egesborg ved Vordingborg; senere beklædte han den
samme Stillling hos sin Fader, indtil han i 1884
blev dennes Eftermand, den fjerde i dette Embede af
sin Slægt i lige nedstigende Linje. I Øster Egesborg
havde han i Præstens Datter, Ingeborg Dorph, fundet
sin Hustru; de bleve gifte 1880. Som Forfatter har
han, der tilhører den indre Missions Retning uden
at være Partimand, navnlig henledet Opmærksomheden
paa sig ved en sund og god Opbyggelsesbog, der
udkom 1883 under Titelen «Kristelig Ledsager,
en Formanings- og Trøstebog for unge og gamle af
en Landsbypræst». Den er oversat paa Svensk, og der
forberedes en Oversættelse af den i Tyskland, hvor den
ved sin Fremkomst blev gunstig omtalt. Sammen med en
god Ven, Præsten John Hansen i Viby, har B. (1885)
udgivet «En lille Huspostille»; ved at give korte
Prædikener og ved sin billige Pris søger denne Bog
at vinde Indgang hos Smaafolk; da den udmærker sig
ved sand Enfold og velgjørende Varme, er der al Grund
til at tro, at den vil opfylde sin Bestemmelse.

Elvius, Danmarks Præstehist. 1869-84 S. 170 f.

<i>V. Schousboe.</i>
</chapter>
<chapter name="Balslev, Rasmus, 1762-1840, Præst">
<b>Balslev, Rasmus,</b> 1762-1840, Præst, er født i Kaalshave
Præstegaard i Guldbjærg Sogn 3. Febr. 1762. Faderen,
Laurids Luja Jensen B. (f. 1722 d. 1791), havde
været Hovmester for Grev Enevold Brandt og dennes
Broder, den senere Kancellipræsident. Moderens
Navn var Apollone Rasmusdatter f. Lange. Da han
var 14 Aar gammel, besøgtes Præstegaarden af en
Agent for Brødremenigheden, Pihl, og derved blev
baade Faderens og Børnenes Opmærksomhed henvendt
paa Christiansfeld, hvor B. 1777 aflagde et
Besøg, da en Broder af ham der skulde anbringes i
Guldsmeddelære, og hvor han befandt sig saa vel,
at han ønskede, han kunde blive boende der. Det
næste Aar dimitteredes han privat til Universitetet,
og i Kjøbenhavn besøgte han tillige med en Kreds
af ligesindede, især Slesvigere, Brødremenighedens
Gudstjeneste, og i dennes Forstander, Stolpe, fandt
han en oprigtig Ven, der styrkede ham i Troen. Han
tog theologisk Attestats 1783 og blev samme Aar
Degn i Haarslev paa Fyn, hvor Faderen var bleven
Præst 1778, og hvor han 1789 succederede ham. Her
døde han Juledag 1840 som Jubelolding. Hans Søn og
Sønnesøn have efterfulgt ham i Embedet. Han tilhørte
hele sit Liv igjennem den herrnhutiske Retning,
som i Stilhed bevarede den Fromhed og Tro, der i
Oplysningens Dage vare blevne sjældne. I Aaret 1790
ægtede han Dorothea Christine Nielsdatter Windekilde,
en Præstedatter fra Vilstrup. Hun døde 1796, og det
næste Aar ægtede han Anne Salome Lautrup (d. 1833),
en Præstedatter fra Tyrstrup. Begge hans Hustruer
vare altsaa hentede fra den Egn af Nordslesvig,
hvor den herrnhutiske Paavirkning var stærkest. Det
var dog ikke blot i Slesvig, men ogsaa i Fyn, han
fandt ligesindede. I Aaret 1800 forenede han sig med
en Del Præster paa begge Steder om at udgive smaa
Opbyggelsesskrifter for at udbrede sand evangelisk
Kristendom hos Almuen. Dette Selskab udgav ogsaa 1806
B.s «Opbyggelige Betragtninger for syge», af hvilke
der i det mindste er trykt 6 Oplag, foruden at de ere
oversatte baade paa Tysk og Svensk. Denne Bog læses
meget endnu den Dag i Dag. B. var en stille Mand. Han
faar det Vidnesbyrd, at han var «fredelskende,
føjelig, godmodig og sagtmodig». Hvor meget hans
Virksomhed end den Gang gik imod Strømmen, er han
aldrig bleven indviklet i kirkelige Stridigheder.

Genealog. og biogr. Arkiv I, 403 ff.
L. Koch, Den danske Kirkes Hist. 1801-17 S. 251 ff.
Avtobiografi i: Et gammelt Haandskrift om den fra And. Rasmussen
stammende Balslevske Slægt, trykt som Manuskript 1882. 

<i>L. Koch.</i>
</chapter>
<chapter name="Balslev, Rasmus Laurits, 1833-96, Præst">
<b>Balslev, Rasmus Laurits,</b> 1833-96, Præst. B., en
Broder til ovfr. nævnte Laur. Nic. Vilh. B., er
født 19. Febr. 1833 i Uggerslev, hvor hans Fader,
Joh. Chr. B., den Gang var Præst. Hans Moder var
Martine Henriette f. Boesen. Han blev Student fra
Odense 1852 og theologisk Kandidat 1857. I 12 Aar var
han personel Kapellan i Fyns Stift, først i Øster
Skjerninge og Hundstrup, senere i Horne, hvor han
22. Sept. 1863 ægtede Præstens Datter Laura Johanne
Leth. I 1870 blev han kaldet til Sognepræst i Egense
ved Svendborg og forflyttedes her fra i 1876 til
sit nuværende Embede, Paarup ved Odense. Han har
begyndt Udgivelsen af et Arbejde, som han benævner
«Bibellæsning i Hjemmet», og i hvilket det er hans
Hensigt at give en let fattelig Forklaring af den
hellige Skrifts Bøger for herved at afhjælpe et Savn,
der ofte føles af ulærde Bibellæsere. De udkomne
Hæfter, «Pauli Brev til Romerne» (1884) og «Apostlenes
Gjerninger» (1885), ere af den Natur, at det vilde
være meget ønskeligt, om Forfatteren maatte faa Tid
og Kraft til at fortsætte. Han døde 1. Dec. 1896.

Elvius, Danmarks Præstehist. 1869-84 S. 390.

<i>V. Schousboe.</i>
</chapter>

<chapter name="Bancke, Mogens, --1577--, Salmedigter">
<b>Bancke, Mogens,</b> --1577--, Salmedigter. Han nævnes
1553 som Præst i Allinge og edfæstet Landskriver
paa Bornholm. Da den første almindelige danske
Kirkesalmebog udkom 1569, var deri optaget 3 af
B.s Salmer, og i en ny Udgave fra 1586 optoges
endnu en fjerde, hvilket tyder paa, at han allerede
tidlig har vundet et Navn som Salmedigter, uagtet
han ved sin Embedsstilling var knyttet til en af
Rigets Udkanter. 1577 var han Præst i St. Ibs og
Svannike og udsatte i dette Aar Evangelierne paa
Rim. 1. Febr. 1578 dedicerede han dette Arbejde
til Befalingsmanden paa Hammershus, Mogens Gjøe
til Galmindrup, hvem han ligeledes s. A. tilegnede
et Par mindre Lejlighedsdigte. I Fortalen til sit
Rimværk skriver han, at han har foresat sig at
sammensætte Evangelierne paa det enfoldigste «udi
Rim at sjunge», for at Lægfolk, som ellers ikke let
kunde fastholde Texterne, maatte blive satte i Stand
til at lære at sjunge dem, og at han har gjort det i
god Forhaabning, fordi Bondefolkene «her paa Landet»
almindeligere end i somme andre Lande kunne læse
Prent og Skrift. Rimværket udkom første Gang 1580 og
indlededes med en Fortale af Sjællands Biskop, Poul
Madsen, der anbefalede «disse dejlige og aandelige
Salmer og Viser», ikke for at de skulde fortrænge de
almindelige Salmer fra Kirkerne, men for at unge Folk
kunde lære at synge dem «i Stedet 
for en Hob Boleviser og anden unyttig og uhøvisk
Sang». 1584 mødte M. B. som en af den bornholmske
Gejstligheds Afsendinger ved Prins Christians Hylding
i Lund. Han synes at have levet endnu 1586, da hans
Rimværk udkom i 2. Udgave. Lyskander fremhæver ham
som en dygtig Prædikant, Musiker og Digter, der havde
god Øvelse i at forme sit Modersmaal. Søren Poulsen
Judichær nævner derimod hans Rimværk som Exempel paa,
hvorledes man ikke skal skrive Vers.

H. Rørdam, Kl. Christoffersen Lyskanders Levned S. 278.
Brandt og Helveg, Den danske Psalmedigtn. I, 73 ff.

<i>S. M. Gjellerup.</i>
</chapter>

<chapter name=">Bang, Balthasar Nicolai, 1779-1856, Skuespilforfatter">
<b>Bang, Balthasar Nicolai,</b> 1779-1856, Skuespilforfatter. 
Balthasar B. er en Søn af
ndfr. nævnte Konferensraad Oluf Lundt B. (d. 1789)
og dennes anden Hustru og fødtes 18. Juli 1779
i Kjøbenhavn. Han er en Fætter til H. Steffens
og N. F. S. Grundtvig. 1797 blev han ved privat
Dimission Student og tog det følgende Aar juridisk
Forberedelsesexamen. Efter at have skrevet et
Par Skuespil og en Roman i Breve gjorde han en
længere Udenlandsrejse gjennem Tyskland, Schweits
og Frankrig. I Berlin besøgte han den af ham højt
beundrede Iffland og i Weimar Schiller, hvis kjærlige
Farvel var ham uforglemmeligt (se «Troldkysset»
i B.s Selvbiografi S. 52). -- Efter sin Hjemkomst
ægtede han (1803) sin forlovede, den for sin Skjønhed
og Godhjærtethed bekjendte Birgitte Sofie Horneman,
Datter af Professor theol. Claus Frees H. -- B., der
var formuende, realiserede nu sit Lyksalighedsideal;
kjøbte en Landejendom i Nøddebo, ikke alene for
Egnens Skjønheds Skyld, men fordi Navnet paa Stedet
klang ham saa godt i Øret. Her vilde han leve som
Landmand og Digter med sit Hjærtes udkaarede til sin
Dødsdag. Dette Held blev ham ogsaa beskaaret, selv
om hans Lykkes Himmel ikke var uden Skyer. At hans
Høst undertiden slog ham fejl, at Landets forvirrede
Pengeforhold efter 1813 formindskede hans ikke
store Kapital, var ikke det værste for ham. Mere
til Hjærte maa det have gaaet den æresfølende og
menneskevenlige Mand, at hans dramatiske Arbejder ofte
bleve modtagne med Kølighed eller Mishag af Publikum,
næsten altid med Ringeagt af de kunstforstandige. Den
danske Nationalscenes Historieskriver Thom. Overskou
kan ikke finde dømmende Ord, der ere for stærke til
at mærke B.s Forfatterskab, og B.s samtidige synes
heri at være enige med ham. Pram udtalte en knusende
mundtlig Dom over B. s Lystspil «Lystspillet» (1809),
og Baggesen 
kaldte hans «Uglspil eller Fastelavnsmandag»
(1812) «en Hoben Fjællebodsspilopper, der til den
danske Thalias Græmmelse» blev opført paa hendes
Scene. B.s Sørgespil «Kriminalprocessen», der antoges
af Theaterdirektionen (1823), var nær ikke gaaet
over Scenen, da Ryge i den ellevte Time frasagde sig
Hovedrollen, fordi den i sin æsthetiske Modbydelighed
indvirkede deprimerende paa hans Helbred. Mere Lykke
gjorde B.s Sørgespil «Laura» (1817), men kunde dog
ikke i Længden holde sig i Publikums Gunst.

Grunden til B.s ringe Held som Skuespildigter maa
dels søges i hans Talents Begrænsning og Mangel
paa Kjendskab til Scenens Fordringer, dels i den
Omstændighed, at hans Mønster, det Kotzebueske Drama,
alt var i Færd med at falme, da B. begyndte at skrive
for Scenen. B., der samme Aar, som Oehlenschlagers
smagsfornyende Digtsamling gjorde sin Runde blandt
det læsende Publikum, var draget ud til sin landlige
Idyl, kunde i sin Isolation ikke forstaa, at Tiden
var løbet fra ham, og dette voldte den brave Mand
mange bitre Timer. Det ene Stykke af ham efter det
andet blev forkastet af Theaterdirektionen.

Men til Gjengjæld for sit Forfatteruheld kunde
B. trøste sig med i høj Grad at være agtet og elsket
af sine Medbeboere af Nøddebo. Her have han og hans
fortræffelige Hustru sat sig et uvisneligt Minde
ved deres Godgjørenhed, Hjælpsomhed og Venlighed:
tit gave de, skjønt de saa selv maatte mangle. Heller
ikke i Litteraturen vil B. blive glemt. Ingen uden
Litteraturforskeren vil vel bryde sig om at læse
hans Skuespil; men hans Selvbiografi, der efter
hans Død udgaves af hans Ven Dr. Otto, fortjener at
kjendes af alle dannede danske. Den tegner sit Æmne,
som han var, et saare elskværdigt Barn af sin Tid,
naturbegejstret og sværmende for Humanitetsidealet
(undertiden til Overspændthed) og hyldende sin
Hustru endnu paa hendes ældre Dage, som var han
en ung, enthusiastisk Elsker. -- B. modtog paa sin
Guldbryllupsdag i Juni 1853 Danebrogskorset. Han døde
i Nøddebo 14. Okt. 1856, og hans Hustru fulgte ham
i Graven paa Byens Kirkegaard 7 Aar efter (d. 24. Maj
1863).

B.s Selvbiografi, 1867.
Zeuthen, Et Par Aar af mit Liv.
Overskou, Den danske Skueplads IV-V.
Erslew, Forf. Lex.

<i>H. Schwaneflügel.</i>
</chapter>

<chapter name="Bang, Bernhard Laurits Frederik, f. 1848, Læge og Veterinær">
<b>Bang, Bernhard Laurits Frederik,</b> f. 1848, Læge og
Veterinær. Han er født i Sorø 7. Juni 1848 og en Søn
af pens. Overlærer ved Sorø Akademi, Professor Jacob
Henrik B. (en Broder til ndfr. nævnte 
Fred. Siegfred B.) og Laura Lovise Marie Josephine
f. Moth. Han dimitteredes fra Sorø 1865 og
absolverede 1872 Lægeexamen, hvorefter han studerede
Veterinærvidenskab og tog Dyrlægeexamen 1873. Efter at
have fungeret som Kandidat ved Almindeligt Hospital
og Kommunehospitalet og i nogen Tid praktiseret
som Læge paa Nørrebro foretog han 1874 en kortere
Studierejse og var i de følgende 5 Aar knyttet til
Kommunehospitalet, først som Prosektor, senere som
Reservemedikus. 1879 blev han udnævnt til Lærer i
Kirurgi og ambulatorisk Klinik ved den kgl. Veterinær-
og Landbohøjskole. 1880 disputerede han for
Doktorgraden over et vigtigt Æmne af den pathologiske
Anatomi og foretog s. A. en ny Udenlandsrejse for at
studere Veterinærvæsenet. 1881 blev han Medlem af
det veterinære Sundhedsraad og 1884 Medlem af det
kgl. Landhusholdningsselskabs Bestyrelsesraad. Af
hans videnskabelige Virken maa særlig fremhæves
hans betydningsfulde Undersøgelser over Tuberkulose
hos Køerne og denne Sygdoms Forhold til Menneskets
Tuberkulose. -- 1874 ægtede han Anna Elisabeth Caroline
Klee, Datter af Kontorchef i Postvæsenet, Justitsraad
Frederik Alexander K.

Smith og Bladt, Den danske Lægestand, 5. Udg.

<i>Jul. Petersen.</i>
</chapter>

<chapter name="Bang, Carsten Gerhard, 1756-1826, Officer">
<b>Bang, Carsten Gerhard,</b> 1756-1826, Officer, er født
5. April 1756 i Throndhjem og Søn af ndfr. nævnte
Biskop Marcus Frederik B. og dennes tredje Hustru. Det
var ad Omveje, at B. blev Officer, og uagtet han
opnaaede de højeste Poster i Hæren, tilhører han i
Følge sin Virksomhed næsten lige saa meget den civile
som den militære Embedsstand. Bestemt til at gaa den
akademiske Vej blev han 1772 Student, underkastede sig
i Jan. 1777 juridisk Examen og fik derefter Ansættelse
i Throndhjem under det norske Regeringskollegium som
Kommercekonsulent, 1783 med Titel af Justitsraad. Den
kortvarige Fejde med Sverige 1788 gav ham imidlertid
Lyst til at forsøge sig som Kriger, han indsendte
Forslag til Oprettelsen af det frivillige røraasiske
Bergjægerkorps og opnaaede s. A. at blive stillet
i Spidsen for Korpset som Kommandør og at faa sin
Justitsraadstitel ombyttet med en Infanterimajors. Fra
nu af avancerede han i de militære Grader og
Kommandoposter, blev 1797 Oberstlieutenant, 1801
Kommandør for den søndenfjældske Skiløberbataillon,
1803 Oberst, 1804 Kommandør for de nordenfjældske
Skiløbere, 1809 Kommandør for 1. throndhjemske
Infanteriregiment, 1810 Generalmajor, men vedblev
stedse under disse Omskiftelser at beklæde Stillingen
som Kommercekonsulent, ligesom 
han beholdt Kommandoen over de røraasiske
Jægere. Under Krigen med Sverige 1808 var der
betroet ham Kommandoen over en Brigade, og med denne
foretog han bl. a. i Avg. Maaned et med Omsigt ledet
Indfald i Herjedalen. Ved Norges Afstaaelse 1814
udgik han af den dansk-norske Hærs Lister. Han døde
22. Jan. 1826. B. havde 17. Okt. 1782 ægtet Cathrine
Sara Maria Lysholm (f. 4. Nov. 1764 d. 18. April
1825), en Datter af Broder Brodersen L., Hofagent og
Grosserer i Throndhjem, og Cathrine f. Meincke.

Hundrup, Stamtavle over Ol. Bangs Efterkommere S. 18. 
Anker, Biogr. Data om norske Generalspersoner.

<i>S. A. Sørensen.</i>
</chapter>

<chapter name="Bang, Christen Staphensen, 1584-1678, Præst">
<b>Bang, Christen Staphensen,</b> 1584-1678, Præst, skal være
født i Aalborg, hvor hans Fader var Handelsmand. I
Fortalen til et af sine Skrifter har han bemærket,
at Aaret 1654 var hans Alders 70. og hans Embedes
40. Aar. I Henhold til denne Opgivelse maa han altsaa
være bleven Præst 1614. Hans første Ansættelse var
som Kapellan i Solum i Akershus Stift; 1621 blev han
Sognepræst i Romedal paa Hedemarken i samme Stift,
hvor han stod i en lang Aarrække. Han var en meget
flittig Skribent. Man vil rigtignok blive skuffet,
naar man i hans «Christiania Stads Beskrivelse» (1651)
haaber at finde topografiske Oplysninger, der i nogen
Maade kunne svare til Bogens anselige Omfang; thi det
er næsten helt og holdent et Opbyggelsesskrift, hvor
Forfatteren i et Kapitel advarer Byens Indvaanere
mod den Last Superbia, og i et andet mod den
Last Avaritia osv. Hans «Postilla catechetica,
det er D. Martini Lutheri lille Katekismus ved
Spørgsmaal og Gjensvar med hosføjede korte Summarier
og Udlæggelser etc. forklaret» (1650-62) giver
derimod desto mere. Thi Værket bestaar af 8 Bind,
hvert paa o. 1000 Sider. De 5 første Bind slutte sig
til Katekismens 5 Parter. De 3 sidste indeholde,
hvad man vel nu vilde kalde den specielle Ethik,
i en Række «Traktater» under særlige Titler, saasom
«et gudfrygtigt Menneskes Diætica og Levneds Idræt»,
«den verdslige Stands Beskrivelse», «om Dommerembede»,
«en kristelig Tugtskole» osv. Havde nogen Taalmodighed
til at gjennemgaa dette uhyre Værk, vilde han uden
Tvivl finde adskilligt deri, som ikke er saa ganske
ueffent. -- For at faa dette og andre Skrifter trykte
foranledigede B., at det første Bogtrykkeri, som
Norge har haft, grundedes i Christiania, først en
Filial af Melchior Martzans Trykkeri i Kjøbenhavn
(1643-50), siden Valentin Kuhn 
(1651-55) og derefter Mikkel Thomesen
(1656-62). Udgivelsen af de ovennævnte Skrifter, som
Forfatteren selv bekostede, synes imidlertid at have
ruineret ham. Faa Grund af Alderdomsskrøbelighed
skal han 1657 have taget sin Afsked og være flyttet
til Christiania, hvor han efterhaanden kom i den
yderste Armod. Han døde som Lem af Oslo Hospital 1678
i en meget høj Alder. I bedre Dage havde han stiftet
et Legat for fattige i Romedal og skjænket en Del
kostbare Bøger til Christiania Skole.

Worm, Lex. ov. lærde Mænd I, 59.
Giessing, Jubel-Lærere III, 105 ff.
Daae, Det gamle Christiania S. 145.
Dansk Kirketid. 1862, S. 342 ff.
Hundrup, Stamtavle ov. Ol. Bangs Efterkommere S. 55 f.

<i>H. F. Rørdam.</i>
</chapter>

<chapter name="Bang, Claus Hansen, --1682, Digter">
<b>Bang, Claus Hansen,</b> --1682, Digter. Den i Frederik
III's og Christian V's Dage som Lejlighedspoet
ikke ubekjendte C. B. var Søn af en Borgmester i
Bogense. Hans Fødselsaar er ubekjendt; men 1654 blev 
han Præst i Horne og Asdal i Hjørring
Amt. 1662 forlod han imidlertid dette Embede, eller
blev efter en anden Tradition  afsat for at have voldtaget
Formandens Enke,<footnote>Efter de i Kirkehist. Saml. 3. R. III, 767 ff meddelte Oplysninger var han Præst i Horne og Asdal 1654-62, da han formodentlig blev afsat ved en Højesteretsdom. Forholdet mellem ham og Formandens Enke var meget slet, men Traditionen er paa Vildspor i sin Anklage mod ham.(XIX,425)</footnote> og levede i Kjøbenhavn til sin Død 9. Dec. 1682 af
at skrive Lejlighedsdigte, for det meste under
Psevdonymet <i>Dorus.</i> De første bevarede ere fra
1667, altsaa omtrent fra den Tid, da Bording drev
samme Profession; men medens dennes Lejlighedsvers
bragte ham i stor Anseelse, har C. B. kun opnaaet
at mindes som Type paa Tidens Skillingspoeter. Vel
optog Peder Syv hans «Klage over Frederik III's Død»
i sin Visesamling; men en noget senere Efterslægt
omtaler Dorus med Ringeagt. I Noterne til Sorterups
«Cacoethes Carminificum» hedder det, at han «havde
Vers fal i alle Okkasioner», og Reenberg tiltaler
ham temmelig haanlig i «Forsamling paa Parnas»:

<tab><tab>O! Dorus, du lyksalige!
<tab><tab>Hvor kunde du vel rime!
<tab><tab>Vel tusind Vers du skaffede
<tab><tab>Til Trykken i en Time.
<tab><tab>Vel er det sandt, din frugtbar Pen
<tab><tab>Var uden Sans og Hjærne;
<tab><tab>Blandt Gjække var dog altid den,
<tab><tab>Som dig betalte gjærne,

hvortil Luxdorph i Noten føjer en Paavisning af, at
C. B. jævnlig hjalp sig ved at anvende omtrent samme
Formel for sine Lejlighedsdigte med lidt Modifikation
efter den besungnes Stand og personlige Forhold.

Worm, Lex. ov. lærde Mænd.
Nyerup og Rahbek, Danske Digtekunst III, 272.
Wiberg, Alm. Præstehist. I, 673.
Kirkehist. Saml. 3. R. III, 767 f.

<i>J. Paludan</i>
</chapter>
<chapter name="Bang, Frederik Ludvig, 1747-1820, Læge">
<b>Bang, Frederik Ludvig,</b> 1747-1820, Læge, fødtes
5. Jan. 1747 paa Egebjærggaard i Ods Herred, hvor hans
Fader, Kammerraad Niels Chr. B., boede som Forvalter
paa de kongelige Godser. Hans Moder var Ulrikke
Eleonora f. Schwane, Faderens anden Hustru. Han viste
tidlig Begavelse og blev allerede 1761, altsaa endnu
ikke 15 Aar gammel, dimitteret til Universitetet fra
Herlufsholms Skole. I Kjøbenhavn kom han i Huset hos
sin ældste Broder, daværende Kammeradvokat, senere
Generalprokurør O. L. B., der ogsaa snart fuldkommen
maatte være ham i Faders Sted, da denne pludselig døde
uden at efterlade sig Formue. Det var efter Broderens
Tilskyndelse, men oprindelig imod egen Tilbøjelighed,
at han bestemte sig for det medicinske Studium. I sit
21. Aar underkastede han sig den medicinske Examen,
og 1770 blev han ved det Finckeske Rejsestipendium
i Forbindelse med privat Understøttelse af Broderen
i Stand til at foretage en toaarig Udenlandsrejse,
med Studieophold navnlig i Berlin, Strasburg og
Paris. Han studerede her meget flittig, men var i
øvrigt i en sygelig Gjæringsperiode, levede stille og
afsluttet uden at træde i Forbindelse med Udlandets
forskjellige berømte Læger og kom tilbage «mager og
fortørret baade paa Sjæl og Legeme», som han selv
siger. En heftig Forraadnelsesfeber, som han kort
efter sin Hjemkomst blev angreben af, medtog hans
Kræfter end yderligere, men da han til sidst begyndte
at komme sig, var ogsaa hans melankolske Sygelighed
forsvunden, og i en lang Aarrække udfoldede han nu
en stor og betydningsfuld Virksomhed.

Endnu før Febersygdommen havde han forsvaret
sin i Udlandet udarbejdede Doktordisputats og
derved erhvervet sig en væsentlig videnskabelig
Kvalifikation. 1774 ansattes han som Reservemedikus
ved Frederiks Hospital hos den gamle Overmedikus
J. C. Fabricius, der trængte til Hjælp i sin
Hospitalsgjerning, og ved dennes Død i det paafølgende
Aar blev han, nærmest paa Anbefaling af Rottbøll,
som da var Medlem af Hospitalsdirektionen, selv
den medicinske Afdelings Overlæge. I denne vigtige
Stilling, som B. beklædte i fulde 25 Aar, indlagde han
sig store Fortjenester af den praktiske Lægevidenskab
og, da han fra 1782 tillige var Professor i Medicin
ved Universitetet, tillige og ganske særlig af det
hele medicinske Universitetsstudium. Han indførte
klinisk Undervisning, og ved sin Nøjagtighed,
sin udelte Fordybelse i Sygeundersøgelsen, sin
utrættelige Pligtopfyldelse opdrog han sine Elever
til dygtige Læger, 
ligesom han ved de samme personlige Egenskaber
erhvervede sig en overordentlig Tillid hos Publikum og
en meget udstrakt Praktik. I litterær-videnskabelig
Henseende maa fremhæves to omtrent samtidig
(1789) publicerede vigtige Værker: «Selecta diarii
nosocomii regii Fridericiani Hauniensis» (I-II)
og «Praxis medica systematice exposita, selectis
diarii nosocomii Frid. illustrata». Det førstnævnte
Værk indeholder en stor Samling af meget omhyggelig
observerede Sygdomstilfælde og af Ligundersøgelser,
og det sidstnævnte giver en systematisk Lærebog
i den medicinske Pathologi og Therapi. Systemets
Grundprincip er vel laant fra en berømt Nosologi af
Sauvages i Montpellier, men i den specielle Udførelse
viser B. megen selvstændig Dygtighed og lægger for en
stor Del sine egne rige Erfaringer til Grund, saaledes
som det ogsaa fremgaar af Titelen. Begge Skrifter
bleve hurtig oversatte paa Tysk og vandt en udstrakt
Benyttelse og Anerkjendelse. B.s Navn kom til at høre
til de fremragende i den evropæiske Lægevidenskab og
til dem, der med største Eftertryk førte objektiv,
uhildet Iagttagelse og Erfaring paa deres Fane. I
1800 fratraadte han samtidig med at blive udnævnt til
ordinær Professor (hvormed der først var forbunden
Gage) sin Hospitalspost, og hans Hovedinteresse
koncentrerede sig i den følgende Tid mere og mere om
theologiske Spørgsmaal, hvoraf han i øvrigt allerede
tidligere havde været ikke lidet optagen, saaledes
som det bl. a. ses af et Universitetsprogram for
1782 om. «Fornuftens Begreb om Gud og Christi Læres
Overensstemmelse hermed». Han var en Stridsmand for
Stræng Orthodoxi og Pietisme og altsaa en Modstander
af den da herskende rationalistiske Tidsaand og
har i sine senere Aar publiceret flere Skrifter om
dette Æmne, ligesom han ogsaa paa sine gamle Dage
optraadte som religiøs latinsk Digter og oversatte
Bibelsprog i latinske Hexametre. 1811 blev han
udnævnt til Etatsraad. I sine sidste Aar var han
lidende af Gigt og Asthma og døde 26. Dec. 1820 efter
14 Ugers Sygeleje. Han var 3 Gange gift, 1. (1777)
med Frederikke Christiane Nicoline Mynster, f. Ring,
Datter af Inspektør ved Frederiks Hospital Hieronymus
R. og Enke efter Kammerraad Chr. Gutzon Peter M.,
der fik Inspektørposten efter sin Svigerfader. Ved
dette Ægteskab blev han Stiffader til O. H. Mynster,
der blev hans Efterfølger som medicinsk Overlæge, og
til Biskop J. P. Mynster. Nogle faa Maaneder efter
denne Hustrus Død (1779) indgik han nyt Ægteskab
igjen med en Enke: Ingeborg Mohrum, f. Madsen, Enke
efter Skibsfører Niels M. Da hun ligeledes døde 
hurtig (1781), ægtede han kort efter (1782) sin
3. Hustru, Louise Hansen, en 17aarig Datter af
Sognepræst ved Helliggejstes Kirke Mourits H., og
hun overlevede ham i 25 Aar (d. 1845). Af de 8 Børn i
dette Ægteskab var den ældste Søn den ndfr. nævnte
Oluf Lundt B., der blev opkaldt efter Farbroderen,
og som endnu i Faderens levende Live blev hans
Universitetskollega.

Ingerslev, Danmarks Læger og Lægevæsen II, 5 20 ff.
Bibl. for Læger 1821, S. 456 ff.
Erslew, Forf. Lex.

<i>Jul. Petersen.</i>
</chapter>

<chapter name="Bang, Frederik Siegfred, 1810-89, Bankembedsmand og Samler">
<b>Bang, Frederik Siegfred,</b> 1810-89, Bankembedsmand og
Samler. Han er født 22. Dec. 1810 i Balslev (Fyn),
hvor hans Fader, Lars B. (d. 1866), gift med Elisabeth
f. Vogt (d. 1854), var Præst. 1815 kom han paa Grund af
trange Kaar i Hjemmet til sin Mormoder i Kjøbenhavn,
Elise Vogt f. Holst, Enke efter Toldkasserer Henrik
V. i Odense. I hendes Hus opdroges han, og uden
at blive sat i nogen Skole fik han her Sans for
Læsning, hvad der medførte, at han ung begyndte
at samle et betydeligt Bibliothek. Efter at være
konfirmeret fik han i 1826 en Volontærplads paa det
øetersøiske Kompagnis Kontor, og fra 1830-43 var
han, paa en kort Afbrydelse (Udenlandsrejse) nær,
ansat hos C. J. Hambro & Søn i Kjøbenhavn. 1843 fik
han en betroet Post hos dette Handelshus i London
og virkede her til 1857, saaledes at han under den
første Verdensudstilling i 1851 (som for øvrigt
baade før og senere) fik Lejlighed til gjæstfrit at
modtage en stor Del bekjendte Landsmænd hos sig. Ved
sit betydelige Bibliothek kom han i Forbindelse med
ikke faa engelske Videnskabsmænd, og da det i 1852
betroedes ham at indkjøbe Kunstsager til Udstyrelsen
af et af Baron Hambro kjøbt Gods, fik han endnu
flere Forbindelser, hvad der væsentlig støttede hans
udstrakte Samlervirksomhed, der har gjort hans Hjem
til et rigt Musæum, og som i høj Grad er kommen hans
Fædreland til gode. Han skaffede allerede i 1845
det store kongelige Bibliothek en Række værdifulde
engelske Værker, og senere har han gavmildt skjænket
det nævnte Bibliothek, den kgl. Malerisamling,
Universitetsbibliotheket, Kobberstiksamlingen, Sorø
Akademi osv. anselige Samlinger, hvad Staten har
paaskjønnet, sidst ved i Marts 1887 at udnævne ham
til Etatsraad, da han i 25 Aar havde været Kasserer
ved det kgl. nordiske Oldskriftselskab. -- Da han
i 1857 vendte tilbage til Kjøbenhavn, var det for
at overtage Posten som Overbogholder ved den da
oprettede Privatbank; senere er han bleven Bankens
Hovedkasserer, en Post, som han endnu beklæder. 5. Maj 
1842 ægtede han Caroline Ibsen (f. 16. Juni
1815), Datter af Overtold- og Konsumptionsbetjent
i Odense, Johannes I., tidligere Lieutenant i det
fynske Dragonregiment. Han døde 28. Maj 1889.

<i>C. Nyrop.</i>
</chapter>

<chapter name="Bang, Hans Henriksen, 1560-1620, Præst">
<b>Bang, Hans Henriksen,</b> 1560-1620, Præst. Han
er født i Middelfart, hvor Faderen, Henrik B.,
var Borgmester. 1590 blev han Student. 1591-93
nævnes han som Rektor ved Odense Skole. 1593
blev han Bakkalavr og rejste 1594 udenlands som
Hovmester for Otte Axelsen Brahe til Elved, med
hvem han besøgte flere Universiteter i Tyskland og
Frankrig. Efter sin Hjemkomst blev han 1600 udnævnt
til Sognepræst ved Helliggejstes Kirke i Kjøbenhavn
og maa i forholdsvis kort Tid have vundet et anset
Navn iblandt sine Standsfæller; thi allerede 1609
valgte Kjøbstadspræsterne i Aalborg Stift ham
til deres Biskop. Kongen tog dog intet Hensyn til
Valget, men satte en Professor ved Universitetet
paa Bispestolen. Under Kalmarkrigen digtede han
«en liden Krigssang», som udkom 1611, ligesom der
ogsaa tillægges ham flere Salmer, og 1611-12 udgav
han Ligprædikener over Otte Axelsen Brahe, Steen
Rosensparre og Henr. Gjøe. 1614 blev han valgt ind
i den Provsteret, som skulde dømme i den bekjendte
Præst Oluf Kocks Sag, men da han var en Ven af denne,
nedlagde Dr. Hans Resen Indsigelse imod hans Valg, og
han maatte derfor atter udtræde. 1616 blev han udnævnt
til Præst i Besser og Onsberg og Provst paa Samsø,
men døde allerede 4 Aar efter. Hans Hustru Margrethe,
der var en Datter af Abbed Iver Bertelsen og Else
Mule, overlevede ham i mange Aar i yderste Fattigdom.

Bloch, Den fyenske Geistligheds Hist. I, 2, 346 ff.

<i>S. M. Gjellerup.</i>
</chapter>

<chapter name="Bang, Hans Otto,> 1712-64, Theolog">
<b>Bang, Hans Otto,</b> 1712-64, Theolog. Han blev født
i Hillerød 19. Sept. 1712; hans Forældre vare
Postmester og Hospitalsforstander Hans B. og
Anne Kirstine f. Bording. 1731 blev han Student,
og som saadan valgte han Caspar Bartholin til sin
Privatpræceptor. Efter at have studeret i Kjøbenhavn
opholdt han sig 1738-40 med kongelig Understøttelse
i Halle, og da han vendte hjem fra Udlandet, blev
han Lærer for Kadetterne. 1746 blev han Provst ved
Kommunitetet, 1748 Magister, 1752 Licentiat og Doktor
i Theologien. To Aar senere blev han Ordinarius i det
theologiske Fakultet, og som theologisk Professor døde
han ugift 31. Okt. 1764. Hans betydeligste Arbejde
er en forholdsvis vidtløftig Indledning til Judas'
Brev (1752 og 57), men ogsaa hans korte Disputats («De 
logica, lima judicii», 1735) fortjener at nævnes,
navnlig paa Grund af dens karakteristiske Slutning:
«Theologus sine hac lima est cacologus, Jurisconsultus
in jure stultus, Medicus mendicus, Philosophus
morisophus, disputator sine adhibita hac lima est ut
domus sine janua». I en saadan Betragtning af Logikken
har man (N. M. Petersen, Den dsk. Lit. Hist. IV, 63)
fundet en Retfærdiggjørelse af Holbergs Klage over,
at de danske Studenter ved Filosofi ikke forstode
«hverken Philosophia moralis eller naturalis, men
alene Logica og Metaphysica, som de kalde Introduktion
eller Vejviser til Theologien».

Büsching, Nachrichten von d. Zustande d. Künste u. Wiss. in d. dän. Reichen II,
275 f.
Worm, Lex. ov. lærde Mænd I, 761 f.

<i>Fr. Nielsen.</i>
</chapter>

<chapter name="Bang, Herman Joachim, f. 1857, Forfatter">
<b>Bang, Herman Joachim,</b> f. 1857, Forfatter. Herman
B. er en Sønnesøn af Lægen Oluf Lundt B. og fødtes
20. April 1857 paa Als, hvor Faderen, Fred. Ludv. B.,
var Præst i Adserballe; Moderen var Thora Elisab,
Salornine f. Blach (d. 1871). Senere havde Faderen
(d. 1875) Kald i Horsens og i Tersløse paa Sjælland,
og det meste af B.s Barndom og Skoletid henrandt
saaledes i ovennævnte jyske Kjøbstad og i Sorø, fra
hvis Akademi han 1875 blev Student. Efter Familiens
Ønske skulde han studere Jura, senere Statsvidenskab,
men i Steden for læste han ivrig Skjønlitteratur,
især fransk (Balzac, Dumas fils, Zola), og var stærkt
optaget af sceniske Interesser, der vare brudte frem
efter et Bekjendtskab med Phister, endnu mens B. gik
paa Akademiet. Hvor dybt rodfæstet hans Higen mod
Theatret end var, lykkedes det ham ikke at bane
sig Vej der til, og fra Vinteren 1878-79 kastede
han sig over en frodig og ofte forceret Forfatter-
og. Journalistvirksomhed. Hans første Bladartikler i
«Morgen-Telegrafen», «Dagbladet» og «Ude og Hjemme»
røbede et ubetinget Talent, men ogsaa en Del Maner,
og begge Dele voxede og stredes jævnlig om Overtaget
i den Række Feuilletoner, han gjennem flere Aar
skrev i «Nationaltidende». Her behandlede han i en
rask henkastet, oftest fængslende eller indsmigrende
Form Dagens Spørgsmaal, dog fortrinsvis sceniske og
litterære, hvor han ivrig optraadte for den franske
Naturalisme, hvis Ideer han forfægtede, og hvis
Stil han efterlignede. Samtidig skrev han flere smaa
Skuespil: «Hverdagskampe», «Graavejr», «Inden fire
Vægge» o. fl., 2 Novellesamlinger «Tunge Melodier»
(1880) og «Præster» (1883) og Romanerne «Haabløse
Slægter» (1880) og «Fædra» (1883), hvoraf den første
beslaglagdes paa Grund af sensuelle Skildringer og 
senere (1884) er udkommen i omarbejdet Form. Af
sine Bladartiklers brogede Skare har B. i Bogform
udgivet 3 Samlinger: «Realisme og Realister» (1879),
«Kritiske Studier og Udkast» (1880) og «Herhjemme og
derude» (1881). Bag meget af denne Produktion dæmrede
endnu Theaterplanerne. Ved en privat Forestilling
paa Folketheatret 1884 optraadte B. paa Scenen og
foretog derefter en Tourné i Provinserne, men gjorde
ingen Lykke. Samme Aar opgav han sin faste Stilling i
Pressen, og efter Rejser i Sverige, Norge og Tyskland
tog han foreløbig Ophold i Østerrig. I denne Tid har
han dramatiseret «Fædra» og udgivet 2 Novellebind:
«Excentriske Noveller» (1885) og «Stille Existenser»
(1886), hvoraf det sidste indeholder hans uden Tvivl
bedste og modneste Arbejde: «Ved Vejen». -- B. er i
sine digteriske Arbejder som i sin Kritik stærkt
paavirket af ny franske Mønstre. Hans originale
Fortrin er en fin Stemningsfylde, en sensitiv
psykologisk Sans, hans Hovedæmner en svækket og
sygelig Ungdoms planløse Liv og Samfundskrogenes
stilfærdige, forkrøblede Existenser; i Fremstillingen
af de sidste naar han ubetinget højest. Sit bedste
har han dog hidtil ydet i sine mangfoldige kritiske
Artikler om Litteratur og Theater.

<i>Bertel Elmgaard.</i>
</chapter>

<chapter name="Bang, Jens,</b> --1644, Handelsmand">
<b>Bang, Jens,</b> --1644, Handelsmand, Hans Forældres Navne
ere ubekjendte. 1605 tog han Borgerskab i Aalborg og
udvidede efterhaanden sin Virksomhed til en storartet
Handel saa vel paa Østersøen og Nordsøen som paa
Sydevropa. Det store Held, der en Tid fulgte ham,
udviklede hans overmodige og selvraadige Sind,
der indbragte ham en utallig Mængde Retstrætter;
saaledes blev han tiltalt 1639, fordi han ved sin
Hustru Maren Jørgensdatters Begravelse havde udstyret
hendes Ligkiste paa en Maade, der kun var Adelen
tilladt. Det, der har bevaret hans Navn til vore
Dage, er den prægtige Gaard, han opførte i Aalborg
1623-24, det nuværende Svaneapothek, der er en af
de anseligste Kjøbstadbygninger, der ere os levnede
fra Christian IV's Tid. Uagtet det gik meget tilbage
for ham, ejede han dog denne Gaard véd sin Død, og
det Sagn er uhjemlet, der fortæller, at han døde i
det Fattighus i Aalborg, som han selv havde stiftet,
og som ogsaa er til endnu. Han døde 1644.

D. H. Wulff, Jens Bang, Aalb. 1885-86.

<i>O. Nielsen.</i>
</chapter>

<chapter name="Bang, Jens, 1737-1808, Læge og Arkitekt">
<b>Bang, Jens,</b> 1737-1808, Læge og Arkitekt, var en Søn
af Renteskriver, Kammerraad Jens B. (f. 1691 d. 1756)
og Mette f. Schumann 
(f. 1718 d. 1759) og blev født i Kjøbenhavn
1. Avg. 1737. 1756 blev han privat dimitteret
til Universitetet, kastede sig med Iver over det
medicinske Studium og gjorde sig saa bemærket ved
sin Dygtighed, navnlig i Anatomi, at han hurtig
blev Prosektor hos Professor Rottbøll, ligesom han
ogsaa udførte Dissektioner for Chr. Joh. Berger
til dennes anatomiske Forelæsninger paa
Kunstakademiet. Samtidig kastede han sig med
saa megen Energi over Bygningskunsten, at han
i Løbet af faa Aar vandt alle Kunstakademiets
Medailler. Ogsaa i Kobberstikkerkunsten erhvervede
han sig fremragende Duelighed. Slaaende Vidnesbyrd
om hans Dygtighed og Anseelse i de forskjellige
Retninger afgive de vigtige Hverv, der betroedes ham
endnu som ung Mand; 1763 valgtes han saaledes til
i Forening med Livlæge Aaskow at undersøge den da
herskende ondartede Kvægsyge, 1764 holdt han efter
sin Lærer Bergers Indstilling Forelæsninger for
Jordemødrene paa Fødselsstiftelsen og 1768 anatomiske
Forelæsninger paa Kunstakademiet, 1772 blev han
Medlem af det throndhjemske Videnskabernes Selskab,
docerede s. A. Arkitektur og Perspektiv og var af
Berger bleven anbefalet til den ledige anatomiske
Professorpost ved Kunstakademiet, hvor imidlertid
Weidenhaupt blev ham foretrukken. Efter at han i
1773 havde ladet sig examinere af det medicinske
Fakultet, disputerede han det følgende Aar for den
medicinske Doktorgrad med en obstetricisk Afhandling,
som viste, at hans Lærer Berger havde megen Ære af
sin kjære Discipel, og som senere vandt en høj Grad
af Paaagtelse og Anerkjendelse ogsaa i Udlandet,
saaledes hos den verdensberømte tyske Accoucheur
Professor Nägele. Han var derefter i nogle Aar Læge
ved Næs Jærnværk i Norge og virkede fra 1776 til
1801 som Læge ved Sorø Akademi, fra 1788 tillige som
Distriktskirurg for Sorø Amt. 1801 forlod han Sorø for

som lægekyndig Viceborgmester i Kjøbenhavn at overtage
Bestyrelsen af Magistratens 4. Hovedfag. Allerede
forinden vare flere fremragende Æresbevisninger
blevne ham til Del: det danske Videnskabernes Selskab
havde optaget ham som Medlem (1797), Kunstakademiet
som Æresmedlem (1788), og i Kjøbenhavn indtog han
en meget betydningsfuld Plads, blev Justitsraad og
Medlem af Sundhedskollegiet ligesom af forskjellige
vigtige Bestyrelser og Kommissioner, Direktør
for Fattigvæsenet i Kjøbenhavn og endelig 1805
efter Weidenhaupts Død anatomisk Professor ved
Kunstakademiet. 1803 var han bleven Æresmedlem af
det kongelige medicinske Selskab. Sit største Navn
vandt denne alsidig begavede Mand 
dog vistnok som Læge og ganske særlig som fremragende
theoretisk og praktisk Fødselshjælper. Under
hans mangeaarige Virken i Sorø søgtes hans Hjælp
i en meget vid Kreds. 1779 ægtede han Caroline
Christiane Henriette Louise Kraft (d. 1835), Datter af
Inspektør ved Sorø Akademi, Justitsraad Peter K. til
Kattrup. 25. Febr. 1808 døde han af Apoplexi.

Ingerslev, Danmarks Læger og Lægevæsen II, 573 ff. 
Weilbach, Konstnerlex. Bibl. f. Læger II, 266 ff.

<i>Jul Petersen.</i>
</chapter>

<chapter name="Bang, Jens, 1786-1862, Forstmand">
<b>Bang, Jens,</b> 1786-1862, Forstmand. Født 14. Juli
1786 i Kjøbenhavn som yngste Barn af Assessor i Hof-
og Stadsretten Andreas B. (f. 1740 d. 1801) og Anne
Sybille f. Terkilsen (f. 1746 d. 1822). 1805 blev han
Student fra Herlufsholm Skole og studerede en Tid
Theologi, men trange Kaar og en Øjensvaghed bragte
ham til at søge Plads som Huslærer paa Landet. Her
fattede han Lyst til Naturvidenskaber og Skovbrug,
tog 1813 Landmaaler- og Forstexamen i Kjøbenhavn
og blev Assistent hos Overførster Brüel. 1815
blev han Skovrider paa Alheden (Stendalgaard), og
her virkede han nu i næsten et halvt Aarhundrede
utrættelig for Træplantningens Fremme. Som den
betydeligste af hin Tids Hedeskovbrugere kom han
efterhaanden højt i Gunst hos Frederik VI og fik
overdraget mange Tillidshverv vedrørende Skovanlæg
paa Heder og Sandflugts-strækninger, Bestyrelsen
af forskjellige Skovejendomme m. m. Han har skrevet
et Par Afhandlinger om Skovkultur. -- B. var 2 Gange
gift, 1. (1816) med Abel Cathrine Frederikke Preisler
(f. 1792 d. 1824), Datter af Georg Daniel P., Gartner
i Kjøbenhavn, 2. (1825) med Anne Marie Hasle Djørup
(f. 1806 d. 1865), Datter af Laurits Christensen D.,
forhen Ejer af Herregaarden Avnsbjærg. Han døde
9. Juli 1862 paa Stendalgaard, kort efter at han
havde søgt og faaet sin Afsked med Titel af virkelig
Etatsraad. Flere Efterkommere ere Skovbrugere.

Erslew, Forf. Lex.
Leth og Wad, Dimitterede fra Herlufsholm S. 164.
A. Oppermann, Bidrag t. d. danske Skovbrugs Hist., 1887.

<i>A. Oppermann.</i>
</chapter>

<chapter name="Bang, Knud Sevaldsen, 1633-94, Præst">
<b>Bang, Knud Sevaldsen,</b> 1633-94, Præst, var født i
Christiania, Søn af Mag. Sevald Thomesen, Præst
sammesteds, og Margrethe Bang (maaske en Datter af
Knud B., Præst i Selø i Bergens Stift). Efter Faderens
Død (1650) kom Sønnen til Danmark, vistnok til sin
Farbroder, Mag. Anders Thomesen, Præst i Højelse,
der da vel har sørget for, at han kom paa Sorø Skole,
fra hvilken han 1656 blev dimitteret af Rektor (siden
Hofprædikant) Hans Sørensen 
Leth. 1662 blev B. Præst til Toten i Christiania Stift
efter sin Farbroder, Mag. Niels Thomesen. Kaldelsen
gik ikke for sig uden Vanskelighed, da B. havde mange
Konkurrenter, der beskyldte Provsten og Sognemændene
for paa utilbørlig Maade at have begunstiget ham. I
sit Embede havde han ogsaa en Del Stridigheder, da
han var hidsig af Natur; men han fik dog i det hele
det Vidnesbyrd, at han var en nidkjær Præst, der baade
ved Exempel og Lære gavnede Menigheden. 1690 blev han
Provst i Hadelands Provsti. Han udgav flere gudelige
Skrifter, deriblandt «En ny Salmebog for Guds Børn i
Totens Menighed» (1679) og en Katekismusforklaring
under Titel: «Dend søde oc velsmagende Catechismi
Bryst-Melck» (1681), der 1865 er paa ny udgiven
af Prof. Caspari. -- Han døde 1694. Gift med Inger
Thomasdatter Blix. 

Worm, Lex. ov. lærde Mænd I, 58.
Casparis Forord til B.s Katekismusforklaring.

<i>H. F. Rørdam.</i>
</chapter>

<chapter name="Bang, Marcus Frederik, 1711-89, Biskop">
<b>Bang, Marcus Frederik,</b> 1711-89, Biskop, født i
Næstved i Nov. 1711. Faderen, Carsten Nielsen B.,
var Degn, Moderen var født Pahl. Deponerede fra
Ribe Skole 1733, Exam. theol. 1737, var derpaa
en Tid Lærer ved Waisenhuset i Kjøbenhavn, blev
1739 Hospitalspræst i Throndhjem. 1769 blev han
succederende Stiftsprovst og Sognepræst til Domkirken
sammesteds og tiltraadte dette Embede 1771. I Marts
1773 blev han udnævnt til Biskop i Ribe, men frabad
sig dette Embede, fik samme Aar Biskops Titel og Rang
og blev efter Gunnerus' Død (25. Sept. 1773) udnævnt
til hans Eftermand paa Throndhjems Bispestol. Han
tog Afsked i Nov. 1787. Som Prædikant maa han have
haft betydelige Gaver, naar J. N. Brun tog ham til
Mønster, og hans udgivne Epistel-Prædikener vidne
om, at han var en grundig Theolog af den gamle
orthodoxe Skole. Skjønt han først i en fremskreden
Alder blev Biskop, saa han sig dog i Stand til at
visitere Nordland 1775. Siden holdt han sig ved ivrig
Brevvexling med de nordlandske og finmarkske Præster
vel underrettet om Forholdene der oppe og kunde
saaledes give nøjagtige Indberetninger. Ved Giftermaal
var han bleven formuende, og han roses som en meget
godgjørende Mand. Han var gift 1. (1740) med Anna
Lisbeth Schønning fra Ribe (f 1744, begr. 12. Febr.),
2. (1747) med Ellen Susanna Hagerup, Biskop Eiler H.s
Datter (f. 1721 d. 1747, begr. 18. Dec.), 3. (1752)
med Mette Margarethe Volqvartz (d. 1756, begr. 3. Maj),
Datter af Kjøbmand i Throndhjem Carsten V. og Maria
f. Treschow. Han havde 
3 Børn i sit første og 3 i sit sidste Ægteskab. Efter
Datteren Christiane (d. 1782), gift med Biskop Dr. Ole
Irgens (d. 1803), og Sønnen, ovfr. nævnte Generalmajor
Carsten Gerhard B., er der en talrig Efterslægt. Han
døde 15. Juni 1789.

Erlandsen, Geistligheden i Throndhjems Stift S. 32.
Daae, Throndhjems Stifts geistl. Hist. S. 193 ff.
Daae, Af Joh. v. Bülows Papirer S. 190.

<i>D. Thrap.</i>
</chapter>

<chapter name="Bang, Niels Hansen, 1614-76, Biskop">
<b>Bang, Niels Hansen,</b> 1614-76, Biskop. Han blev født
10. Avg. 1614 i Klinte Præstegaard i Skam Herred
i Fyn, hvor Faderen, Hans Nielsen, var Præst og
Provst. Moderen, Maren, var Datter af Præsten
Niels Hansen i Skamby. Han opdroges hjemme og kom
derpaa i Odense Skole. 4. Maj 1634 indskreves han
ved Universitetet, hvor han fik sit Søskendebarn,
Professor Thom. Bang, til Præceptor. Sine Studier
fortsatte han i Nederlandene og holdt i Franecker
en græsk Tale «om Historien», der udkom sammesteds
1638 med græsk og latinsk Text. 1639 blev han
under et Besøg hos Biskop Hans Mikkelsen i Odense
kaldet til Kapellan i Dalum og Sanderum hos Præsten
Poul Middelfart. 1641 tog han Magistergraden og
forfremmedes 1645 til Sognepræst. 1663 blev han
udnævnt til Biskop over Fyns Stift og kreeredes
1668 per bullam til Dr. theol. Han viste stor Omhu
for Stiftets Gejstlighed, og efter hans Opfordring
oprettedes der 1665 en gejstlig Enkekasse ved
frivilligt Sammenskud fra alle Præsterne i
Stiftet. 1670 blev han kaldet til Kjøbenhavn
for i Forening med Universitetets Professorer og
flere gejstlige at forhandle om Oprettelsen af
en almindelig Kirkedomstol og fælles Kirkeret for
alle Lutheranere. Forslaget, der var udgaaet fra det
sachsiske Hof, anbefaledes af den nedsatte Kommission,
men blev ikke gjennemført. 1674 indkaldtes han
tillige med Landets øvrige Biskopper for at deltage
i Forhandlingerne om Udarbejdelsen af Danske Lovs
2. Bog. Skjønt N. B. ikke endnu følte sig trykket
af sin Alder og fuldt ud kunde varetage sit Embede,
maatte han dog finde sig i, at Christian V 1672
gav ham en Medhjælper. Hofprædikanten Rud. Moth var
falden i Unaade; han skulde fjærnes fra Hovedstaden,
og Kongen udnævnte ham derfor til Provst i Odense
og Vicebiskop over Fyns Stift. Moth døde 1675,
og B. havde altsaa den Tilfredsstillelse, at han
overlevede ham. Selv døde han 17. Okt. 1676. Han
har kun foruden den ovennævnte græske Tale udgivet
2 Ligprædikener, over Christoffer Urne til Aasmark
(1665) og over Marq. Rodsteen til Lundsgaard
(1672). Med sin Hustru, Anne Hansdatter Kølenbrun
(d. 1688), en 
Borgmesterdatter fra Odense, havde han 7 Børn, af hvilke 2 Sønner bleve
Præster, begge i Fyns Stift, Hans B. i Særslev og Niels B. i 
Guldbjærg og Sandager.

Bloch, Den fyenske Geistligheds Hist. I, 1, 131 ff.

<i>S. M. Gjellerup.</i>
</chapter>

<chapter name="Bang, Niels, 1776-1815, Godsejer">
<b>Bang, Niels,</b> 1776-1815, Godsejer. Født 20. Febr. 1776, Søn
af ndfr. nævnte Konferensraad Oluf Lundt B. (d. 1789) og dennes
anden Hustru, blev han Student 1793 og 1798 juridisk Kandidat.
Efter en Udenlandsrejse indtraadte han 1800 som Avskultant i
Rentekammeret og kjøbte samme Aar den sjællandske Herregaard
Benzonsdal i Forening med en Svoger, som han snart efter udløste;
1806 solgte han Godset og kjøbte næste Aar Sparresholm, ogsaa i
Sjælland. Under en Blodgangsepidemi blandt Benzonsdals Bønder
optraadte han med den største Uforsagthed og hjalp Bønderne med
sjælden Omhu; paa Sparresholms Gods gjorde han sig fortjent ved
Oprettelsen af et Værk til Hørrens Behandling, og i Krigstiden 1807
udrustede han et frivilligt Korps paa 200 Mand. Kongen belønnede
ham 1809 med Ridderkorset af Danebrog. Han døde 30. Avg. 1815.
B. havde 11. Maj 1802 ægtet Cathrine Amalie Henriette Callisen,
Datter af Konferensraad, Dr. med. Heinrich C.; hun var født
8. April 1779 og døde 24. Juni 1879, 100 Aar gammel.

Manthey, Ridderes Levnetsløb 1809-17 S. 132.
Danske Herregaarde XV.

<i>G. L. Wad.</i>
</chapter>

<chapter name="Bang, Oluf, 1480(?)-1522, pavelig Kapellan og Notar">
<b>Bang, Oluf,</b> 1480(?)-1522, pavelig Kapellan og Notar, var
født i Middelfart, hvor hans Fader, Hans B., var Borgmester (og
i en kort Tid Skultus). Han tilhørte en borgerlig Slægt, som den
Gang og senere var stærkt udbredt, særlig i de vestfynske Byer.
O. B. studerede for at indtræde i den gejstlige Stand og blev
Magister. Han blev en af disse snilde Klerke, som hin Tid var
rig paa, der med Verdensklogskab forbandt Øvelse i at føre en
let latinsk Pen og derfor vare lige brugbare i gejstlige og i
verdslige Forretninger. Under Ophold i Udlandet kom han i Forbindelse
med og Tjenesteforhold til den pavelige Legat for Landene i Nord-
og Østevropa, Kardinal Thomas, tit. S. Martini in Montibus, 
Ærkebiskop af Gran i Ungarn, hvis Tillid han synes at have vundet i
en ualmindelig Grad. Af denne blev han 1514 kreeret til Comes
Palatinus, og efter hans Anbefaling ophøjede Kong Ludvig af
Ungarn ved Patent af 17. Maj 1517 O. B. med hans Efterkommere
og Arvinger i Adelsstanden. Efter, som det synes, i en kortere
Tid at have været hjemme i Danmark, hvor han var forlenet med 
Tavlov og Kongsted Kirker i Endle (Elbo) Herred i
Ribe Stift, rejste O. B. 1519 atter til Ungarn og
der fra 1520 til Rom. Ved denne Lejlighed betegnes
han som Pavens Kapellan og «sacri palatii et aulæ
Lateranensis comes Palatinus». Flere Breve til og
fra ham vise, at han fulgte nøje med Forholdenes
Udvikling i Danmark, og han har vistnok haft Part
i de vanskelige Forhandlinger, som førtes mellem
Christian II og Pavestolen. Han døde imidlertid
allerede 24. Dec. 1522 i Rom. I en sildigere Tid har
man uden al Føje gjort ham til Stamfader for den vidt
forgrenede Slægt Bang.

En Broder til O. B. var Mester <i>Peder Hansen B.</i>, der
betegnes som Klerk af Odense Stift, da han 9. Juli
1516 var i Gran i Ungarn og af den ovennævnte pavelige
Legat, Kardinal Thomas, ved et vidtløftigt Diplom
modtog forskjellige kirkelige Begunstigelser samt
Ret til atter at uddele Indulgenser af forskjellig
Art. 1520 var han i Rom, hvor Broderen kreerede ham
til «tabellio» (Sekretær). 1524 omtales det, at han
«med sine Disciple» kom fra Polen til Rom. 1527
blev han af Biskop Jens Andersen (Beldenak) viet
til Præst i Middelfart. Efter Reformationen blev
han tillige Provst i Vends Herred. Han døde i Marts
1566. En Række historiske Optegnelser, der gjennem
den yngre Cornelius Hamsfort ere komne til os,
og hvoraf foranstaaende til Dels er øst, synes at
skyldes P. H. B.

Rørdam, Hist. Kildeskrifter 2. R. II, 495 ff. 
Giessing, Jubel-Lærere III, 111 ff.
Ny kirkehist. Saml. VI, 756 ff.

<i>H. F. Rørdam.</i>
</chapter>

<chapter name="Bang, Oluf, 1710-83, Genealog">
<b>Bang, Oluf,</b> 1710-83, Genealog, er født 7. Avg. 1710
i Hillerød, hvor hans Fader, Oluf Madsen B.,
var Byskriver; Moderen hed Kirstine Marie
f. Thams. Student 1728, var Hjælpepræst først
ved St. Olufs Kirke i Helsingør, fra 1738 hos sin
Broder Hans Jørgen B. paa Vallø; 1740 Skoleholder
for Fattigskolen ved Holmens Kirke i Kjøbenhavn,
blev 1746 Klokker ved samme Kirke, til dette Embede
havde Christian VI givet ham Ventebrev. Han døde
8. Juli 1783. B. var gift to Gange, 1. (1746) med
Jytte Christiane Giøe (d. 14. Marts 1764), Datter af
Provst Marcus G. i Nykjøbing p. M., 2. (20. Dec. 1779)
med Jytte Sophie Marschall. B., der var bekjendt for
sin personlige Karakter, sin Flid og sin Kjærlighed
for Fædrelandets Historie, har gjort sig fortjent
ved Udgivelsen af «Samling af adskillige opbyggelige
og nyttige Materier», et periodisk Skrift, der udkom
med 7 Hæfter 1743-47 og indeholder dels Referater 
om nylig udkomne Bøger, dels Bidrag af forskjellig
Art til Fædrelandets Historie, samt ved Stiftelsen
af det kgl. genealogisk-heraldiske Selskab, 3. Maj
1777, hvis Forstander han var i dets første Aar til
1780. B. oplevede at se den første Frugt fremkomme
som Resultat af dette Selskabs Virksomhed, nemlig
i. Hæfte af «Lexikon over adelige Familier i Danmark,
Norge og Hertugdømmerne», hvilket udkom 1782.


Worm, Lex. ov. lærde Mænd III, 49 ff.
Nyerup, Lit. Lex.
Werlauff, Det kgl. danske Selskab.

<i>Chr. Bruun.</i>
</chapter>

<chapter name="Bang, Oluf Lundt, 1731-89, Justitiarius">
<b>Bang, Oluf Lundt,</b> 1731-89, Justitiarius, en Søn af
Kammerraad, Forvalter over de kgl. Godser i Ods
Herred Niels Chr. B. (f. 1697 d. 1760) og Catharina
Maria f. Kjær (d. 1743), er født 11. (3.) Sept. 1731
i Ulkerup By, Egebjærg Sogn i Holbæk Amt, blev 1747
Student fra Frederiksborg, 1750 theologisk og 1758
juridisk Kandidat. 1758 blev han Højesteretsadvokat
og 1763 Kammeradvokat. 1772 blev han beordret til i
Skilsmisseprocessen imellem Christian VII og Dronning
Caroline Mathilde at føre Sagen for Kongen og desuden
til at paatage sig Defensionen for Enevold Brandt,
1773 Justitsraad, 1777 optaget i Adelsstanden, 1779
Etatsraad og Vice-Generalprokurør, 1780 Assessor
i Kancellikollegiet og extraordinær Assessor i
Højesteret, 1783 Konferensraad, 1784 ved Stampes
Afgang Generalprokurør, 1788 Justitiarius i Hof-
og Stadsretten og døde 27. Sept. 1789. Han nærede
stor Interesse for Landboforholdenes Udvikling
og viste dette ikke blot ved at være et virksomt
Medlem af Landhusholdningsselskabet, men ogsaa
ved 1786 at udgive en Afhandling om Bondestanden
i Danmark. Regeringen anerkjendte hans Virksomhed
i denne Retning ved at gjøre ham til Medlem af den
store Landbokommission. Han var desuden Forfatter
til forskjellige mindre juridiske Afhandlinger. Han
var gift 1. (1762) med Anthonette Frederica Horn
(f. 1741 d. 25. Marts 1773), en Datter af Justitiarius
i Hof- og Stadsretten og Konferensraad Frederik H.,
2. (3. Avg. 1773) med Else Marie Schjødt (f. 1735 d.
1802), Enke efter Brygger Nic. Thecou.

Worm, Lex. ov. lærde Mænd.
Nyerup, Lit. Lex.
Hundrup, Stamtavle ov. Oluf Bangs Efterkommere.

<i>G. Kringelbach.</i>
</chapter>

<chapter name="Bang, Oluf Lundt, 1788-1877, Læge">
<b>Bang, Oluf Lundt,</b> 1788-1877, Læge, ældste Søn af
ovfr. nævnte Frederik Ludvig B. og dennes tredje
Hustru, blev født paa Frederiks Hospital 27. Juli 1788
og modtog saaledes allerede i sine tidlige Børneaar
rige Indtryk af Lægevidenskaben og dens 
Udøvelse, ligesom han i øvrigt ogsaa fik stærke
Indtryk af Faderens tiltagende pietistiske
Aandsretning. Han omtaler selv i sine efterladte
avtobiografiske Optegnelser den Plage, det forvoldte
ham, at «Syvaarsdrengen opdroges med Bibellæsning
og Salmesang». 16 Aar gammel blev han med Udmærkelse
dimitteret fra det Schouboeske Institut og tog strax
fat paa sine medicinske Studier, -- medens Faderen
holdt ham borte fra den kirurgiske Uddannelse, fordi
der paa denne Afdeling af Hospitalet den Gang ikke
herskede den bedste Tone. Dog blev hans første Praxis
afgjort kirurgisk, i det han under Bombardementet
1807 maatte prøve sine Kræfter paa Volden som Læge
ved Studenterkorpset. Allerede 1808 absolverede han
den medicinske Examen med Laud. unanimi consensu
og fungerede derefter i et Par Aar som Kandidat
og Reservemedikus paa Frederiks Hospital med sin
Halvbroder O. H. Mynster som Overmedikus. 1810 fik
han Universitetets Guldmedaille for en medicinsk
Afhandling, som han kort efter fik Tilladelse til
at forsvare for Erhvervelsen af Licentiatgraden, ved
hvilken Lejlighed han imidlertid blev ilde tilredt,
navnlig af den lærde og i Latinen stærke Dr. Rahlff. I
sin Funktionstid paa Hospitalet blev han tillige
ansat som Distriktslæge i Kjøbenhavn og beholdt
denne Ansættelse under sin derpaa følgende Virken
som Underaccoucheur ved Fødselsstiftelsen. Denne
Stilling beklædte han i 14 Aar (1811-25) og vandt
megen Anseelse som Fødselshjælper, ligesom ogsaa hans
Doktordisputats (1813) omhandler et Æmne fra dette
Specialfag. I 1814, altsaa kun 26 Aar gammel, blev han
Adjunkt i det medicinske Fakultet og 1818, to Aar før
Faderens Død, extraordinær Professor. 1821 blev han
ordinær Professor og Medlem af Konsistorium. Allerede
1818 var han bleven Medlem af Sundhedskollegiet. 1823
foretog han en større Studierejse til Berlin, Dresden,
Wien, Paris og London og kom overalt i nøje personlig
Berøring med Medicinens fremragende og ledende Mænd;
Hufeland i Berlin synes han at være bleven meget
tiltalt og paavirket af. Særlig betydningsfuldt
var hans Ophold i Paris, hvor han af den store
Laennec lærte at foretage Brystundersøgelse med
Stethoskopet. Med sin livlige Begejstring tilegnede
B. sig hurtig denne franske epokegjørende Opdagelse
og gjorde den efter sin Hjemkomst baade litterært
og praktisk frugtbringende, hvad han ogsaa fik saa
meget rigere Anledning til, som han kort efter, i
1825, blev Herholdts Efterfølger i den medicinske
Overlægepost ved Frederiks Hospital. 

De 16 Aar, i hvilke han beklædte denne vigtige Post, 
udgjøre hans egentlige lægevidenskabelige
Glansperiode. Den nu til Dags saa sjældne Gave, som
udmærkede Fortidens berømteste Læger og udgjorde deres
Storhed, det geniale Blik, der strax og ligesom med et
Slag formaar at opfatte et Sygdomstilfældes hele Natur
og Væsen, viste B. sig at besidde i en fremtrædende
Grad. Den minutiøse, utrættelige Detailundersøgelse,
som er Nutidens flittige Klinikeres Løsen, men
som ogsaa synes at forholde sig antagonistisk til
Genialitet, var den Gang endnu ikke kommen til fuld
Udvikling, og den vilde heller ikke have egnet sig
ret for hans Naturel. Men om end hans bekjendte og
med Aarene voxende Hastighed ved Sygesengen hvilede
paa en stundum for sangvinsk Tillid til hans store
geniale Evne, hans Inspiration, saa var paa ingen
Maade Overfladiskhed hans Karaktermærke, i ethvert
Tilfælde ikke i denne hans Glansperiode. Som alle
Datidens store Klinikere stod han paa den antike
Hippokratismes Grundlag, og for dette Standpunkt
er alvorlig, objektiv Iagttagelse og Erfaring den
første Betingelse. Den allerede af hans Fader
indførte, men af dennes nærmeste Efterfølgere
igjen forsømte Undervisning ved Sygesengen naaede
ved ham en hidtil ukjendt Udvikling, han lærte de
studerende at skrive omhyggelige Sygejournaler og
har Æren af at have skabt en dygtig Skole af sine
Elever. Særlig Fortjeneste og Betydning havde han
som Therapevt. Han anvendte i sin kliniske Virken
megen Omhu paa Behandlingen af Sygdomstilfældene,
indskrænkede den fra tidligere Tid nedarvede alt for
brogede og multiple Medikamentbehandling, og som ægte
Hippokratiker, der begejstret iagttager Organismens
Vidunderlighed, forsømte han aldrig at indskærpe,
at Naturens helbredende Kraft, «den indre Læge»,
er den første og vigtigste, og at den behandlende
Læge kun maa være Naturens forsigtige Medhjælper
og Tjener. Kun naar «den indre Læge» svigtede,
anvendte han, men da ogsaa med urokkelig Sikkerhed,
sine stærkt virkende Lægemidler, for en Del efter
originale Medikamentformler, som benyttes endnu
den Dag i Dag. Ogsaa de diætetiske og hygiejniske
Sider i Sygebehandlingen lagde han megen Vægt
paa. Hans i øvrigt først i en senere Alder (1852)
udgivne «Haandbog i Therapien» har navnlig Betydning
ved sine udførlige, bestemte og paa selvstændig
Erfaring grundede Anvisninger til de indre Sygdommes
Behandling. Men skjønt B. i det hele mere var genial
Praktiker end egentlig Videnskabsmand, rørte der sig
dog hos ham som hos andre ideelt anlagte Læger af den
hippokratiske Retning en stærk Trang til videnskabelig
at systematisere, til at 
opstille færdige Theorier, og i ovennævnte Skrift
som og navnlig i «Index morborum internorum
systematicus» har han udformet en Sygdomsinddeling
efter «Dyshæmier», hvilken tager sig smukt og
konsekvent ud og ligesom hele Humoralpathologien har
noget for en umiddelbar Betragtning slaaende ved sig,
men som dog ikke har kunnet vinde Hævd lige over for
Lægevidenskabens hurtig fremadskridende Udvikling. Som
Videnskabsmand i Stræng Forstand kom B. ikke til
at høste egentlige Lavrbær, hans store Fortjenester
koncentrere sig vedblivende om det praktiske Omraade.

Efter at han i 1841 var fratraadt den medicinske
Overlægepost, overtog han paa ny, men kun for en
kort Tid, en overordnet klinisk Stilling, i det
han flyttede ind i Fødselsstiftelsen for ved sin
store Indsigt at bistaa den efter J. S. Saxtorphs
Død nyudnævnte og endnu ikke praktisk øvede Lektor
Levy, og samtidig blev han Medlem af Direktionerne
for Kjøbenhavns forskjellige Hospitaler og dermed
beslægtede Stiftelser, hvor hans prøvede praktiske
Energi kunde finde en frugtbar Virkeplads. Imidlertid
bleve hans Evner og Kræfter i bestandig højere
Grad tagne i Brug af den private Praxis. Han
var efterhaanden bleven Hovedstadens mest søgte
Læge og nød i en meget lang Aarrække en ubetinget
Tillid baade hos Publikum og hos sine Kolleger,
der i alle vanskelige Tilfælde toge ham med paa
Raad. Hans store Ry førte ogsaa til, at han i 1844
blev kaldet til St. Petersborg af Kejser Nicolaus
i Anledning af Storfyrstinde Alexandras Sygdom, og
kort efter hentedes han til Strelitz i et lignende
Anliggende. Men hans livlige Aand kunde dog ikke fuldt
absorberes af den overvældende Praktik, og han vedblev
med usvækket Interesse og Energi at virke navnlig
for Lægevidenskabens videre praktiske Anvendelse i
Befolkningen. Han forfattede talentfulde og livlige
populære Skrifter, mellem hvilke hans «Sygediætetik»
og «Koldt Vand» særlig maa fremhæves. Den sidstnævnte
lille Bog har haft en stor Betydning og navnlig
bidraget meget til at udrydde gamle Fordomme med
Hensyn til Brugen af koldt Vand, baade som Drik
og til Bade. Af Søbadeanstalten ved Ryssensten,
i hvis Direktion han i mange Aar havde Sæde, gjorde
han sig i høj Grad fortjent, ligesaa af Klampenborg
Vandkuranstalt. Brugen af Mineralvandene søgte han
ogsaa paa enhver Maade at fremme, foretog hyppige
Rejser til udenlandske Badesteder og meddelte sine
indsamlede Erfaringer i forskjellige Skrifter. Og
for at Befolkningens mindre bemidlede Flertal ogsaa
skulde kunne faa Gavn af Mineralvande, kaldte han i
Forbindelse med 
forskjellige andre Mænd Rosenborg Sundhedsbrønde
til Live (1834) og var utrættelig i at virke
for denne Anstalts tidssvarende Udvikling. Til
Fagtidsskrifterne, navnlig til «Bibliothek for Læger»,
vedblev han at forfatte Afhandlinger omhandlende
den praktiske Lægevidenskab. End videre var han
i flere Aar en virksom Medredaktør af «Maanedsskrift 
for Litteratur», og en fra Moderen nedarvet
poetisk Begavelse gjorde han frugtbringende i talrige
danske og latinske, til Dels humoristiske Digte under
Mærkerne Dr. Balfungo, B-o, O. B., ligesom han ogsaa
har publiceret enkelte større poetiske Arbejder.

Et Liv som hans, saa uafbrudt virksomt, saa
langt og rigt og saa fremragende i Samfundet,
var naturligvis ogsaa rigt paa Æresbevisninger
af forskjellig Art. Allerede 1835 var han bleven
korresponderende Medlem af Académie de médecine i
Paris, 1836 blev han Æresmedlem af det medicinske
Selskab i Kjøbenhavn og omtrent samtidig Etatsraad,
1842 Kommandør baade af Danebrog og af Vasa, 1848
Konferensraad, 1852 fik han en Guldmedaille af den
russiske Kejser, 1864 udmærkedes han med Storkorset
i Anledning af sit 50aarige Professor-Jubilæum,
hvilket tillige fejredes ved en stor Fest, hvori 150
af hans ældre og yngre Disciple deltoge. Efter at han
1871 havde haft det sjældne Held at kunne holde sit
50aarige Jubilæum som Medlem af Konsistorium, tog han
endelig 1874 Afsked fra Universitetet efter fulde 60
Aars uafbrudt Lærervirksomhed; samtidig udtraadte
han af Sundhedskollegiet og af Direktionerne for
Fødselsstiftelsen og Frederiks Hospital. Samme
Aar blev han Gehejmekonferensraad. Han var to
Gange gift, 1. (1813) med Henriette Lovise Aamodt
(d. 7. Jan. 1818), en Datter af Haarskærer Ole A. i
Kjøbenhavn, og 2. (1826) med Sophie Marie Dahlerup,
en ældre Søster til Lægen E. A. D.; to Døtre af dette
Ægteskab ægtede Lægerne Hassing og Aarestrup. 1876
oplevede han sit Guldbryllup med denne sin anden
Hustru, og endnu hen ad denne Tid kunde hans mange
ældre og yngre Venner have den Glæde at se «gamle
Bangs» ejendommelige, joviale Personlighed færdes
frisk og livlig imellem sig. Først i hans 90. Aar
bortrev Døden ham, 12. Okt. 1877; hans Hustru døde
snart efter, 26. Marts 1878.

«Ungdommelig bestandig, selv i sin høje Alderdom,
barnlig glad og harmonisk fortrøstningsfuld i sin
ideelle Betragtning af Livets brogede Færd, altid
rede til at lade sit gode Hjærte raade i gavmild
Hjælpsomhed og venlig Opmuntring, altid visende
levende, 
usvækket Interesse for Videnskaben og alle aandelige
Rørelser, har han i og uden for sine Kollegers Kreds
rejst sig et Minde, smukt og lyst som faa.» Med
dette Citat af Forfatteren til nærværende Biografi
(fra en Nekrolog i Ugeskr. f. Læger) vil O. L. B.s
aandelige Personlighed vistnok være ret træffende
karakteriseret.

Smith og Bladt, Den danske Lægestand, 5. Udg.
Illustr. Tid. III, Nr. 114.
Bibl. f. Læger 6. R. VIII, 164 ff.
Ugeskr. f. Læger 3. R. XXIV, 393 ff.
Erslew, Forf. Lex.

<i>Jul Petersen.</i>
</chapter>

<chapter name="Bang, Peder, --1277, Biskop i Roskilde">
<b>Bang, Peder,</b> --1277, Biskop i Roskilde. Da Jacob
Erlandsen, som hidtil havde været Biskop i Roskilde,
var bleven valgt til Ærkebiskop i Lund, fik han P. B.,
som var hans Søstersøn (hvem Faderen var, vides ikke),
valgt til sin Eftermand i Roskilde og havde i ham en
baade tro og ivrig Tilhænger. Da derfor Striden mellem
Ærkebiskoppen og Kongen var kommen til fuldt Udbrud,
og Kongen 6. Febr. 1259 havde ladet Ærkebiskoppen
fængsle, var det Biskoppen i Roskilde, som kraftigst
optraadte som Hævner af dette Overgreb. Allerede
9. Febr. udstedte han fra Kjøbenhavn en Befaling til
hele Gejstligheden i sit Stift om i Henhold til den af
Paven stadfæstede saakaldte Vejle-Konstitution af 1256
at standse al Gudstjeneste i Stiftet, og da dette Bud
ikke alle Vegne overholdtes, indskærpede han det ved
en ny Skrivelse af 22. Marts. Des værre véd man ikke,
hvorfra denne Skrivelse er udstedt, da Stedets Navn
(«Scapruth») vistnok er forvansket. Maaske havde
Biskoppen allerede den Gang begivet sig til Hertug
Jaromar af Rygen, i Forening med hvem han i April
Maaned drog til Sjælland med væbnet Haand, erobrede
Kjøbenhavn og ødelagde Slottet. 29. Maj døde Kong
Christoffer pludselig i Ribe. Enkedronningen opbød de
sjællandske Bønder; men Jaromar tilføjede dem et stort
og blodigt Nederlag, under hvilket deres Biskop, om
han end ikke deltog i Kampen, dog, som der siges, ikke
var langt borte. Efter en kort Tids Stilstand udbrød
Striden med fornyet Voldsomhed, og Biskop Peder gik
endogsaa videre end Ærkebiskoppen, i det han satte den
unge Konge (Erik Glipping) tillige med Enkedronningen
i Band. Baade han og Ærkebiskoppen maatte dog nu
forlade Riget, og P. B. havde den Ubehagelighed,
at en mindre gunstig Pave overdrog Bestyrelsen af
hans Stift til hans bestemte Modstander, Biskop Tyge
af Aarhus. At Kardinallegaten Guido 1266 tilkjendte
ham en Erstatning af Kongen af 20000 Mark Sterl.,
hjalp ham ikke meget, da han næppe nogen Sinde fik
meget af denne Sum. 1268 er han rimeligvis fulgt med Ærkebiskoppen til Rom,
hvor de maaske forbleve, indtil der 4-5 Aar senere viste sig Haab
om en Udsoning med Kongen. Paa Hjemvejen til Danmark døde
Ærkebiskoppen i Febr. 1274 paa Rygen; men Biskop Peder fortsatte
Rejsen, og i Maj Maaned kom det da til et Forlig mellem ham paa
den ene og Kongen med hans Moder paa den anden Side. Betingelserne 
kjendes ikke, men Biskoppen synes at have været tilfreds
med dem, maaske mest fordi han var træt af Kampen og svagelig,
thi  23. Juni 1277 døde han (jvfr. Paludan-Müller, Studier til 
Danmarks Hist. i d. 13. Aarh., 4. St). 
Suhm, Hist. af Danmark X.
Helveg, Den danske Kirkes Hist. til Reform.
Jfr. Paludan-Müller, Studier til Danmarks Hist. i d. 13. Aarh., 4. St.

<i>J. Kinch</i>
</chapter>

<chapter name="Bang, Peter Georg, 1797-1861, administrativ Embedsmand, Politiker, Jurist">
<b>Bang, Peter Georg,</b> 1797-1861, administrativ
Embedsmand, Politiker, Jurist, var en Søn af Domprovst
Jacob Hansen B. i Roskilde og Anna Cathrine Sophie
f. Østrup, men fødtes i Kjøbenhavn 7. Okt. 1797;
han blev Student fra Frederiksborg Skole i 1813,
tog i Juni 1816 juridisk Embedsexamen, disputerede
i Febr. 1819 for Licentiatgraden, i Avg. 1820 for
Doktorgraden. Han var da allerede indtraadt paa
Embedsbanen som Underkancellist i det kgl. danske
Kancelli, og efter at være udnævnt til surnumerær
Assessor i Lands-Over- samt Hof- og Stadsretten
tiltraadte han med offentlig Understøttelse en
Udenlandsrejse paa halvtredje Aar, nærmest for at
studere Romerretten. Efter sin Hjemkomst blev han
i 1826 virkelig Assessor og i 1830 overordentlig
Professor i Romerretten ved Kjøbenhavns Universitet,
hvormed i 1831 fulgte Udnævnelse til extraordinær
Assessor i Højesteret. I 1834 blev han ordentlig
Professor og s. A. Referendar i Konsistoriet samt
Inspector qvæsturæ, hvorfra han to Aar senere
gik over til at være Universitets-Kvæstor; i denne
Stilling udøvede han en betydningsfuld Virksomhed
til Ordningen af Universitetets Pengesager og
Godsforhold, ligesom da i det hele Godsadministration
og Landvæsensforhold vedbleve midt i den brogede
Mangfoldighed af Forretninger, til hvilken han
helligede sin sjældne Indsigt og utrættelige
Arbejdsevne, at være hans egentlige Specialitet. I
1834 var han bleven Medlem af Nationalbankens
Repræsentantskab, og to Aar senere indtraadte han i
Bankens Direktion, hvor han blev indtil 1845; i denne 
Egenskab var han Medlem af Kommissionen om den
saakaldte «Tolvmillions-Sag», et meget indviklet
Mellemværende mellem Staten og Banken. Efter at han
i 1844 var bleven kgl. Kommissarius for den første
danske Jærnbane (Kjøbenhavn-Roskilde), opgav han i
1845 sine Stillinger i Banken og Universitetet for
at indtræde som Deputeret i Rentekammeret og Chef
for dets 3. Sektion, og omtrent samtidig dermed
blev han Medlem af Examinations-Kommissionen for
Landinspektører og Landmaalere. Hermed var han
indtraadt i den højere Administration, som han først
kort før sin Død atter skulde forlade efter at have
beklædt et næsten utroligt Antal af højst forskjellige
Stillinger.

Allerede tidlig var han bleven dragen ind i
det politiske Liv. Ved det første Valg til
Provinsialstænderne blev han 1. Deputeret for
Kjøbenhavn og mødte som saadan i 3 Sessioner
i Roskilde; han var dog ikke den vaagnende
Opposition i Hovedstaden liberal eller national
nok og vragedes ved det paafølgende Valg, men blev
efter et Par uheldige Forsøg atter i 1841 valgt
for Øernes 17. Landdistrikt, saa at han ogsaa mødte
som Deputeret i Roskilde 1842 (da han valgtes til
Vicepræsident) og 1844. I Stænderne gjorde han god
Fyldest ved sin sjældne Indsigt i Lovgivningen og
sit nøje Kjendskab til Landbovæsenet, men der
var hos ham en mærkelig Blanding af konservativ
Bureaukratisme og reformatoriske, paa nogle Omraader
næsten radikale Tendenser, som det ikke var let at
samle i en højere Enhed, og for de konstitutionelle
og nationale Ideer, som vare oppe i Tiden, følte
han ingen Interesse eller Sympathi. I 1846 blev han
udnævnt til kgl. Kommissarius ved Stænderne og mødte
som saadan baade i Roskilde og Viborg. Allerede i
Dec. 1847 havde B. paa allerhøjeste Befaling i Løbet
af 10 Dage udarbejdet et Forfatningsforslag for Riget,
som vandt Kongens Bifald og var ansat til Forhandling
i et extraordinært Statsraad, da Kongen ramtes af sin
sidste Sygdom. Efter Kong Christian VIII's Død blev
han, samtidig med det kgl. Reskript af 28. Jan. 1848,
beordret til sammen med A. S. Ørsted og Carl Moltke
at udarbejde den deri bebudede Helstatsforfatning,
men denne Opgave sprængtes ved Martsbegivenhederne. I
de bevægede Dage efter det store Kasino-Møde og
Folketoget til Christiansborg Slot var B. stærkt
inddragen i Forhandlingerne om et nyt Ministerium,
først med Francke og C. Scheel-Plessen, senere ogsaa
med J. F. Schouw og dennes politiske Venner; en kort
Stund var han endog blandt de udsete nye Ministre,
men i Martsministeriet fik 
han dog ikke Sæde. Sin Deltagelse i hine Dages
betydningsfulde Begivenheder har han skildret i
tvende Breve til sin Svoger, Provst H. K. With,
den Gang paa Bornholm, af 29. Jan. og 9. Juni 1848,
trykte i «Hist. Tidsskrift» 3. R. VI. I Sept. 1848
udnævntes han til Amtmand over Holbæk Amt, men
dette Embede kom han aldrig til at beklæde. Efter at
han i Okt. 1848 var valgt til den grundlovgivende
Rigsforsamling for Vejle Amts 1. Valgkreds, blev
han nemlig faa Dage senere midlertidig Direktør
for Indenrigsministeriet, og da Martsministeriet
indgav sin Demission, modtog B. Posten som
Indenrigsminister i Novemberministeriet, hvorpaa han
strax nedlagde sit Mandat. Den stærkt konservative
kgl. Kommissarius fra 1846 kom saaledes til i 1849
at sætte sit Navn under Danmarks Riges Grundlov af
5. Juni. Var dette til en vis Grad en Tilfældighed,
saa var Indenrigsminister B. til Gjengjæld den
ledende ved Nedsættelsen af den saakaldte «store
Landbokommission», fra hvilken den efterfølgende
Tids store Landboreformer ved Fæstets Overgang til
Selvejendom, Datidens største Spørgsmaal i den indre
Politik, havde deres Udspring. Imidlertid aftraadte
han allerede i Sept. 1849 som Indenrigsminister for
at overtage Domæne-Direktoratet, der mere end nogen
anden Gren af Administrationen kunde tilfredsstille
hans Passion for Godsbestyrelse, og samtidig hermed
blev han, hvad der ogsaa er karakteristisk, Formand
for Forst-Examinations-Kommissionen.

Han blev dog stadig paa ny dragen ind i den
politiske Hvirvel, var i 1851 en Maaned konstitueret
Finansminister og blev i Dec. s. A., efter at han
var falden igjennem ved et Folketingsvalg i Aalborg,
midlertidig Kirke- og Undervisningsminister, da Madvig
trak sig tilbage. I denne Egenskab og tillige som
Indenrigsminister gik han over i det Ministerium,
der dannedes med Kundgjøreisen af 28. Jan. 1852
som Program, og sad nu som Kollega af Bluhme,
Carl Moltke og Reventlow-Criminil; det antoges,
uden at der dog herfor vides at være nogen sikker
Hjemmel, at Udarbejdelsen af den nævnte Kundgjørelse
væsentlig skyldtes B. Det kirkelige Ministerium afgav
han i Juni 1852 til Simony, men Indenrigsministeriet
beholdt han, der i Avg. 1852 var bleven Folketingsmand
for Holbæk 1. Kreds, under den store Kamp om Arve-
og Toldsagen samt Forfatningsforandringen indtil
den anden Folketings-Opløsning i April 1853, da
han, efter at være falden ved Folketingsvalget
i Helsingør for H. N. Clausen, veg Pladsen
for A. S. Ørsted, der tillige med Indenrigs-
(senere Justits-) og 
Kultusministeriet ogsaa overtog Posten som
Premierminister. Der skulde dog ikke gaa
mere end halvandet Aar, før B. atter skulde
indtræde i Regeringen, og det igjen i en ganske
forskjellig Konstellation. I Dec. 1854, efter en
Opløsning af Folketinget, der var sket under særlig
provocerende Former, men med Kong Frederik VII's fulde
Tilslutning, indtraadte der pludselig en Svingning
i Stemningen for oven, Ministeriet Ørsted fik paa
en temmelig kategorisk Maade sin Afsked, og i den
nye Regering, hvis ledende Mænd vare Scheele, Hall
og Andræ, blev B. ikke blot Indenrigsminister,
men tillige Premierminister, hvilken Titel
efter Oktober-Forfatningens Gjennemførelse 1855
ombyttedes med Konseilspræsident, ligesom hans særlige
Fagministerium deltes i to: et for Monarkiets fælles
indre Anliggender og et for Kongeriget. I samme
Aar blev B. atter Medlem af Rigsdagen, nemlig som
Folketingsmand for Ringkjøbing 1. Kreds. Han var da
allerede ble ven noget svag og havde for sin Helbreds
Skyld maattet gjøre en Baderejse. Hensynet hertil har
vistnok ikke mindre end indre Uoverensstemmelser
i Ministeriet bevæget ham til i Okt. 1856 at
indgive sin Demission. Dermed afsluttedes hans
politiske Liv. Han blev vel i Febr. 1860 efter
Rotwitts pludselige Død kaldet af Kong Frederik
VII, men afslog det ham tilbudte Hverv at danne en
ny Regering, hvilket da overdroges den fra Paris
hjemkaldte Biskop Monrad. I alt var B. Minister i
1523 Dage, men spredte over et langt Tidsrum og med
mange forskjellige Portefeuiller. Helt var dog ikke
hans Embedsbane afsluttet. Fra Administrationen
og Politikken traadte han over til Domstolene, blev
Justitiarius i Højesteret og døde i denne Stilling
2. April 1861. -- Han blev Kommandør af Danebrog 1847,
Storkors 1854 og Gehejmekonferensraad samme Aar.

Igjennem dette brogede Billede af højst forskjellige
Embedsstillinger og af ganske uensartet, til Dels rent
modsigende politisk Virksomhed er B.s hele aandelige
Personlighed i Grunden tilstrækkelig tegnet. Han
var en stor, næsten universelt brugbar og altid
beredvillig Arbejdskraft, der trak Læsset, hvor han
saa blev spændt for, og altid, som det blev sagt om
ham, «trak for to». Theorier, Principper, politisk
Konsekvens spillede ikke for ham nogen synderlig
Rolle; hvad han saa paa, var det Stykke Arbejde,
som skulde udføres, og om dette saa skete under
det ene eller det andet Systems Fane, var ham saa
temmelig ligegyldigt. Da det i de Roskilde Stænder
var gaaet op for ham, at «noget maa der gjøres» --
dette bevingede Ord tilskrives i Almindelighed 
ham --, satte han lige saa resolut Skulderen
til Hjulet under Enevælden, som han siden i
den første konstitutionelle Barndom tog fat paa
Landboreformerne. Derfor tjente han lige godt under
Christian VIII og under Frederik VII, kunde lige
saa godt sidde i Ministerium sammen med Clausen og
Madvig som med Bluhme og Carl Moltke eller senere med
Hall og Andræ, lod sig hverken anfægte af Enevælde
eller demokratisk Frihed, hverken af Helstat eller
Ejderpolitik. Forretningerne vare for ham det
afgjørende, og hvis de tiltalte ham, navnlig naar
han kunde faa med Gods, Hartkorn og Skove at gjøre,
gik han villig i Spænd med hvem som helst. Han
fik i sit Liv rig Lejlighed til at tilfredsstille
denne Passion, selv uden for sine Embedsstillinger;
han havde talrige private Hverv foruden disse, var
Raadgiver for mange, og navnlig var han Konsulent
og Exekutor for Legatstifteren Etatsraad Suhr,
hvis Kjøb og Bestyrelse af Godser og Skove han
ledede. Ogsaa for egen Regning prøvede han sig i
disse Retninger, men ikke til Held for sin pekuniære
Stilling. Med al sin Dygtighed og Kundskabsfylde
var B. ikke nogen overlegen Personlighed, han var
meget langt fra at imponere, og hans ydre Optræden
svarede ikke til hans virkelige Værd, ligesom han
aldrig blev nogen Taler af Betydning. Det jævne,
det borgerlige, til en vis Grad det gemytlige laa
naturligst for ham. Bedst befandt han sig i Kredsen af
de roskildske Kjøbmandsfamilier, til hvilke han var
knyttet ved Slægtskabets og Ungdomsbekjendtskabets
Baand; hans største Glæde var at trave om paa Marker
og i Skove og lægge Planer til Forbedringer eller dog
Forandringer. Fordringsløs var han i højeste Grad. Han
var kommen højt op paa Embedsstigen, førend han fandt
det uforeneligt med sin Rang og Værdighed at fungere
som Sekretær i Aktieselskabet Kongens Bryghus. Selv
som Minister fandt han sig ikke for fornem til at
age ind til Byen paa sin Arbejdsvogn og ved Siden af
sin Kusk; som Premierminister kjørte han ofte hjem
paa Bagtrinet af en Omnibus fra Amagertorv, og hvis
da nogen paa Grund af den guldtressede Hue antog den
jævne Mand for Konduktøren, følte han sig paa ingen
Maade fornærmet derved, men hjalp Folk godmodig med
deres Pakker og gav beredvillig Svar. Bureaukratiet
og Intelligensen have sjælden været inkarnerede i en
saa folkelig Personlighed som P. G. B.s.

B. ægtede 4. Juni 1824 i Roskilde Marie Caroline
Fribert (f. 14. Okt. 1803 paa Annebjærggaard), en
Datter af Kapitajn og Proprietær Lor. F (den samme,
som paa Oddens Kirkegaard rejste 
Monumentet med Grundtvigs skjønne Vers over de faldne
fra Orlogsskibet «Prins Christians» Kamp 22. Marts
1808) og Ulrikke Eleonore Svane f. Trojel. Ved dette
Ægteskab blev B. besvogret med en af Datidens
indflydelsesrige administrative Embedsmænd,
Konferensraad J. O. Hansen.

Barfod, Dansk Rigsdagskalender, 1856.
Erslew, Forf. Lex.
Nord. Convers. Lex., 3. Udg.
Illustr. Tid. Nr. 80, 7. April 1861.

<i>C. St. A. Bille.</i>

-- Indtil Administration og Politik lagde fuldstændigt
Beslag paa P. G. Bangs Tid og Kraft, udviklede
han en betydelig <i>Virksomhed i retsvidenskabelig
Henseende.</i> Allerede før sin Ansættelse ved
Universitetet havde B. foruden sine Afhandlinger for
Licentiat- og Doktorgraden udarbejdet en udførlig
Fremstilling af Læren om Interessentskab og de
samme nærmest vedkommende Forhold, der findes i
«Jurid. Tidsskr.» 16. og 21. Bind, og hvortil slutter
sig en Undersøgelse om de Rettigheder, som tilkomme
en Medejer med Hensyn til Samejets Ophævelse, i samme
Tidsskrift 17. Bind. Disse indviklede Retsforhold og
flere i Forbindelse dermed staaende Æmner, saaledes
Begrebet om juridiske Personer, der forhen saa godt
som ikke fandtes bearbejdede i vor Litteratur,
bleve af B. fremdragne og belyste væsentlig ved
Hjælp af den romerske Ret, hvis Studium B., der
var en varm Tilhænger af Savigny, omfattede med
levende Interesse. Efter at B. var bleven ansat
som Universitetslærer med særlig Forpligtelse til at
foredrage Romerretten, udarbejdede han en Lærebog i de
til den romerske private Ret hørende Discipliner, hvis
1. Del (1833) indeholder den udvortes Retshistorie
og Systemets almindelige Del, og hvis 2. Del (1835)
behandler de tinglige Rettigheder, men som han ikke
naaede til at fuldføre. Ved denne Lærebog afløstes de
ældre latinske Kompendier, der indtil da benyttedes
ved vort Universitet, men andensteds forlængst
vare fortrængte, og den nyere tyske Retsvidenskabs
store Fremskridt bleve gjorte frugtbringende for vor
juridiske Verden. En kompetent Dommer (Burchardi i
en Anmeldelse i Maanedsskr. f. Litt. XII) erklærer
B.s Værk «for et af de bedste, man overhovedet har,
og, saa vidt det kan ske ved en Lærebog, aldeles
skikket til at hæve Romerrets-Kundskaben i Danmark
til den Højde, som den i de sidste Decennier har
naaet i Tyskland», og B.s særdeles flittige og klare
Arbejde fortjener fuldt ud denne Ros. Studiet af
Romerretten bragte imidlertid ikke B. til at lægge
den danske Ret paa Hylden; han holdt Forelæsninger
over de fleste Dele af dansk Ret og erhvervede sig
megen Anerkjendelse fra de 
studerendes Side som den første, der udarbejdede
et helt Kollegium over den danske Privatret paa
Grundlag af Ørsteds Værker. I «Jurid. Tidsskr.»,
af hvilket han i en Del Aar var Medudgiver, og
som indeholder enkelte mindre Afhandlinger af ham,
offentliggjorde han i 13. Bind ff. (1837-42) en i
Forening med J. E. Larsen udarbejdet systematisk
Fremstilling af den danske Procesmaade, hvoraf de
10 første Kapitler af den extraordinær Proces samt
Læren om Appel særlig ere forfattede af Larsen,
medens Resten særlig er B.s Arbejde. Dette Værk, der
dog ikke omfatter Processens almindelige Del, derunder
Læren om Forlig, og heller ikke Kriminalprocessen, er
den første egentlige systematiske Fremstilling af den
danske Proces. I mange Henseender støtter det sig til
Ørsteds processuelle Afhandlinger og for Skifterettens
Vedkommende til J. O. Hansens Arbejde over dette Æmne,
men den systematiske Sammenstilling og Udfyldning og
de selvstændige Udviklinger paa mange Punkter give et
nyt og vigtigt videnskabeligt Bidrag. Fremstillingen
lider undertiden af nogen Bredde og indrømmer af og
til mindre væsentlige Enkeltheder en for stor Plads
i Forhold til, hvad der anvendes til Behandlingen af
de almindeligere Grundsætninger, men Værket er helt
igjennem et dygtigt Arbejde, der bærer Præget baade af
videnskabelig Evne og af praktisk Sans og Kjendskab.

<i>Deuntzer.</i>
</chapter>

<chapter name="Bang, Thomas, 1600-61, Professor">
<b>Bang, Thomas,</b> 1600-61, Professor, var født i Flemløse
ved Assens, hvor hans Fader, Jens Nielsen B., var
Præst (d. 1643); Moderen hed Karine Sørensdatter
(d. 1602). Efter at have besøgt Assens og Odense
Skoler afgik B. 1621 til Universitetet. Allerede i
Skolen havde han været sine Læreres Yndling, og ved
Universitetet fik han i Professor Brochmand en trofast
Velynder. Denne antog ham som Lærer for sin egen
eneste Søn og for Kansler Christian Friis' ældste Søn,
der var i Huset hos Brochmand. Efter flittige Studier
fik B. 1627 ved det saakaldte Stipendium Regium Midler
til en længere Udenlandsrejse. Fra Rostock fordreve
Krigsurolighederne ham, men siden fik han i Franecker
og Wittenberg Lejlighed til saa grundige Studier af
de østerlandske Sprog, den latinske Litteratur og
Theologien, at han 1630 kunde kaldes til Professor i
det hebraiske Sprog ved Kjøbenhavns Universitet. En
Sindssvaghed, som kort efter overfaldt ham, havde
nær berøvet ham det nys modtagne Embede; men da han
forholdsvis hurtig blev helbredet, tiltraadte han
1631 den akademiske Lærergjerning, 
i hvilken han udviklede megen Flid og Dygtighed;
s. A. tog han Magistergraden. Ved Siden af sit
Professorembede blev B. 1649 beskikket til fast
Bibliothekar ved Universitetets Bogsamling, der i hans
Tid modtog meget betydningsfulde Forøgelser. Han var
den første, der beklædte denne Stilling, og det faldt
i hans Lod 1657 at indvie det nye og rummelige Lokale,
som Bibliotheket fik paa Loftet over Trinitatis Kirke.

Efter at B. havde lagt sin omfattende Lærdom
for Dagen ved en Række mindre Skrifter, især
vedrørende Sprogenes Oprindelse og de hebraiske
Antikviteter, blev han 1652 beskikket til Professor
i Theologien. Aaret efter tog han Doktorgraden. Sine
theologiske Forelæsninger aabnede han med en senere
gjentagne Gange udgiven Tale, «Oliva sacræ pacis»,
hvori han søgte at række et Fredens Oljeblad til sin
paa det theologiske Omraade saa stridssyge Samtid,
i det han gjorde det kristelige Kjærlighedsbud
gjældende og mindede alle dem, der havde det højeste
og bedste til fælles, om, at de ikke burde forbitre
hinanden Livet ved ufrugtbar Strid. -- Efter under
store Opofrelser at have gjennemgaaet Kjøbenhavns
langvarige Belejring døde T. B. 27. Okt. 1661. Han
efterlod en anselig Bogsamling, der bl. a. indeholdt
en Del Sjældenheder af ældre dansk Litteratur. --
Siden 1636 havde han været gift med Else, Datter
af den bekjendte kjøbenhavnske Handelsmand Diderik
Bartsker. Hun fødte ham 14 Børn, af hvilke de 6
overlevede Faderen.

Vinding, Acad. Haun. S. 314 ff.
Kirkehist. Saml. 3. R. V, 193 ff. 820.

<i>H. F. Rørdam.</i>

-- Medens Thom. Bangs egentlige Universitetsfag vare
de orientalske Sprog, behandlede han dog ogsaa det
latinske Sprog med Virtuositet, beundrede det og
hævdede ivrig dets Eneherredømme i Skolerne imod de
svage Forsøg, Modersmaalet havde gjort paa at bane
sig Indgang der. 1619 havde Professor J. D. Jersin
faaet Befaling til at udarbejde Lærebøger i latinsk
Grammatik for Rigernes Skoler og derefter 1623 udgivet
sin «Epitome grammaticæ Latinæ» og 1624 sin større
«Grammatica Latina», i hvilke (særlig i Epitome) for
første Gang Reglerne vare givne paa Dansk. Men dette
fornuftige Fremskridt holdt sig kun meget kort,
og deri var B. væsentlig Skyld. Mange Skolemænd,
der holdt ved gammel Vane, vilde ikke indføre Jersins
Bøger, og der klagedes over de uensartede Hjælpemidler
ved Undervisningen i de forskjellige Skoler; noget
efter 1630 fik da en Kommission af Professorer fra
Kjøbenhavn og Sorø det Hverv at udarbejde ensartede
Skolebøger, og 
det blev B.s Opgave at levere latinske
Grammatikker. Han udgav nu «Jani Dionysii Jersini
Grammaticæ Latinæ præcepta minora, jussu regio revisa,
mutata et interpolata», 1636 (Bogen bærer vel ikke
B.s Navn, men af dens Form og Indhold fremgaar det
sikkert, at den er af ham), og 1640 fulgte «Præcepta
majora», en tilsvarende Omarbejdelse af Jersins større
Grammatik. Bøgerne vare dannede ved at sammenarbejde
Jersins og Melanchthons Grammatikker, og heldige kunne
de ikke kaldes. Vare de end fyldigere i Indhold, saa
var til Gjengjæld det fornuftigere System i Syntaxen,
som Jersin havde optaget efter nogle nyere tyske
Forbilleder, og som først Madvig vendte tilbage til
og gjennemførte fuldstændig, blevet forstyrret igjen;
og det værste var, at Reglernes danske Sprogform nu
paa ny havde maattet vige Pladsen for den latinske,
saa at blot i «Præcepta minora» 3 Regler (!) næsten
ligesom ved en Forglemmelse vare blevne staaende paa
Dansk. Uagtet senere (o. 1650) Hans Mikkelsen Ravn
meget beklagede, hvad der her var sket, vedbleve
dog disse B.s latinske Bearbejdelser at holde sig
i Skolerne i mange Oplag, indtil Søren Anchersens
Grammatik kom.

Til «Præcepta majora» sluttede sig snart B.s
Hovedarbejde i latinsk Filologi, «Observationum
philologicarum libri duo», som udkom 1640. Det er en
overmaade bred og lærd Kommentar til «Præcepta majora»; 
efter sin Tendens slutter det sig til den Retning,
der var begyndt at komme stærkt frem i Filologien,
Bestræbelserne for at rense det da i Skrift og Tale
benyttede Latin for de mange Barbarismer, 1. Bog,
et Oktavbind paa 751 Sider foruden Fortale og
Register, behandler den latinske Formlære saaledes,
at «Præcepta majora» anføres stykkevis, og til
hvert Stykke knyttes der saa en lang Udvikling
med Forklaring af Regelens Udtryk og Omtale af
mange Ting, som ikke have kunnet tages med i den
korte Regel selv; 2. Bog, som er omtrent af samme
Omfang, behandler Syntaxen paa lignende Maade,
i det der til hver Regel knyttes en lang Række
Observationes, Anomaliæ og Elegantiæ. Skriftet hviler
paa omfattende Studier baade af de gamle Forfattere
selv og af nyere Grammatikeres Skrifter (i Fortalen
nævnes over 800 forskjellige Forfattere, han har
benyttet); Indholdet er højst broget. Hovedmassen
er grammatiske Bemærkninger af temmelig forskjelligt
Værd, men der findes ved Siden deraf ogsaa lexikalske
Notitser, Kritik og Fortolkning af Forfattersteder,
antikvariske, litteraturhistoriske og historiske
Bemærkninger. Det er umuligt, at denne Bog kan have
været bestemt til at læres af Disciplene i Skolerne;
den har kun 
kunnet bruges som Haandbog af viderekomne og
Lærere. Af flere senere danske Filologer er den
sikkert bleven benyttet som Kilde ved Udarbejdelsen
af deres egne Værker, saaledes f. Ex. af Rektor
T. Baden; endnu i Jacob Badens Grammatik ser man
tydelig Paavirkning af den.

For Skolerne virkede B. fremdeles ved sin «Aurora
Latinitatis», som han oprindelig havde udarbejdet til
privat Undervisning, men senere udgav offentlig 1638,
hvorefter den blev en almindelig brugt Skolebog i
lange Tider og udkom i mange Oplag; den er et latinsk
Vokabularium, indeholdende en betydelig Række i det
hele velvalgte Gloser (mest af Substantiver, Verber og
Adverbier), og den ender, til praktisk Paavisning af
Ordenes syntaktiske Forbindelse, med en Samling af 12
latinske Colloqvia med hosføjet Oversættelse (man skal
ikke let finde noget ferskere end disse Sprogprøver).

Til sidst maa nævnes hans andet sproglige
Hovedværk: «Cælum orientis et prisci mundi»
(1657), dediceret (paa 4 Kvartsider) til Jesus
Christus; det er sammenarbejdet af 8 tidligere
udgivne «Exercitationes litterariæ antiqvitatis»
(1638-48), og et Optryk (eller maaske Restoplaget)
af Bogen udkom 1691 i Krakau med et nyt Titelblad
som «Exercitationes philologico-philosophicæ de
ortu et progressu litterarum». Bogen kan til Dels
siges at handle om Bogstavskriftens Oprindelse. Den
begynder med at gjendrive en Ytring af Plinius
(hist. nat. VII, 56) om «æternus litterarum usus»;
derpaa drøfter den Spørgsmaalet om Bogstavskriftens
Opfindelse af og Udvikling ved Adam og hans nærmeste
Ætlinge til Noah og tilbageviser den hos forskjellige
tidligere Forfattere udviklede Forestilling om en
antediluviansk Skrift saa vel som en «cælestis et
angelica litteratura»; derunder paavises Uægtheden af
den saakaldte Henochs Bog (ved hvilken Lejlighed der
fremkommer enkelte interessante Bidrag til Overtroens
Historie) osv. For os har Bogen kun Betydning som et
Kuriosum. Hvad B.s almindelige Sprogopfattelse angaar,
delte han den paa hin Tid almindelige Anskuelse om
det hebraiske Sprog som Stamsproget for alle andre.

<i>M. Cl. Gertz.</i>
</chapter>

<chapter name="Hofman (Bang), Niels, 1776-1855, Botaniker og Agronom">
<b>Hofman (Bang), Niels,</b> 1776-1855, Botaniker og
Agronom. Niels Bang blev født 8. Juni 1776 i
Vejle, hvor hans Fader, Claus B. (d. 1805), var
Toldforvalter. Moderen, Erica f. Pontoppidan, som
allerede døde 1778, var en Datter af Prokansler
Erik P. Hans Barndomstid var paa forskjellig Maade
fortrykt; men i hans 9. Aar forandrede

Forholdene sig, i det Konferensraad Niels Hofman,
som var en Broder til hans Mormoder, havde indsat ham
til første Besidder af det Aaret i Forvejen oprettede
Stamhus Hofmansgave med Forpligtelse til at antage
Navnet Hofman, hvilket gav Anledning til den temmelig
enestaaende Maade, paa hvilken han ofte senere
skrev sit Navn, nemlig Niels Hofman (Bang). Han blev
derefter i nogle Aar opdraget hos Konferensraadinde
Hofman paa Hofmansgave og blev i 1788 sat i Nyborg
Skole, hvorfra han blev Student med Udmærkelse 1793. I
Nyborg grundlagdes hans Interesse for Naturhistorie,
hvilken senere udvikledes saa stærkt, at han opgav det
juridiske Studium for alene at studere Naturvidenskab
og særlig Botanik under Martin Vahls Vejledning,
med hvem han 1797 foretog en botanisk Rejse gjennem
Danmark. Samme Aar tiltraadte han en Udenlandsrejse,
som varede 2 1/2 Aar, til Dels i Selskab med
Nordmanden Jacob Aall, med hvem han allerede havde
stiftet et varigt Venskab i Nyborg Skole, og Peter
Erasmus Müller. Han studerede Naturvidenskaberne ved
forskjellige tyske Universiteter, derefter i Paris,
af hvis Videnskabsmænd han følte sig langt mere
tiltalt, og foretog 1799 i Selskab med Botanikeren
J. W. Hornemann og Historikeren L. Engelstoft en
Rejse til Sydfrankrig og Pyrenæerne.

Kort efter sin Hjemkomst i 1800 begav han sig paa
Rejse til Norge, hvor han studerede Bjærgværksdrift
sammen med J. Aall, og hvor han forblev, til han i
Aaret 1801 overtog Besiddelsen af Hofmansgave. Aaret
efter ægtede han Charlotte Malling, Datter af
Gehejmekonferensraad Ove M., med hvem han levede i
52 Aars Ægteskab, og som overlevede ham i 24 Aar. I
1805 kjøbte han Bistrupgaard for der at anvende de
forbedrede Agerdyrkningsmethoder, som han havde
lært paa sine Rejser, og som han paa Grund af
Hoveriforholdene ikke kunde bringe i Anvendelse paa
Hofmansgave; han tog derfor i nogle Aar Ophold paa
Bistrupgaard (til 1808), hvor nogle kratbevoxede Høje
endnu bære Minde om ham, i det han der indførte nogle
sjældnere Planter, hvoraf enkelte have vedligeholdt
sig. I 1810 vendte han tilbage til Hofmansgave, hvor
han derefter tilbragte sit Liv som Videnskabsmand og
som praktisk Land- og Havebruger. Han fik her særlig
Interesse for Studiet af Algerne og kom efterhaanden i
livlig Forbindelse med Udlandets Algologer, af hvilke
flere besøgte det gjæstfrie Hofmansgave, der senere
lige til nyeste Tid med rette har været et yndet
Maal for danske Botanikeres Udflugter. Det var her,
at den som 
Botaniker og særlig som Algolog bekjendte
H. Chr. Lyngbye, der 1812 kom her til som Huslærer,
fik indpodet sin Kjærlighed til Studiet af Algerne,
der senere blev saa frugtbringende for Videnskaben,
ligesom ogsaa de af ham publicerede Værker bleve
kraftig støttede af H. (B.). I 1838 blev Frøken
Caroline Rosenberg optaget som Plejedatter i
Huset, hvor hun senere har levet og under H. (B.)s
Vejledning blev en anerkjendt dygtig Algolog, der
er optaget som Æresmedlem af Botanisk Forening;
Algeslægterne Bangia og Rosenbergia ere opkaldte
til Ære for Lærer og Lærling. Selv har han ikke
øvet stor Forfattervirksomhed; mest bekjendt er hans
lille Afhandling fra 1817 «Orri Konfervernes Nytte i
Naturens Husholdning» (han kaldes her paa Titelbladet
N. Bang Hofman), som blev optaget i Videnskabernes
Selskabs Skrifter, samt en i «Tidsskrift for
Naturvidenskaberne» i 1822-24 indført Brevvexling
med J. F. Schouw angaaende den pludselige Fremkomst
af en Mængde Planter paa inddæmmede Arealer ved
Hofmansgave, hvilken H. (B.) vilde forklare ved
Selvavl, som endnu den Gang havde mange Forsvarere,
selv blandt de lærde. Han var ogsaa blandt de første,
der iagttog Sværmsporer hos Konferver, om han end
gav dem en urigtig Tydning. Han har fremdeles givet
mange Bidrag til «Flora Danica» og skrevet en Del
botaniske Anmeldelser. Ogsaa paa det økonomiske
Omraade har han ydet en Del Bidrag til forskjellige
Landbrugstidender; men i saa Henseende var dog
hans personlige Paavirkning af størst Betydning ved
hans gode Exempel og ved den Velvilje, hvormed han
vejledede andre. Han arbejdede med Iver for at udbrede
Dyrkningen af Kartofler, Rajgræs og Hør og for at
forbedre baade disse og andre Landbrugsprodukter. Han
var blandt de første, der anstillede Forsøg hos
os med Beplantning af Heder, og udrettede meget i
Henseende til Frugttræplantning i Fyn. H. (B.) var
fra 1836 Medlem af Videnskabernes Selskab, ligesom
han ogsaa var Medlem af flere udenlandske lærde
Selskaber. Han døde 5. Marts 1855. Hans ældste Søn
var den ndfr. nævnte N. E. Hofman (Bang).

Vidensk. Selsk. Oversigt 1855, S. 206 ff.
Erslew, Forf. Lex. 
Botan. Tidsskr. XII, 97.

<i>E. Rostrup.</i>
</chapter>

<chapter name="Hofman (Bang), Niels Erik, 1803-86, Landøkonom">
<b>Hofman (Bang), Niels Erik,</b> 1803-86, Landøkonom, en Søn
af den foregaaende, var født paa Hofmansgave 18. Juli
1803. Han tilbragte sin Barndom dels i Kjøbenhavn,
dels paa Hofmansgave og kom 1819 i Herlufsholm Skole,
hvorfra han 1822 blev Student. Det er betegnende for
ham, at han, skjønt Arving til et Stamhus, 
tog sig paa at give Manuduktion (i Mathematik) og
var Lærer i Borgerdydskolen, samtidig med at han var
Privatsekretær hos sin Morfader, Statsminister Ove
Malling, fulgte Forelæsninger over Naturvidenskaberne
og arbejdede i Urmager Urban Jürgensens Værksted
for at lære Mekanik samt modtog Tegneundervisning
af Bindesbøll. Tillige udvikledes hans fra Faderen
nedarvede specielt botaniske Interesser ved Omgangen
med den botaniske Professor J. W. Hornemann og
hans almindelig humane Dannelse ved Besøg i dennes
saa vel som i Historikeren Engelstofts og Biskop
Müllers Huse. Paa et saa bredt og solidt opført
Grundlag byggede H. (B.) sin Faguddannelse som
Jordbruger ved et Par Aars Ophold paa «Fader Thaers»
praktisk-theoretiske Landbrugsinstitut paa Møglin samt
ved Rejser i Udlandet. Thaer henledte den svenske
Regerings Opmærksomhed paa ham, da den ønskede at
gjøre noget for Faareavlens Fremme, og efter til den
Ende at have foretaget flere Rejser i Tyskland og
gjort Indkjøb af Stamfaar ansattes han 1831 i Sverige
som «Statens undervisare i fårskötsel och ullkultur»,
hvilken Plads overtoges af hans Broder L. H. (B.),
da han selv i 1842 definitivt maatte opgive den
for med sin Hustru at drage til Hofmansgave, som de
skulde drive som Forpagterfolk. H. (B.) havde i 1835
holdt Bryllup med Martine Malling, f. 27. April 1801
(Datter af Generalkrigskommissær og Toldforvalter i
Langenfelde Peder M.), en elskværdig og intelligent
Kvinde, der helt delte hans Interesser. Allerede i
1840 havde han overtaget Forpagtningen, men havde i
de første Aar søgt at drive denne ved Forvalter for
at kunne fortsætte sin Virksomhed i Sverige, ligesom
han ogsaa havde paataget sig Uldsorteringen paa
flere store danske Herregaarde. Som Stamhusbesidder
overtog han Hofmansgave ved Faderens Død i 1855;
i 1860 bortforpagtede han Gaarden til sin Broder
Jacob H. (B.), men overtog atter selv Driften i
1880 og fortsatte den til sin Død, i det sidste Aars
Tid dog hjulpet af sin Søn, Cand. polit. Niels Erik
H. (B.). Sin Hustru mistede han 1869. 

Paa Hofmansgave oprettede H. (B.) i 1845 et Landbrugsinstitut, hvor
der meddeltes dels væsentlig theoretisk Undervisning
til «Elever», dels væsentlig praktisk Undervisning
til «Lærlinger». I de 10 Aar, i hvilke Instituttet
bestod, afgik der fra 64 Elever (50 danske, 9 norske,
3 svenske, i Islænder, 1 Vestindianer) og o. 70
Lærlinger. Adskillige af vore største Godsejere og
fremragende Landmænd have faaet deres Uddannelse
paa Hofmansgave. Det var H. (B.)s bestemte Mening,
at et saadant Institut netop burde 
findes paa <i>Landet</i>, og han stod i saa Henseende som den
mest energiske Modstander over for det Parti, der med
den senere Professor i Landøkonomi, B. S. Jørgensen, i
Spidsen hævdede Nødvendigheden af at lade den vordende
Landbohøjskole blive en Anstalt med <i>rent</i> theoretisk
Undervisning og beliggende ved Hovedstaden; -- saaledes
blev det, som bekjendt, og H. (B.) fandt sig til
sidst ved de der vundne Resultater stærkt rokket i
sin tidligere Opfattelse. I det hele interesserede
H. (B.) sig levende for Landbostandens Undervisning
og Løftelse, og hans Princip her var: «Fagdannelse
bør bane Vej for Bondens øvrige Dannelse».

Ogsaa ved sin Forfattervirksomhed fik H. (B.) stor
Betydning; han udgav (1850-56) «Meddelelser for
Landmænd», hvori han selv skrev de fleste Artikler
(man finder her bl. a. fyldige Oplysninger om
hans Landbrugsinstitut), og i det hele undlod
han aldrig at meddele, hvad han skjønnede havde
Interesse. Navnlig finder man Bidrag af ham i
«Tidsskrift for Landøkonomi» og i «Ugeskrift for
Landmænd», ved hvilket han lige til det sidste var
en trofast Medarbejder. Ligeledes udgav han talrige
Smaabøger, blandt hvilke vel følgende have faaet
den største Betydning: «Tilberedning af Chester-Ost»
(1848), hvormed han gav et Stød til væsentlig Fremgang
i Ostetilvirkningen her hjemme, «Om Dværgfrugttræernes
Behandling» (1872), i senere Udgaver som «Vejledning
til Behandling af Dværg-Æble- og Pæretræer» (1878 og
1884), samt «Husdyravlens Grundsætninger» (1876). Han
skrev et klart, let Sprog, og hans Fremstilling var
velordnet.

Hans mange Rejser og hans aabne Blik gjorde
det muligt for ham at finde meget nyt, og hans
Samvittighedsfuldhed og Uegennytte dreve ham til selv
at forsøge, før han anbefalede noget til andre. Hermed
vedblev han til det sidste, og de Forbedringer,
han gjennem sin lange Virksomhed har tilført det
danske Jordbrug, ere mange. Han indførte saaledes
Svenskharven, hans mekaniske Uddannelse gav sig
Udslag i en væsentlig Andel i Forbedringen af den
Saamaskine, der under Navn af «Allerup-Maskinen» har
naaet saa stor Udbredelse, han indførte italiensk
Rajgræs og Alsike-kløveren i Græsmarkerne og
havde stor Del i, at Roekulturerne til Kvægfodring
fik Indpas. Allervæsentligst Betydning turde dog
hans energiske Agiteren til Fordel for Landmandens
Regnskabsføring have haft. Paa Havebrugets Omraade
udviklede han ikke blot Skjønhedssansen hos de talrige
besøgende fra fjærn og nær, men hans Frugthave blev
ogsaa baade direkte og indirekte en 
Planteskole for Dværgfrugttræernes Udbredelse. I
Forbindelse hermed stod hans Sans for Plantning i
Almindelighed -- han udførte denne i Praxis bl. a. ved
Tilplantning af Landtungen Hals, der skiller Odense
Fjord fra Kattegat -- saa vel som hans Virksomhed
for at skaffe Husmændene bedre Kaar, et Maal,
han bl. a. vilde naa ved Havebrugets Udbredelse
iblandt dem; i det hele var det hans Stræben at
gjøre Husmændene mere uafhængige, og han var en af
de ivrigste Forkæmpere for den i sin Tid saa meget
anbefalede Spadekultur og Pløjning ved Hjælp af
Køer. Hans Kjærlighed til de smaa gav sig ikke blot
Udslag ved, at han skrev og virkede for Saadanne
Ændringer, men traadte stærkt frem i Praxis ved,
at han altid stod Husmændene paa sin Egn bi baade
med Raad og Daad. Ikke mindre varmt traadte hans
Kjærlighed til Næsten og til Fædrelandet frem i
Krigsaarene, da han efter yderste Evne hjalp saa vel
Flygtninge fra Hertugdømmerne som de Saarede. Endelig
maa det nævnes, at han i 1871 deltog i Oprettelsen
af «Landmandsbanken», i hvis Bankraad han havde Sæde
indtil sin Død.

H. (B.) modtog under sin Virksomhed i Sverige
det svenske Landbrugsakademis store Sølvmedaille,
i 1843 den svenske Fortjenstmedaille i Guld; i
1861 blev han udnævnt til Etatsraad, i 1885 til
Kommandør af Danebrog. I over 30 Aar havde han
Sæde i Landhusholdningsselskabets Bestyrelse,
og i flere Aar var han dels Viceformand, dels
Formand i «Fyns Stifts patriotiske Selskab»,
der saa vel som «Landhusholdningsselskabet» og
«Dansk Gartnerforening» talte ham blandt sine
Æresmedlemmer. Ogsaa af flere udenlandske Selskaber
var H. (B.) Æresmedlem. I 1846 og 1847 var han
Vicepræsident for 2. og 3. Landmandsforsamling.

H. (B.) døde 2. Marts 1886. Han var en højst
sympathetisk Person: en høj, slank, nobel Skikkelse,
ikke meget Korpus, men Elegance i Figuren og et
fint Ansigt med et Par prægtige, venlige Øjne;
han interesserede sig lige til det sidste paa det
mest levende for Landbrug, Havebrug, og hvad dermed
staar i Forbindelse, og han gjorde det ikke blot af
materielle Hensyn, men med den største Kjærlighed
til Natur og Mennesker; han var ikke blot en meget
arbejdsom Mand, men ogsaa overbevist om, at Arbejdet
er ethvert Menneskes Pligt.

Portræt og Biografi af Etatsraad N. E. Hofman (Bang) ved Eckardt, 1881 (Særtryk af Landbrugsbladet).
Illustr. Tid. 21. Marts 1886.
Ugeskrift for Landmænd 1886 I, 115.
Vort Havebrug 1886, S. 85.

<i>J. Uldall.</i>
</chapter>
<b>Banke</b>, s. Bancke.

<chapter name="Banner, Anders Nielsen, --1486, Rigsraad">
<b>Banner, Anders Nielsen</b>, --1486, Rigsraad, var en
af de rigeste og anseteste danske Adelsmænd i det
15. Aarhundrede. Efter sin Fader, ndfr. nævnte
Hr. Niels Eriksen B., havde han arvet Vinstrup
i Sjælland, efter sin Moder, den bekjendte rige
Fru Johanne Andersdatter, arvede han den gamle
Herregaard Asdal, og ved sit Giftermaal med Kirsten
Eriksdatter Gyldenstjerne, Enke efter Gotskalk
Andersen til Kokkedal, fik han sidstnævnte Hovedgaard;
desuden ejede han flere mindre Hovedgaarde, Højris,
Assendrup, Drefsholm osv. 1452 nævnes han alt som
Ridder og Medlem af Rigens Raad, 1470 var han Lensmand
paa Aalborghus, hvortil Slægten blev stærkt knyttet,
i det ikke blot hans Fader havde haft dette Len, men
hans Søn og Sønnesøn fik det senere. Under Kongens
Ophold i Norge 1486 indsattes Hr. Anders til tillige
med Bispen i Ribe og Oluf Mortensen Gyrstinge at
lede Regeringen i Jylland saa længe, men inden Aaret
var omme, døde han. Efter Fru Kirstens Død havde han
ægtet Sophie Mogensdatter Galt. Bekjendte ere hans
vidtløftige Processer, bl. a. med Provsten i Børglum
og Prioren i Hundslund Kloster, der endog udvirkede
en pavelig Bandsættelse mod ham, af hvilken dog Kongen
og Rigens Raad dømte ham løs.

Danmarks Adels Aarbog 1885, S. 47.

<i>Thiset</i>.
</chapter>

<chapter name="Banner, Erik, 1618-87, Stiftamtmand">
<b>Banner, Erik</b>, 1618-87, Stiftamtmand. Hans Forældre
vare Otte Andersen B. til Gjessingholm, Vorgaard
osv. (d. 1625) og Jytte Nielsdatter Bild (d. 1646);
han er født 5. Okt. 1618 og opdroges paa Sorø
Akademi, hvorefter han kom til Kong Christian IV's
Hof, besøgte Frankrig og Holland og blev efter
Hjemkomsten Hofjunker hos Kong Frederik III. Han
tjente derpaa i Hæren som Kornet og Lieutenant,
blev 1656 Ritmester og 1657 Lensmand paa Holbæk. Som
Hofmarskal hos Kronprins Christian (V) fulgte han
1661 denne til Arvehyldingen i Norge, hvor han var
forlenet med Mariekirkens Provsti samt Mossedal og
Rakkestads Len, hvilke Forleninger senere overgik
til Frederiksstads og Smaalenenes Amt, ligesom
han ogsaa fra 1661 (til Begyndelsen af 1674) var
Generalkrigskommissær i Norge, hvor han 1667 blev
Assessor i Overhofretten, og skal fra 1671 tillige
have fungeret som Stiftsbefalingsmand over Akershus
Stift og Amtmand i Akershus Amt, i hvilket sidste
Aar han ogsaa blev Ridder af den netop oprettede
Danebrogsorden og Gehejmeraad efter tidligere at
have været 
Justitsraad. 1673 blev han udnævnt til Stiftamtmand
i Fyn, hvor han endnu var i 1678, men 1679 omtales
han som Vicestatholder i U. F. Gyldenløves Fraværelse
samt Stiftamtmand over Akershus Stift, hvorfra han
1681 atter afgik, og døde 19. Avg. 1687, efter at de
i flere Aar verserende Forhandlinger om Rentekammerets
Antegnelser til hans Krigskommissær-Regnskaber endelig
vare sluttede ved en kgl. Bevilling af 12. Marts 1687,
der fritog ham for Erlæggelsen af over 37000 Rdl.,
som vare ham deciderede til Ansvar, hvorimod han
mistede den Pension paa 2000 Rdl., som var tilstaaet
ham ved Kongebrev af 31. Dec. 1681. 1681-82 sad han
i Kommissionen, der skulde dømme i Sagen mod Baron
Oluf Rosenkrantz, men var blandt dem, der nægtede
at undertegne Dommen. Han er ogsaa en af de mange,
der have deltaget i Udarbejdelsen og Revisionen af
den danske Lovbog af 1683. Han var Ejer af Oregaard
i Fyn, som han kjøbte 1679, Sparretorn, som han gav
Navnet Bannerslund, og Tybjærggaard i Sjælland,
som han solgte. Han blev gift 1. 1650 med Sophie
Ottesdatter Rosenkrantz til Boserup (i Skaane), d.
1670, 2. 1672 i Odense med Kirsten Henriksdatter
Lindenov, f. 1648 d. 1678 paa Mullerup i Fyn, men
havde ikke Børn i noget af sine Ægteskaber.

Saml. t. d. norske Folks Sprog og Hist. IV, 45 f.

<i>H. J. Huitfeldt-Kaas.</i>
</chapter>

<chapter name="Banner, Erik Eriksen, o.1484-1554, Rigsraad og til sidst Rigsmarsk">
<b>Banner, Erik Eriksen,</b> o. 1484-1554, Rigsraad og til
sidst Rigsmarsk, en af de betydeligste Førere for
det lutherske Adelsparti paa Reformationstiden,
var en Søn af Erik Andersen til Kokkedal og Asdal
(Søn af den ovennævnte Anders B.) og Karen Gjøe. 1514
forlenedes han med Kalø Slot, som han beholdt til
sin Død. Her modtog han i Aaret 1518 Gustav Eriksson
(Vasa) som Fange, da Christian II paa en svigefuld
Maade havde ført denne med sig fra Sverige. Fangen
nød stor Frihed paa Kalø, men i Aaret 1519, da
E. B. var stærkt optagen af Krigsudrustningerne
til Christian II's nye Tog til Sverige, undslap
han til Lybek, hvor E. B. forgjæves søgte at faa
ham udleveret. E. B. maatte i Bøde til Christian
II betale 1600 Gylden, en for den Tid stor Sum
(o. 8000 Tdr. Rug), uden at det lykkedes ham senere
at faa nogen Erstatning hos Kong Gustav, der mod
E. B. paastod ikke at have givet noget Løfte om ikke
at flygte. At der skulde have været noget Slægtskab
mellem E. B. og Gustav Vasa gjennem den svenske
Familie, der senere kaldte sig Banér, lader sig
ikke paavise. 

I Forholdet til Christian II bragte dette dog ikke
nogen Forandring; da Oprøret udbrød i Dec. 1522,
sluttede E. B. sig til Mogens Gjøes Parti og
søgte ligesom denne og sin ene Svoger, Oluf
Nielsen Rosenkrantz, at mægle mellem Oprørerne
og Kongen, medens hans anden Svoger, Tyge Krabbe,
var Opstandens betydeligste Leder. Ligesom Mogens
Gjøe opsagde E. B. ogsaa først Christian II Troskab,
da Hertug Frederiks Hær stod i Jylland, og Kongens
Tilhængere truedes paa Liv og Gods. Hans Navn findes
derfor under Frederik I's jyske Haandfæstning af
26. Marts 1523; samtidig optoges han i Rigsraadet,
fulgte Hertug Christian og Johan Rantzau til Fyn,
deltog ogsaa i Kjøbenhavns Belejring, men var dog
mest i Jylland, hvor han var blandt de Rigsraader,
Kong Frederik under sin Fraværelse havde indsat til
Statholdere. Ligesom Mogens Gjøe sluttede E. B. sig
tidlig til Reformationen og understøttede paa
forskjellig Vis de luthersksindede Prædikanter, der
fremstode paa flere Steder; i hans egen Sognekirke
til Kalø blev saaledes Prædikanten Simon Skjønning
Sognepræst. Det katholske Partis Forbitrelse rettedes
derfor lige saa fuldt mod E. B. som mod Mogens
Gjøe. Den bekjendte Lektor Poul Helgesen (Paulus
Helie) ytrer om ham, at han ved sine Ansporinger
drev Mogens Gjøe fremad. Under de Tiendeuroligheder,
der fandt Sted i Jylland, viste Bønderne i Kalø Len
sig ogsaa uvillige til at yde Bispetiender, saa at
Kong Frederik maatte bede E. B. at skaffe Biskoppen
i Aarhus hans Indtægter. Hos Almuen skal E. B. have
været meget vel set. Da Christian II's Rustninger
1531 fremkaldte stærk Gjæring i Jylland, især mod
den forhadte Mogens Munk, var det ogsaa ham og Mogens
Gjøe, der ved deres Besindighed fik Gjæringen dæmpet.

Efter Frederik I's Død (10. April 1533) deltog
E. B. i det jyske Raads Sammenkomst i Karup (1. Maj),
hvor der blev truffet forskjellige Foranstaltninger
til Jyllands Sikkerhed, og paa den store Herredag,
som holdtes i Kjøbenhavn angaaende Kongevalget,
støttede han atter Mogens Gjøes Bestræbelser for at
faa Hertug Christian valgt til Konge; han medbeseglede
heller ikke Recessen af 3. Juli, hvori man søgte at
lægge Hindringer i Vejen for den nye Læres videre
Fremtrængen, og forlod til sidst tillige med Mogens
Gjøe Herredagen, protesterende mod sin Svoger Tyge
Krabbes og de øvrige Bispevenners Adfærd, der hindrede
et Kongevalgs Afholdelse. E. B. var ogsaa blandt
de Adelsmænd, der tillige med Mogens Gjøe bevægede
Biskop Joachim Rønnov til atter at lade Hans Tausen
vende tilbage til Kjøbenhavn. I Nov. s. A. 
var E. B. med som Udsending til Hertug Christian i
Anledning af Ratifikationen af Unionstraktaten med
Hertugdømmerne og søgte tillige med Mogens Gjøe og
ligesom det demokratisk-lutherske Partis Førere,
Ambrosius Bogbinder og Jørgen Kock, at bevæge Hertug
Christian til mod Rigsraadets Vilje at modtage den
danske Trone, hvilket dog denne Gang strandede. Da
Tiden til det nye Kongevalgs Afholdelse i Kjøbenhavn
i Juni 1534 nærmede sig, holdtes der paa E. B.s Borg
Kalø forskjellige Sammenkomster i Anledning af det
forestaaende Valg. Men da Grevefejden pludselig
udbrød, deltog han i Møderne i Ry Kirke 4. Juni
og 4. Juli, hvor det jyske Raad erklærede sig for
Hertug Christian, var derpaa Adelens Hovedfører under
Clemensfejden, under hvilken formodentlig Asdal og
Kokkedal (i Vendsyssel) gik op i Luer. Efter Adelens
Nederlag ved Svendstrup organiserede han en Modstand
i Randers, hvorved baade Kalø og i det hele Landet syd
for Gudenaa reddedes. Da Hertug Christian sendte Johan
Rantzau til Jylland, indsattes E. B. tillige med denne
til Befalingsmand over Krigsfolket i Jylland og blev
efter Clemens' Nederlag i Aalborg indsat til Lensmand
paa Aalborghus. Da der efter de haarde Straffedomme,
som vare overgaaede Bønderne, atter viste sig en
urolig Gjæring i Vendsyssel, blev E. B. tillige
med Mogens Gjøe sendt her til for at berolige
Stemningen. Han kom under disse Tilstande i et
fjendtligt Forhold til Biskoppen her, Styge Krumpen,
der var meget misfornøjet med den nyvalgte lutherske
Konge og synes at have bidraget sit til Gjæringen;
han beskyldes saaledes for at have forbudt Bønderne at
udgive den paalagte Skat, han samlede dem paa Tinge
og sagde om E. B.: «Ikke lader jeg hænge, ikke lader
jeg stejle Folk, som han gjør». Herved sigtes maaske
nærmest til den Skæbne, der overgik Skipper Clemens
og andre af Bøndernes Ledere; men E. B. blev ham ikke
Svar skyldig; han lod ham høre, at han under Fejden
«var krøben i Skjul i Peder Ridemands Bagerovn». Nogen
personlig Strænghed mod Bønderne spores ellers ikke
hos E. B., der i det mindste tidligere altid siges
at have været vel lidt af Almuen. 

Under Christian III vedblev E. B. at indtage en betydelig Stilling;
1538 fulgte han saaledes Kongen til det schmalkaldiske
Fyrstemøde i Brunsvig, blev efter Tyge Krabbes Død
1541 Rigsmarsk og deltog samme Aar i Kongemødet i
Brømsebro, hvor han første Gang siden Begivenhederne
1519 stod Ansigt til Ansigt med Kong Gustav. 1542 var
han Anfører for de danske Tropper, der sendtes Kong
Gustav til Hjælp i Anledning af Dacke-Fejden. 1547 
sendtes han med flere andre Raader til Nürnberg
for ved Mægling at søge at hindre Udbruddet af den
schmalkaldiske Krig og vedblev at bruges i en Mængde
forskjellige Hverv lige til sin Død paa Kalø 28. Marts
1554.

E. B. havde først været trolovet med Karen
Rosenkrantz, Datter af Christian II's Hofmester
Niels Eriksen R. til Bjørnsholm (i Kalø-Egnen) og
Fru Birgitte Olufsdatter Thott til Vallø; da hun døde
før Brylluppet, ægtede han senere hendes Søster Mette
Rosenkrantz, d. paa Kalø 13. April 1533. I Jan. 1537
ægtede han derpaa Margrethe Gyldenstjerne, Datter af
Henrik Knudsen G. til Iversnæs (Wedellsborg) m. m. og
Fru Karen Bille, Søster til de bekjendte Brødre Mogens
Gyldenstjerne og Knud Gyldenstjerne, Biskop i Fyn;
hun døde kort efter Manden, 1. Dec. 1554, og blev
ligesom han begraven i Torslev Kirke ved Kokkedal,
hvor der findes en stor Ligsten med Billeder af ham
og hans to Hustruer. Ved Arv, ved sine Giftermaal,
ved Godskjøb og Mageskifter var E. B. bleven en af
de rigeste Adelsmænd i Danmark; han ejede saaledes
Asdal og Kokkedal i Vendsyssel, Højris paa Mors,
Gjessingholm (Løvenholm) i Randers-Egnen, Rygaard
i Sjælland m. m. -- Det fortjener at bemærkes, at
han uagtet sin fremragende Stilling som Rigsraad
og Rigsmarsk aldrig udmærkedes med Ridderslaget,
formodentlig fordi han som Protestant ikke selv har
ønsket det. Af hans 7 Børn er den nedenfor nævnte
Frants B. den mest bekjendte. - Med Navnet «Banner»
skriver han sig først efter Forordningen af 1526 om
Adelens faste Slægtsnavne.

A. Heise, Fam. Rosenkrantz' s Hist. II, passim.

<i>A. Heise</i>
</chapter>

<chapter name="Banner, Frants, --1575">
<b>Banner, Frants</b>, --1575, var en Søn af den foran
omtalte Marsk Erik Eriksen B. og dennes første
Frue. Han nævnes første Gang 1546, da han var forlenet
med Provstiet i Aarhus; formodentlig tjente han alt
den Gang ved Hove, thi 2 Aar efter træffe vi ham
og hans Broder Axel B. i det store Brudefølge, som
ledsagede Prinsesse Anna til Sachsen. 1550 blev han
Lensmand paa Holbæk, men fratraadte atter dette Len
1554, da han ved Faderens Død blev dennes Efterfølger
som Lensmand paa Kalø. Her blev han dog kun 3 Aar, men
blev da forlenet med Børglum Kloster, som han beholdt
til Aaret før sin Død. I den nordiske Syvaarskrig
gjorde han god Tjeneste som Ritmester over den jyske
Fane og deltog bl. a. i Slaget ved Svarteraa. Efter
sin Fader havde han arvet Kokkedal, og med sin Frue,
Anne Johansdatter Oxe, Peder 
Oxes Søster, fik han Gisselfeld og Rygaard i Sjælland;
den sidste Gaard ombyttede han ved Mageskifte med
Ø Kloster i Jylland, som han til Ære for sin Hustru
gav Navnet Oxholm. F. B. døde 1575 og blev begravet
24. Juli i Torslev Kirke. Fru Anne, der kun overlevede
sin Ægtefælle i 6 Aar, havde skjænket ham 2 Døtre.

Danmarks Adels Aarbog 1885, S. 48.

<i>Thiset</i>.
</chapter>

<chapter name="Banner, Niels, 1622-70">
<b>Banner, Niels,</b> 1622-70, var født 22. April 1622;
hans Fader, Otte B. til Gjessingholm, døde alt 3
Aar efter, Moderen hed Jytte Bild. Om hans Ungdom
haves ingen Efterretning. 1651 blev han Lensmand
paa Jungshoved, men ombyttede 1654 dette Len
med Abrahamstrup, som han beholdt til 1660. I
Krigen 1657 gjorde han Tjeneste som Ritmester
ved Livregimentet. Aaret efter fik han Svendstrup
(egentlig som Gave til hans Søn Frederik). 1660 blev
han forlenet med Aakjær, men mistede det atter Aaret
efter ved Regeringsforandringen. Da han stod i stor
Gunst hos Kong Frederik III, kom denne Forandring
ikke ham personlig til Skade, tvært imod. Ikke blot
skjænkede Kongen 1661 hans 2 Sønner Øerne Alrø og
Endelave m. m. i Faddergave, men 1667 fik han som
en Gave fra Kongen Hagenskov Slot, hvis Navn han
derefter forandrede til Frederiksgave. Desuden ejede
han Ringstedgaard, Dejbjærggaard, Rødkilde, Rygaard
og Tybrind; men Tiderne efter Krigen vare saa slette,
at han inden sin Død maatte skille sig ved flere
af disse Ejendomme. 1661 var han bleven Amtmand
over Hagenskov Amt og (kort efterø Gehejmeraad,
Assessor i Statskollegiet og i Højesteret; han
døde 22. Febr. 1670, kun 14 Dage efter sin kongelige
Velynder. Med sin Hustru, Anne Cathrine Schult til
Rødkilde, f. 15. Nov. 1631, hvem han havde ægtet i
1651, havde han 14 Børn.

Danmarks Adels Aarbog 1885, S. 51.

<i>Thiset</i>.
</chapter>

<chapter name="Banner, Niels Eriksen, --o.1447, Rigsraad">
<b>Banner, Niels Eriksen,</b> --o.1447, Rigsraad, var en
Søn af Hr. Erik Thomsen til Vinstrup i Sjælland,
hvis Hustru hed Ingerd Pedersdatter. Han arvede sin
Fædrenegaard, til hvilken han alt skrives 1421; 1438
var han Rigsraad og Lensmand paa Skivehus og deltog
da i Opstanden mod Kong Erik og i Kong Christoffers
Indkaldelse, 1442 var han Lensmand paa Aalborghus,
som han vistnok beholdt til sin Død. Aaret efter
var han Ridder; efter en, dog noget upaalidelig,
Angivelse skal han have faaet Ridderslaget ved den
hellige Grav. Han nævnes sidste Gang som levende
1447. Hr. Niels var gift med Johanne Andersdatter,
der førte et 
spraglet Panterdyr i sit Vaaben og var af samme Slægt
som den fra Kong Christoffer II's Tid bekjendte Drost
Laurents Jonsen. I sin Ungdom blev hun voldtaget af
Hr. Bonde Due, der dog ægtede hende. Da hun efter
hans Død ægtede N. E., blev denne Ejer af hendes
Fædrenegaard Asdal. Hun overlevede ogsaa ham i mange
Aar, førte et stort Hus og nød saa stor Anseelse,
at hun, i alt Fald efter Slægtebogsangivelser, havde
Sæde i Rigens Raad og 1463 var «kongl. Høvedsmand»
i Vendsyssel. Hun døde 1479 og blev begraven hos
Hr. Niels i Dueholm Klosterkirke.

Danmarks Adels Aarbog 1885, S. 47.

<i>Thiset.</i>
</chapter>

<chapter name="Barbé, Laurent, --1756, Skibskonstruktør">
<b>Barbé, Laurent,</b> --1756, Skibskonstruktør, indkaldtes
fra Frankrig af Grev F. Danneskjold-Samsøe
og ansattes 6. Maj 1740, et Aar efter at den
fortjenstfulde Benstrup var bleven afskediget. Hans
Virksomhed her i Landet synes dog ikke at have
været ubetinget anerkjendt. Vel byggede han en
Del gode nye Skibe for Flaaden, men det lader
dog til, at han har været noget forsømmelig og
egensindig iblandt. I alt Fald blev han i Aaret 1747
temmelig pludselig afskediget efter Indstilling
fra Konstruktionskommissionen, navnlig fordi der
var forefundet store Fejl ved den af ham ledede
Ombygning af Orlogsskibet «Sydermanland» (erobret
fra Svenskerne af Admiral Gabel 1715). Marinen kunde
dog ikke undvære ham som Konstruktør, og i en halv
Snes Aar derefter vedblev han at levere Tegninger
til nye Skibe. Han døde 1756. Enken overlevede ham.

<i>C. With.</i>
</chapter>

<chapter name="Barbette, Josie, o.1660-o.1730, Miniatur- og Emaillemaler">
<b>Barbette, Josie,</b> o.1660-o.1730, Miniatur- og
Emaillemaler, indvandrede fra Strasburg i Christian
V's Tid og nævnes fra 1691 hyppig i de kongelige
Regnskaber. Af hans talrige og fint udførte Arbejder
kan nævnes: Christian V og Sophie Hedevig (Rosenborg),
«Eva med Æblet» (1694), 7 Stykker af «Dyderne»
(1695, de 6 paa Rosenborg). Allerede 1700 nævnes
B. blandt den reformerte Menigheds ældste. Han var
gift og barnløs, hans Kones Navn kjendes ikke. I sin
høje Alderdom levede han i meget trange Kaar og boede
1728 til Leje i et fattigt Hus i Antonistræde.

Clément, Not. sur l'église réf. de Copenh. Nationaltid. 16. Nov. 1884.
Brocks Arbejder over Rosenborg, passim.

<i>F. J. Meier.</i>
</chapter>

<chapter name="v. Barby, Andreas, 1508-59, Kansler">
<b>v. Barby, Andreas,</b> 1508-59, Kansler, uægte Søn af
Adelsmanden Nicolaus v. B. til Loburg i Brandenborg,
er født 24. Juli 1508. Efter at have studeret
Retsvidenskaben i Wittenberg blev han Kansler hos
Christian III's Svigerfader, Hertug Magnus af 
Sachsen-Lauenburg, og kom herved i Berøring med den
danske Konge, der 1541 benyttede ham som Underhandler
med Hertugerne af Pommern. Aaret efter blev han
den gamle Kansler Utenhofers Efterfølger efter at
have tilsagt «i sin Livstid at ville blive boende
i Danmark og lade sig bruge i Kancelliet». De tyske
Kanslere have altid haft stor politisk Indflydelse,
da den udenlandske Korrespondance førtes gjennem
det tyske Kancelli, og de jævnlig stode i et mere
personligt Forhold til Kongerne end deres danske
Kolleger. A. v. B. har ligesom sin Forgænger i saa
Henseende spillet en ikke ringe Rolle; den kloge
Forsigtighed og Tilbageholdenhed, som præger den
danske Politik i Tidsrummet 1544-59, bærer han sin
Del af Æren for. Han synes jævnlig at have staaet i
Opposition til sin danske Embedsbroder Johan Friis,
og i enkelte Tilfælde vides han at have gaaet af med
Sejren, saaledes i Spørgsmaalet om Danmarks direkte
Indblanding i den russisk-liflandske Strid 1558. Kong
Christian viste ham stor Tillid, og paa sit Dødsleje
kaldte han baade ham og Johan Friis til sig. Som
alle tyske Indvandrere har han imidlertid forstaaet
at drage den yderste Fordel af det Land, i hvis
Tjeneste han stod. Han blev overøst med Forleninger
og Gunstbevisninger, 1543 fik han Domprovstiet i
Roskilde, hvorved han blev en af Universitetets
Konservatorer, senere Domprovstiet i Viborg og
St. Clare Kloster i Roskilde. Kongen overdrog ham
1547-48 Favrholm Gaard og Gods, som han senere solgte
til Peder Oxe for 17000 Dlr., og tillige Selsø Gaard,
hvoraf han fik Tilladelse til at oprette et adeligt
Stamhus for sin Brodersøn, Hans v. B. 1554 blev han
optaget i den danske Adelsstand og fik senere Sæde
i Rigets Raad. Det var ogsaa ved Christian III's
Indflydelse, at han blev valgt til Biskop i Lybek. Han
kunde da ogsaa efterlade sig en betydelig Formue, som
tilfaldt hans uægte Børn og andre Slægtninge, særlig
Brodersønnen Hans v. B., der senere solgte Selsø Gaard
til Corfits Ulfeldt. Men han efterlod sig tillige
et slet Rygte, og en samtidig véd at fortælle om den
store Glæde, som hans pludselige Dødsfald voldte, og
om de talrige Vidnesbyrd om den bitre Stemning, han
havde vakt imod sig: «Han kom som en Ulv, han levede
som en Løve, han døde som en Hund», hed det. Han døde
3. Avg. 1559 og ligger begravet i Roskilde Domkirke,
hvor endnu hans Ligsten er bevaret.

Rørdam, Kbhvns Universitets Hist. 1537-1621 I, 420 ff. II, 753 f.

<i>Mollerup.</i>
</chapter>
<chapter name="Barby, Gynther Greve af, --1572, Herre til Mülingen">
<b>Barby, Gynther</b> Greve af, --1572, Herre til Mülingen
hørte til en gammel tysk, 1659 uddød Greveslægt,
af hvilken Grev Borchard 1474 havde ledsaget Kong
Christian I paa hans Rejse i Italien, ligesom et
Par Medlemmer stode i dansk Krigstjeneste under
den nordiske Syvaarskrig. Hans Forældre vare Wulf
Greve af B., Herre til Mülingen, og Agnesa Grevinde
af Mansfeld, der i alt havde 13 Sønner og 8 Døtre. I
sin Ungdom tjente han Hertug Johan Vilhelm af Sachsen
og derefter Hertug Ernst af Brunsvig, hvem han 1557
fulgte paa et Tog ind i Frankrig. 1559 kom han tillige
med sin ældre Broder Borchard i Kurfyrst August af
Sachsens Følge til Danmark til Kong Frederik II's
Kroning. Medens Broderen vendte tilbage til Tyskland,
hvor han dog i en Række af Aar vedblev at staa i
en Art diplomatisk Tjenesteforhold til Danmark,
traadte Grev G. paa Kurfyrstens Foranledning i Kong
Frederik II's Tjeneste og blev 1563 af denne Konge
gjort væragtig. Han tjente derefter som Hofjunker og
deltog i Syvaarskrigen, og efter at han i 1570 havde
forpligtet sig til at tage fast Ophold i Danmark,
forlenede Kongen ham med Spøttrup i Salling og gjorde
ham 1571 til sin Hofmarskal; Aaret efter fik han end
videre Vestervig Kloster i Forlening. Han var af en
svagelig Helbred, der atter og atter foranledigede
Udsættelse af hans paatænkte Bryllup med Dorthe Krabbe
Iversdatter og allerede 25. Sept. 1572 bortrev ham ved
en tidlig Død. Hans Fæstemø, der beholdt Spøttrup Len,
ægtede siden Bendix Ahlefeldt, og efter dennes Død
fik hun Erik Lykke til Eskjær.

Hans Thomissøns Ligprædiken ov. ham, 1577. 
Danmarks Adels Aarbog 1885, S. 54.

<i>Thiset.</i>
</chapter>

<chapter name="Barch, Carl Vilhelm, o.1743-1805, Danser">
<b>Barch, Carl Vilhelm,</b> o.1743-1805, Danser. Blandt de
første danske, der paa det kgl. Theater optraadte i
Balletten, var den unge C. B., Søn af en Perlestikker
ved samme Navn; han debuterede i 1758-59. Uddannet
under den italienske Balletmester Comos Vejledning
blev han ved Flid og Anlæg en flink Danser, som
tillige med sin forlovede og senere Hustru, Marie
f. Knudsen (s. ndfr.), gjorde megen Lykke hos det
kjøbenhavnske Publikum. Herover blev Danserinden
Madam Como skinsyg og fornærmede Jomfru Knudsen
grovelig, og da B. i den Anledning beklagede sig til
Balletmesteren, bleve baade B. og hans forlovede
afskedigede i Okt. 1761. Uroligheder i Theatret
tvang dog Direktionen til paa ny at engagere begge,
hvorefter de under stort Bifald optraadte 
4. Dec. s. A. Efter Udgangen af Sæsonen 1763-64 tog
B. til Wien for at studere Dans og var saaledes den
første, som paa det kgl. Theaters Bekostning søgte
Uddannelse ved en fremmed Scene. Efter sin Hjemkomst
viste han sig at have gjort store Fremskridt i sin
Kunst, blev udnævnt til «anden Danser» og i 1770,
efter at have brækket sit Ben, afskediget med en
Pension af 350 Rdl., hvorhos han ansattes til at
uddanne Figuranter. I denne Egenskab virkede han
endnu i nogle Aar, fik Titel af Balletmester og
komponerede i Aarene 1773-75 forskjellige Balletter,
som dog vare uden al Betydning. Kort Tid efter maa
han være afgaaet fra Theatret. Han døde 29. Avg. 1805
i sit 62. Aar og havde da Titel af Hofdanseinspektør.

Overskou, Den danske Skueplads II og III.

<i>Edgar Collin.</i>
</chapter>

<chapter name="Barch, Marie, o.1744-1827, Danserinde">
<b>Barch, Marie,</b> o. 1744-1827, Danserinde. Jomfru Marie
Knudsen, der tillige med sin ovenanførte Mand
var blandt de allerførste danske, som medvirkede i
Balletten paa det kgl. Theater, debuterede i Sæsonen
1758-59 og var da i en Alder af o. 14 Aar. Hun
blev gift o. 1772, roses for udmærkede Anlæg og
stor Færdighed og gjorde i henved 40 Aar Tjeneste
ved Skuepladsen, i det hun først afskedigedes ved
Udgangen af Sæsonen 1798-99. Hun døde 31. Marts 1827, 
82 Aar gammel.

Overskou, Den danske Skueplads II og III.

<i>Edgar Collin.</i>
</chapter>

<chapter name="Bardenfleth, Carl Emil, 1807-57, Minister">
<b>Bardenfleth, Carl Emil,</b> 1807-57, Minister. Søn
af ndfr. nævnte Kontreadmiral Joh. Fred. B. (d. 
1833). Født i Kjøbenhavn 9. Maj 1807, Student fra
Borgerdydskolen i Kjøbenhavn 1823 og juridisk
Kandidat i en Alder af ikke fuldt 20 Aar, blev
den unge B. tidlig knyttet til Prins Frederik Carl
Christian, den senere Kong Frederik VII, og denne
Forbindelse fik stor Betydning for Fædrelandet,
ligesom den blev bestemmende for hans Liv. Efter
Prinsens Formæling med Frederik VI's yngste Datter
Vilhelmine blev han tjenestegjørende Kammerjunker
ved Prinsessens Hof. Forholdene her udviklede
sig dog snart paa en mindre tiltalende Maade, og
B. udnævntes i 1832 til Byfoged i Frederikssund
og Herredsfoged i Horns Herred. I 1837 gik han til
Island som Amtmand for Sønderamtet og blev derpaa
først konstitueret, senere virkelig Stiftamtmand.
Han vendte tilbage der fra i 18410 for det følgende Aar 
blive Hofchef hos Kronprins Frederik, der efter gammel
Tradition gjordes til Gouvernør over Fyn, og det
afbrød saaledes ikke deres nære Forhold, at B. i 1842 
blev Stiftamtmand i Odense. Medens han beklædte
denne Stilling, mødte han to Gange (1845 og
1847) som kgl. Kommissarius ved det islandske
Alting. Allerede faa Dage efter Christian VIII's Død,
22. Jan. 1848, udnævntes B. til Gehejme-Statsminister
uden Portefeuille, hvormed fulgte Værdigheden som
extraordinær Assessor i Højesteret, og 2. Marts blev
han Præsident i det kgl. danske Kancelli, ligesom
han faa Dage efter fik Storkorset. B. sad saaledes
i Ministeriet, da Martsbevægelsen rejste sig. Man
vidste om ham, at han, skjønt konservativ anlagt
og maadeholden i sine Anskuelser, stod saa vel i
liberal som i national Henseende paa de nye Ideers
Side, og man knyttede til hans fortrolige Forhold til
den nye Konge Forhaabninger, som heller ikke skulde
skuffes. Han blev i Virkeligheden Martsministeriets
Skaber; det var næppe hans Indflydelse,
som bevægede Grev A. W. Moltke-Bregentved til
at blive i Regeringen som det nye Kabinets Chef,
og i Forening med denne Hædersmand dannede han det
lykkelige Bindeled imellem det gamle og det nye, som
i hine Farens og Begejstringens Dage smeltede sammen
i én mægtig Folkestrømning. Han bevarede sin Plads
som Justitsminister ogsaa i November-Ministeriet,
satte saaledes sit Navn under Grundloven af 5. Juni
1849 og modtog i Dec. s. A. Valg til Folketinget i
Odense. Ved det Ministerskifte, som foregik i Juli
1851, medens «Notablerne» vare samlede i Flensborg,
overtog B. Ministeriet for Slesvig, i hvilket han
ydede sin Svoger Tillisch kraftig Understøttelse for
den af ham indviede danske Politik i Sønderjylland,
og han bevarede denne Post ogsaa i det Kabinet, som
dannedes i Okt. s. A. Men da den Politik sejrede, som
fandt sit Udtryk i Kundgjørelsen af 28. Jan. 1852,
kunde B. ikke længere følge Regeringen, og han
aftraadte Dagen forinden. Efter den Tid kom han,
som dog endnu var en Mand i den kraftigste Alder og
forenede saa mange Betingelser for at kunne øve stor
Indflydelse til alle Sider, mærkelig nok ikke til at
spille nogen politisk Rolle. Han blev vel i 1853 valgt
til Rigsdagens Landsting, udnævntes 26. Juli 1854 til
Medlem af det kongevalgte Rigsraad og valgtes efter
Forfatningen af 2. Okt. 1855 til det ved den skabte
Rigsraad for hele Monarkiet, men han indtog i disse
Forsamlinger en meget tilbagetrukken Stilling. Det er
sandsynligt, at man navnlig i Dec. 1854 har bestræbt
sig for at faa ham ind i det da dannede Kabinet, hvis
nominelle Chef var P. G. Bang, men i alt Fald har han
afslaaet at ombytte sin landlige Ro paa Søllerødgaard
med en fornyet aktiv Deltagelse i 
Politikken. Derimod modtog han i Marts 1855
en Konstitution som Domænedirektør. Hans Død
3. Sept. 1857 i Interlaken i Schweits efterlod 
for saa vidt ikke nogen tom
Plads, men Tabet af denne rolige, sindige Dygtighed,
præget af en gjennemgaaende Vederhæftighed, om end
rigtignok noget tør og frygtsom, føltes dog mere
end én Gang under de efterfølgende Tiders stærke
Bevægelser. - B. blev 3. Okt. 1832 gift med Sophie
Amalie Komtesse af Schmettau (f. 1810), med hvem han
havde en talrig Børneflok hun er nu Dekanesse for
Vallø Stift.

Barfod, Dansk Rigsdagskalender, 1856.

<i>C. St. A. Bille.</i>
</chapter>

<chapter name="Bardenfleth, Frederik, 1734-1800, Gehejmeraad">
<b>Bardenfleth, Frederik,</b> 1734-1800, Gehejmeraad,
en Søn af ndfr. nævnte Generallieutenant Johan
Frederik B. (d. 1736) og dennes anden Hustru, blev
født i Dec. 1734 og udnævntes 1752 til Hofjunker
og 1755 til Regeringsraad i Oldenborg. Her blev
han 1759 Landfoged i Stadt- og Butjadingerland og
1761 holstensk Landraad. 1771 forflyttedes han som
Landfoged til Fogedierne Viermarsk og Geest, men
udnævntes alt 2 Aar efter til Amtmand over Aabenraa og
Lygum Klosters Amter. Ogsaa her blev han dog kun kort,
i det han 1774 i Dec. udnævntes til 2. Deputeret
i Rentekammeret; kort forinden havde han faaet
Kammerherrenøglen, og i 1780 blev han hvid Ridder,
men afgik kort Tid efter fra Rentekammeret, i det
han udnævntes til Amtmand i Rensborg. Efter senere i
nogle Aar at have været Administrator for Grevskabet
Rantzau udnævntes han i 1795 til Gehejmeraad og
Kansler ved Overretten i Gottorp. I denne Stilling
døde han 19. Sept. 1800. Siden 10. Sept. 1762 levede
han i et, dog barnløst Ægteskab med Magdalene Marie
Ludovica f. v. Bassewitz, der var født 10. Dec. 1742
og døde 1812.

<i>Thiset.</i>
</chapter>

<chapter name="Bardenfleth, Frederik Løvenørn, 1781-1852, Officer">
<b>Bardenfleth, Frederik Løvenørn,</b> 1781-1852, Officer,
Søn af ndfr. nævnte Generalmajor Johan Frederik B. (d. 1811) 
og dennes første Hustru, er født 15. Juli 1781
og indtraadte som 10 Aars Dreng som Vicefrikorporal i
Faderens Regiment, hvor han 1798 blev virkelig Kornet
og 1801 Sekondlieutenant. Fra ung af følte han en
levende Higen efter at uddanne sin Aand og udvide
sine Kundskaber, og han tilfredsstillede med stort
Udbytte denne Trang under et treaarigt Ophold i Kiel,
hvor han fra Avg. 1802 til Nov. 1805 studerede ved
Universitetet, samtidig med at han udviklede sine
fortrinlige Evner og Anlæg for den militære Tjeneste
ved tillige at deltage i Undervisningen i den af
Binzer ledede saakaldte 
Generalstabsskole. Efter Tilendebringelsen af disse
Studier stod B., en smuk og kraftfuld Yngling, som en
af de første blandt sine jævnlige, selvskreven til
at gjøre Karrière, og Lykken svigtede ham heller
ikke. Strax ved næste Aars Begyndelse blev han
Aide-Generalkvartermester under Binzer, 1808 udnævntes
han til Ritmester og blev ansat ved Generalkommandoen
i Holsten som Divisionskvartermester, i hvilken
Egenskab han med Ewalds Korps, hvis Stabschef var
Prins Vilhelm af Holsten-Beck, Aaret efter deltog i
Expeditionen i Nordtyskland. Han udmærkede sig her
ved Mod og Konduite, frelste efter Indtagelsen af
Stralsund denne By for Plyndring og hædredes for sit
Forhold saa vel med den hollandsk-franske Reunionsorden
som med det danske Ridderkors. Begivenhederne ved
Stralsund 1809 har B. selv fortalt i et smukt udstyret
Værk (1846), der tillige indeholder en temmelig
udførlig Beretning om den under Stormen faldne
Friskarehøvding Schills Levned og Bedrifter. 1812 blev
B. Major, deltog 1813 som Souschef hos Frederik af
Hessen med udmærket Dygtighed i Felttoget i Meklenborg
og Holsten og belønnedes herfor med Sølvkorset. I 1814
fungerede han som Kommandør for Generalkommandos tab
en i Nørrejylland, men blev derpaa paa ny ansat som
Souschef hos Frederik af Hessen, da denne 1815 med
Auxiliærkorpset drog til Frankrig. Under Opholdet
her fungerede B. 1817 og 1818 som Kommandant i den
lille Fæstning Bouchain. Ved Tilbagekomsten 1818 fra
Frankrig, hvilket Land hædrede ham med Ordenen du
mérite militaire, ventede nye Tillidshverv ham, i det
Frederik VI, der med Interesse havde fulgt hans Færd,
det følgende Aar ansatte ham som Gouvernør for Prins
Frederik (senere Frederik VII), en Post B. beklædte,
indtil Prinsen 1826 naaede Myndighedsalderen,
hvorefter Kongen tog ham til Adjudant hos sig. B. var
imidlertid 1823 bleven Oberstlieutenant, havde i
1824 faaet Titel af Kammerherre og blev 1826 udnævnt
til Overadjudant i Generalstaben og dekoreret med
Kommandørkorset af Danebrog. Som Adjudant hos Kongen
anvendtes han i flere Missioner, saaledes 1831
i Sendelse til Frankfurt for at varetage Statens
Interesser i den tyske Forbundshær. 1832 blev han
Oberst, Aaret efter Generalkvartermesterlieutenant i
Staben og i 1834 Kommandør for Livgarden til Hest og
tillige Chef for Landkadetkorpset. Sammen med disse
Embeder overdroges der ham 1839, umiddelbart efter
Frederik VI's Død, Chefsposten for den militære
Højskole, for hvilken Institution han ligesom for
Kadetkorpset vedblev at staa i Spidsen til sin Død,
medens 
han 1842 fratraadte Kommandoen over
Hestgarden. 10. Juni 1841 benaadedes han med
Storkorset af Danebrog, samtidig med at han udnævntes
til Generalmajor, og 1846 blev han de kongelige
Ordeners Skatmester.

I Krigen 1848-50 kom han, som rimeligt var, paa Grund
af sin Alder og de Stillinger, han beklædte, ikke
til at tage aktiv Del, men da man efter Krigens Ophør
skulde have en Mand, der egnede sig til at overtage
den under de stedfindende politiske Forhold ikke
lette Kommando over det af den forrige Insurgentarmé
dannede Forbundskontingent, sendtes B., der 1849 var
udnævnt til Generallieutenant, over til Holsten som
kommanderende General. I denne Stilling døde han det
paafølgende Aar efter et virksomt og daadrigt Liv
og efter trofast at have tjent Staten under 4 Konger
19. Avg. 1852.

B. ægtede 1816 Sophie Ewald (f. 17. Nov. 1792 d.
27. Febr. 1829), Datter af Generallieutenant Johann
E. (d. 1813) og Susanne f. Ungewitter.

Erslew, Forf. Lex.
C. Th. Sørensen, Kampen om Norge.

<i>S. A. Sørensen.</i>
</chapter>

<chapter name="Bardenfleth, Jens Carl, 1780-1855, Officer">
<b>Bardenfleth, Jens Carl,</b> 1780-1855, Officer,
ældre Broder til foranst. Frederik Løvenørn B.,
er født i Slagelse 26. Febr. 1780. Han indtraadte
sammen med Broderen som Vicefrikorporal i Faderens
Rytterregiment, blev 1792 Kornet à la suite og
kom derpaa til fynske Dragoner, hvor han 1801 blev
Sekondlieutenant; studerede derpaa fra 1802-5 ved
Kiels Universitet og gjennemgik Generalstabsskolen
under Binzer. Som de to Brødre saaledes fulgtes ad
fra Begyndelsen af deres Løbebane, saaledes bleve de
ved senere gjennem Livet. Det er ganske ejendommeligt
at se, hvorledes næsten enhver Udnævnelse til en
højere militær Grad lige til Generalmajor for begges
Vedkommende bogstavelig talt fandt Sted paa samme
Dag, den ældres lige foran den yngres. I Retning
af Gunstbevisninger, Overdragelse af specielle
Tillidshverv som og i Indflydelse tog dog den yngre
Broder efterhaanden Forspringet. Udnævnt 1806
ligesom Broderen til Aide-Generalkvartermester
deltog J. C. B., ansat i Ewalds Stab, dette
Efteraar i Begivenhederne ved Lybek, hvor Resterne
af Blüchers Korps tilintetgjordes, og hvori de
danske Grænsetropper for at værge Nevtraliteten
indvikledes. B. selv blev under Affæren 6. Nov. ved
Stockelsdorf ilde tilredt af talrige Hugsaar. 1808
udnævntes han til Ritmester og Divisionskvartermester
og attacheredes Bernadotte, da denne 
med sit fransk-spanske Korps rykkede ind i
Danmark. Efter at denne Mission var endt, blev
han ansat som Kommandør for Generalkommandostaben
i Fyn og forblev her indtil 1813, da han, udnævnt
til Overkvartermester og Aaret forud Major, blev
ansat som Stabschef ved den bevægelige Armédivision,
der i Juli med Navn af Auxiliærkorps under Befaling
af Frederik af Hessen underlagdes Marechal Davout. I
denne Post lagde B. stor Dygtighed for Dagen, blev for
sit Forhold i Træfningen 18. Sept. ved Zarenthin og
Klein-Zachern Ridder af Danebrog og bidrog væsentlig
til, at det lykkedes det danske Korps, da det efter
Napoleons Nederlag ved Leipzig til Dels blev overladt
til sig selv, med Sværdet i Haanden at bane sig Vej
gjennem de omringende Fjender, saaledes f. Ex. i
Træfningen ved Sehested 10. Dec., til Fæstningen
Rensborg. Ankommen her fattede Prinsen af Hessen den
Plan at gjøre Fæstningen til Centralpunkt for nye
Bevægelser mod Fjenden, saaledes at den øvrige Del af
Hæren rykkede til Undsætning, men denne utvivlsomt
rigtige militære Tanke, hvori han støttedes af
B., vandt ikke Kongens Bifald, i det Frederik VI
meget mere vilde have Hæren samlet paa Fyn, og der
udspandt sig i den Anledning en levende Brevvexling
mellem Prinsen og Kongen. Prinsens Breve, til
Dels konciperede og alle renskrevne af B. og derfor
almindelig kaldt de Bardenflethske Breve, vare holdte
i en djærv, men skarp og bitter Tone; de bedrøvede
Kongen, paa samme Tid som de vakte hans Misnøje,
og foranledigede, at B. blev fjærnet fra Prinsen
som første Raadgiver. Efter Fredslutningen 1814 blev
B. paa ny Kommandør for fynske Generalkommandostab,
hvor han, udnævnt 1823 til Oberstlieutenant,
1832 til Overadjudant i Generalstaben, forblev til
sidstnævnte Aar, da han ansattes som Oberst og Chef
for Livregiment lette Dragoner. Han var Repræsentant
for Rytteriet i den store Militærkommission, der
gjorde Udkast til Arméplanen af 1842, men skal
ikke her have formaaet at gjøre sine Anskuelser om
Vaabenets Organisation gjældende. 1841 blev han
Generalmajor og næste Aar ansat som Kommandant i
Rensborg. I denne Stilling kunde det ikke undgaas,
at han med sin varme, patriotiske Følelse maatte
komme i Strid med den mere og mere om sig gribende
Slesvigholsteinisme, som han uden Personsanseelse af
al Magt bekæmpede, og i Steden for tilbørlig at støtte
den for Faren aarvaagne Mand begik man den Fejl med
Udgangen af Aaret 1845 at fjærne ham fra den vigtige
Post, i det der samtidig meddeltes ham Afsked som
Generallieutenant. 1836 havde han erholdt 
Kommandørkorset, 1843 Storkorset af Danebrog. Efter sin
Afskedigelse levede B. i Frederiksborg, følgende
ogsaa som Privatmand med levende Interesse de vigtige
Tildragelser, der snart efter paafulgte. B. blev gift
11. April 1811 med Elisabeth Charlotte v. Schmidten,
f. 7. Jan. 1786 d. 11. Febr. 1865, Datter af Johan
Frederik v. S. til Williamsborg ved Horsens. Han
døde 24. Sept. 1855.

Tidsskrift f. Krigsvæsen, 1855.
Erslew, Forf. Lex. 
C. Th. Sørensen, Kampen om Norge.
Meddelelser fra Krigsarkiverne II.

<i>S. A. Sørensen.</i>
</chapter>

<chapter name="Bardenfleth, Johan Frederik, 1674-1736, Officer">
<b>Bardenfleth, Johan Frederik,</b> 1674-1736, Officer,
hørte til den bekjendte gamle bremiske Adelsslægt
og var en Søn af Ado B. til Rechteburg og Anne
Margrethe Schaden. Han var født 2. Dec. 1674. Han blev
Sekondlieutenant 1699 og deltog som Rytterofficer i
alle de Kampe, som de danske Hjælpetropper bestode i
Flandern til 1714, da han ved Fredens Slutning vendte
hjem som Oberst og Chef for Livregiment Ryttere, i
Spidsen for hvilket han deltog i Felttoget i Pommern
1715. Saa hurtig havde han avanceret, at han allerede
1706 var bleven Major i holstenske Rytterregiment og
1709 Oberstlieutenant i Livregimentet, hvis Chef han
var lige til 1723, da han blev Chef for Livgarden
til Hest. 1720 var han bleven Generalmajor, og
28. Nov. 1733 blev han Generallieutenant i Rytteriet,
men vedblev at være Oberstlieutenant i Hestgarden --
hvis Oberst Kronprinsen var --, til han tog sin Afsked
15. Juli 1735, samtidig med at der tilfaldt ham en
større Arv efter en ugift Broder i Bremen. Han døde
Aaret efter, 14. April 1736, paa sit Gods Nutzhorn
ved Delmenhorst. Han blev gift 1. 19. Nov. 1724 med
Georgette Henriette Dorthe Rigsfriherreinde Goertz
(f. 1708 d. 30. Juni 1787), en Datter af den holstenske
Minister Georg Henrik G. og Christiana Magdalena
v. Reventlow. Efter at være bleven separeret fra
hende blev han anden Gang gift 31. Okt. 1731 med
Hoffrøken hos Dronning Sophie Magdalena, Sophie
Amalie Bonar (f. 25. Juli 1704 d. 28. Juni 1760), en
Datter af General J. P. B. Hun blev dame de l'union
parfaite 1732.

<i>P. F. Rist.</i>
</chapter>

<chapter name="Bardenfleth, Johan Frederik, 1740-1811, Officer">
<b>Bardenfleth, Johan Frederik,</b> 1740-1811, Officer, født
7. Okt. 1740, Søn af daværende Major ved 2. jyske
Kavalleriregiment Johan Frederik B. (f. 1695 d. 1771)
og Anna Elisabeth f. Lasson (f. 1715). Indtraadte med
11 Aars Alderen som Kadet i Regimentet, hvor Faderen
stod, gjorde sig her bemærket ved Flid og gode Anlæg
for den praktiske Tjeneste, protegeredes og opnaaede
i en Alder af kun 19 Aar, da Faderen avancerede,
at faa Kommandoen over dennes Kompagni 
Ryttere som Ritmester; 1765 blev han Sekondmajor ved
Regimentet, der da kaldtes jyske Kyrasserregiment,
men nogle Aar senere fik Navn af sjællandske Regiment
Ryttere, og avancerede 1779 til Oberstlieutenant,
1784 til Oberst. 1789 blev han Generalmajor og Chef
for slesvigske Regiment Ryttere, hvilken Post han
beklædte indtil 1808, da han udnævntes til under Carl
af Hessen at føre Kommandoen i Nørrejylland. B. blev
hvid Ridder 9. Febr. 1808. Han ejede Harritslevgaard
i Fyn. Han var 2 Gange gift: 6. Sept. 1771 ægtede
han Sophie Magdalene de Løvenørn (f. 25. Avg. 1741 d.
2, Sept. 1786) og Aaret efter hendes Død Søsteren,
Ingeborg Dorothea de Løvenørn (f. 31. Juli 1744 d.
30. Sept. 1814), Døtre af Konferensraad og Amtmand
Frederik de L. til Bregentved (d. 1779) og Frederikke
Sophie f. v. Holsten (d. 1774). B. døde 27. Jan. 1811.

<i>S. A. Sørensen.</i>
</chapter>

<chapter name="Bardenfleth, Johan Frederik, 1772-1833, Søofficer">
<b>Bardenfleth, Johan Frederik,</b> 1772-1833, Søofficer,
fødtes 19. Avg. 1772 i Holbæk, en Søn af ovfr. nævnte
Generalmajor Joh. Fred. B. (d. 1811). Som toaars
Kadet deltog han i sin Onkel Admiral Løvenørns
Togt til Grønland for at finde Østerbygden
(1786). 1789 udnævntes han til Sekondlieutenant og
attacheredes Admiral Løvenørn paa dennes Sendelse til
Marokko. 1796 forfremmedes han til Premierlieutenant;
2 Aar senere ansattes han som Lærer i Navigation
ved Søkadetakademiet og avancerede der til
Næstkommanderende. I Slaget paa Reden 1801 var han
Næstkommanderende paa Defensionsprammen Charlotte
Amalie (Kapitajn Kofoed); efter Slaget dekoreredes
han med Guldmedaillen, hvorhos O. Fischer omtaler
ham særdeles rosende i sin Rapport. Om Slaget
har han s. A. udgivet et «Udkast til en militær
Beskrivelse». Samme Aar blev han Kapitajnlieutenant
og Kammerjunker og ansattes tillige 1806 som Gouvernør
hos Prins Frederik Ferdinand. 1808 udnævntes han
til Vice-Ceremonimester ved Ordenskapitlet. 1810
ansattes han som Hofchef hos Prins Ferdinand, i
hvilken Stilling han forblev til sin Død, i det Stillingen 
blev ham forbeholdt, da han 1822 blev Interims-Generalgouvernør 
i Vestindien. Denne sidste Post forlod han 1827, men først 1829 
entledigedes han fra den. 1813, da Prins Christian Frederik gik 
til Norge, blev han tillige Opdrager for dennes Søn, den senere 
Kong Frederik VII. ved Afgangen fra hvilken Stilling
han udnævntes til Storkors af Danebrog efter
forinden at have tilbagelagt de mellemliggende
Ordensgrader. 29. Nov. 1826 tillagdes der ham
Kontreadmirals Karakter. 1828 blev han Ceremonimester
ved Ordenskapitlet og 3 Aar derefter Skatmester
sammesteds. Han døde 3. Febr. 1833. Foruden den
omtalte Beskrivelse af Slaget paa Reden har han 
udgivet et Par videnskabelige Afhandlinger, af hvilke
navnlig en «Om Orkaner» (i Videnskabernes Selskabs
naturvidensk. og math. Afhandl. 5. Bd.) vidner
om betydelig Indsigt, naar henses til det lave
Standpunkt, paa hvilket Meteorologien den Gang stod.

B. var gift med Augusta Vilhelmine v. Hellfried,
Datter af Generalpostdirektør C. F. v. H., og efterlod
sig 3 Døtre og 2 Sønner, af hvilke den yngste var

den ovfr. nævnte Gehejme-Statsminister Carl Emil B.

Erslew, Forf. Lex.

<i>C. With.</i>

</chapter><chapter name="Barfod, jvfr. Barfoed.">

<b>Barfod,</b> jvfr. Barfoed.

</chapter><chapter name="Barfod, Hans Peter, f. 1834, Hospitalsforstander, Forfatter">

<b>Barfod, Hans Peter,</b> f. 1834, Hospitalsforstander,
Forfatter. Han er født i Kjøge 11. Maj 1834, hvor
hans Fader, Christian Severin B., da var Kjøbmand,
siden Toldbetjent i Rødby og Maribo. Forældrenes
trange Kaar og Sønnens tidlige og levende Optagethed
af forskjelligartede Interesser gjorde ham Vejen til
en fast Stilling i Livet meget vanskelig. 1854 tog han
dansk juridisk Examen; men medens han maatte erhverve
sit Ophold ved Kontorarbejde, søgte han samtidig ad
forskjellige Veje et dybere Livsindhold. Han syslede
med Poesi, Statistik, Topografi o. a. og var desuden
stærkt optaget af de religiøse Spørgsmaal, der drejede
sig om de to Poler Grundtvig og S. Kierkegaard. Ved
privat Understøttelse fik han 1860 Lejlighed til
en Rejse i Tyskland og Schweits. Indtryk fra denne
nedlagde han i et med Bifald modtaget Skrift, «Fra
en Rejse». Efter Opfordring fra Aalborg overtog han
1861 Udgivelsen af et nyt national-liberalt Blad,
«Aalborgposten», der skulde modarbejde Bernhard Rées
bekjendte Organ, «Aalborg Stiftstidende». Herved
fik han mange Vanskeligheder at kæmpe med og maatte
til sidst afhænde Bladet. Da han saaledes stod
uden Livsgjerning, tilbød Biskop Kierkegaard ham
1865 foreløbig Plads i sit Hus, for at han kunde
ordne Søren Kierkegaards efterladte Papirer. Dette
ledede til, at han s. A. blev Biskoppens Amanuensis
og Stiftskasserer. Udgav 1869-77 med stor Omhu,
men under en Del Modstand, de 3 første Bind af
S. Kierkegaards «Efterladte Papirer». 1875 blev han
tillige Hospitalsforstander i Aalborg, til hvilken
Gjerning, baade i Forholdet til de gamle i Hospitalet
og til den ærværdige Stiftelse, han hengav sig med
største Interesse. Fra 1878 optog han det som sin
Opgave at tilvejebringe en kyndig Restavration af den
gamle Hospitalsbygning. -- Foruden de nævnte Skrifter
har han udgivet flere mindre Afhandlinger og Indlæg i 
Dagens Spørgsmaal samt en Del spredte Digte. --
Ægtede 24. Sept. 1868 Marie Katrine Tang, Datter
af den bekjendte Etatsraad A. E. M. T. til Nørre
Vosborg. Han døde 4. Sept. 1892. Hans Fader var 
Søn af den S. 534 biograferede Hans Peter Barfoed.

<i>H. F. Rørdam.</i>
</chapter>

<chapter name="Barfod, Immanuel, 1820-96, Præst, Genealog">
<b>Barfod, Immanuel,</b> 1820-96, Præst, Genealog. Han
er født 16. Juli 1820 i Lyngby, Aarhus Stift,
hvor hans Fader, ndfr. nævnte Hans Peter Barfoed,
da var Præst og Seminarieforstander; Moderen
hed Charlotte Christine f. Guldberg. Blev 1838
Student fra Vordingborg Skole og tog 1843 theologisk
Attestats. Efter at have været Huslærer i 1 1/2 Aar hos
Justitsraad Wolff paa Engelholm blev han 1845 Lærer
ved Borgerskolen i Nykjøbing p. F. Her samlede og
udarbejdede han med overordentlig Flid og Nøjagtighed
«Den falsterske Gejstligheds Personalhistorie»
(udkom 1849 og 1854 i 2 Dele). 1851 blev han Præst i
Oversø ved Flensborg, hvorfra han 1854 forflyttedes
som Hovedpræst til Sørup i Angel. Efter i 10 Aar
at have gjort udmærket Fyldest i denne vanskelige
Stilling blev han 1864 afsat af den fjendtlige
Civiløvrighed. Samme Aar blev han Præst i Herredskirke
og Lille Løjtofte ved Nakskov, hvorfra han 1874
forflyttedes til Vaabensted ved Saxkjøbing. Er
tillige (fra 1884) Provst i Musse Herred. Gift 1846
med Johanne Christiane Frederikke Thomsen. -- Foruden
ovennævnte Presbyterologi har han udgivet enkelte
andre genealogiske og personal-historiske Arbejder,
der alle udmærke sig ved stor Nøjagtighed. Han døde 
15. Maj 1896.

Erslew, Forf. Lex.
Elvius, Danmarks Præstehist. 1869-84 S. 554.

<i>H. F. Rørdam.</i>
</chapter>

<chapter name="Barfod, Niels, 1696-1739, Præst">
<b>Barfod, Niels,</b> 1696-1739, Præst, fødtes i Kjøbenhavn
11. Juni 1696. Faderen var ndfr. nævnte Admiral
Niels Larsen B. Gik i Aarhus Skole, deponerede 1713,
tog Exam. theol. 1715. Udgav 1718 en Disputats «de
hæreticis primi seculi». Drog saa udenlands, opholdt
sig en Tid i Hamborg, Jena og Leipzig. I Jena vendte
han sig til juridiske Studier og holdt, da han forlod
Staden, en Disputats «de necessitate juris naturalis». 
Fra Tyskland drog han til Holland, hvor han studerede i 
Leiden og Utrecht, og der fra til Oxford, hvor han i det
Bodleyanske Bibliothek fandt nogle uudgivne Fragmenter
af Kirkefædrene. Efter et kort Ophold i Paris kom han
hjem 1728 og blev kaldet til Sognepræst i Kalundborg,
hvor han forblev, til han 1732 blev udnævnt til
Stiftsprovst i Christiania. Her døde han 10. Maj
1739. Han blev 14. Maj 1732 (2. Gang) gift med Johanna
Johansdatter Fischer, Datter af Joh. F., Landsdommer
over Laaland, og Martha (Marie?) f. Brinch. 
Hun ægtede senere Stiftsprovst i Christiania
Rasmus Paludan og døde 31. Okt. 1754.

Han har selv indført sit Levnedsløb i Christiania Biskops
Ordinationsprotokol (Rigsarkivet).

<i>D. Thrap.</i>
</chapter>

<chapter name="Barfod, Niels Larsen, 1650-1730, Søofficer">
<b>Barfod, Niels Larsen,</b> 1650-1730, Søofficer, fødtes
5. April 1650 paa Taasinge, hvor Faderen var
kgl. Proviantkommissarius; Moderen hed Kirstine
Løve. I 16 Aars Alderen sendtes han af Cort
Adeler til Holland for at lære Søvæsen og kom
hjem igjen 1675, hvorefter han strax ansattes som
Maanedslieutenant. B.s første Togt i dansk Tjeneste
var med Skibet «Oldenborg» til Ostindien, hvor Chefen,
Kapitajn Bähr, døde, og hvorfra den 25aarige unge
Mand altsaa maatte føre Skibet hjem. Aaret efter
udnævntes han til Chef for Snaven (Briggen) «de 4
kronede Liljer», med hvilken han deltog i Slaget
ved Øland under Niels Juel. Aaret herefter (1677)
blev han Kapitajn efter at have bestaaet en højst
ærefuld Kamp med Fregatten «Carlshavn» mod 4 svenske
Skibe, for hvilke han til sidst i synkefærdig Stand
maatte stryge. 1679 blev B. afsendt med Orlogsskibene
«Delmenhorst» og «den flyvende Hjort» (Kapit. Bagge
Knudsen Busch) fra Niels Juels Flaade til Bornholm
for at afhente svenske Krigsfanger, men angrebes ved
Afsejlingen af 5 svenske Orlogsskibe under Major
Ankarstjerna. B. forsvarede sig imidlertid kjækt
og undslap lykkelig i Mørket til Kjøbenhavn. 1683
sendtes han med Fregatten «Stjærnen» til Arnage
Havn paa Bornholm for at overvintre og der at
undersøge, om Stedet egnede sig til Krigshavn;
men Fregatten forliste i Storm og Isgang, og Planen
opgaves derefter. Efter flere andre Chefskommandoer
udnævntes han 1694 til Kommandørkapitajn og Chef for
Orlogsskibet «Gyldenløve», som tillige med Snaven
«Pakan» konvoierede til Frankrig. Paa dette Togt havde
han ud for Downs en Kamp at bestaa med 3 engelske
Orlogsskibe, da han nægtede at kippe sin Vimpel for
den engelske Admiral Showel. Efter at have faaet
20 Mand dræbte og Saarede strøg han til sidst, men
fik dog atter sit Skib frigivet kort efter. 1700
forfremmedes han til Interims-Schoutbynacht
og kommanderede som saadan de danske Pramme,
der kæmpede paa Reden med den svenske, engelske
og hollandske Flaades Bombarderfartøjer, hvorved
han med stor Tapperhed forhindrede et virksomt
Bombardement af Hovedstaden. 4 Aar derefter udnævntes
B. til Indrulleringschef i Jylland. 1710 var han
som Viceadmiral Eskadrechef under 
Generaladmiral U. C. Gyldenløve med Flaaden paa Kjøge Bugt,
men detacheredes med 6 Orlogsskibe til Nordsøen. 1711
var han paa ny Eskadrechef ved Hovedflaaden og
fik under Gyldenløves Sygdom Ordre til at tage
Overkommandoen og dække en Artilleritransport. Dette
Hverv mislykkedes, og en Kommission blev nedsat for
at undersøge hans Forhold. 1712 var han atter en
kort Tid Chef for Hovedflaaden i Østersøen, senere
Eskadrechef under Gyldenløves Overbefaling, i hvilken
Egenskab han deltog i den 3 Dage lange Kamp, som
Gyldenløve 28. Sept. indledede med Svenskerne. Slaget
blev kun en løbende Fægtning uden noget Resultat;
men B. anklagedes senere for at have vist Mangel
paa Konduite. En kongelig Befaling af 15. Jan. 1714
ophævede vel Sagen, men B. fik senere ingen Kommando
i Søen. Han forfremmedes samme Aar til Admiral og
forblev i denne Stilling som Admiralitetsdeputeret
og Deputeret i Søetatens Generalkrigskommissariat
indtil hen imod sin Død, der indtraf 23. Febr. 1730.

B. var gift to Gange, 1. med Janicke Bähr, der døde
38 Aar gammel 21. Marts 1687, og med hvem han havde
en Søn, 2. med Magdalene Jørgensdatter Witt, der
skjænkede ham 3 Sønner og 2 Døtre.

Marmora Dan. II, 113.
Lützow, Hist. Efterretn. om danske Søe-Officierer I, 26 ff.

<i>C. With.</i>
</chapter>

<chapter name="Barfod, Povl Frederik, f. 1811-96, historisk Forfatter og Politiker">
<b>Barfod, Povl Frederik,</b> f. 1811-96, historisk Forfatter
og Politiker. Frederik B. er født i Lyngby ved Grenaa f. 7. 
April 1811 d. 15. Juni 1896, Søn af ndfr. nævnte Præst Hans Peter
Barfoed og Marie Cathrine f. Hjorth og altsaa
Halvbroder til ovfr. nævnte Immanuel B. Som Dreng
stod hans Hu til Søen, og han kom derfor silde
til Studeringerne. Imidlertid blev han dog Student
1828 (privat) og tog 2. Examen, men forlod derpaa
Kjøbenhavn i nogle Aar og var en Tid Huslærer paa
Landet. Fra 1832 har han haft stadigt Ophold i
Hovedstaden, hvor han først var Lærer og siden kom
ind i en omfattende litterær Virksomhed. Om Sommeren
foretog han i en Række Aar Fodvandringer omkring i
Landet for i de stedlige Arkiver, Kirkebøger osv. at
indsamle personalhistoriske Oplysninger. Udgav 1835-36
«Poetisk Læsebog for Børn og barnlige Sjæle», der
vandt meget Bifald, ikke mindst ved de med Flid
samlede og livlig meddelte Oplysninger om en stor
Del af vore Digtere, som ledsagede Skriftet. Var
1836 en af Stifterne af «Selskabet for en forbedret
Retskrivnings Udbredelse», hvis Ugeskrift han
til Dels, 
redigerede. 1838-39 var han Amanuensis ved
Universitetsbibliotheket. Den dybe Interesse, han
nærede for Nordens Enhed, gav sig ikke blot Vidnesbyrd
i forskjellige Digte, men ogsaa i Stiftelsen af et
Tidsskrift, «Brage og Idun» (1839-42), der samlede
værdifulde Bidrag fra Forfattere i alle Nordens
Lande. Siden 1846 (til 56) var han Bibliothekar i «det
skandinaviske Selskab» og udgav 1845-46 «Skandinavisk
Folkekalender».

I Christian VIII's Tid kom B. navnlig stærkt md
i politisk Virksomhed, først med Sønderjyllands
Bevarelse for Danmark for Øje og siden som Deltager
i den «bondevenlige» Bevægelse, til hvis ivrige
Forkæmpere han hørte saa længe, indtil han troede
at se, at Lederne satte Partiinteresserne over den
nationale Sag. 1844-47 redigerede B. «Almuevennen»,
der var Partiets Organ. I Anledning af Skriverier af
politisk Art blev han 1846 sat under Generalfiskalens
Tiltale og idømt 5 Aars Censur, der dog bortfaldt
ved Kongeskiftet. 1848-49 udgav han «Danmarks
Gejstlighed, en personalhistorisk-statistisk Aarbog»,
hvis Nøjagtighed i de statistiske Angivelser vandt
almindelig Anerkjendelse, medens de Karakteristikker
af afdøde Præster, som Værket indeholdt, paadrog
Forfatteren manges Dadel. Ved sin Udgave af Ambrosius
Stubs samlede Digte (1848-52) førte B. denne forglemte
Digter atter ind i den danske Læseverden.

Som Repræsentant for Møen deltog B. i den
grundlovgivende Rigsforsamling, i hvis Forhandlinger
han tog ivrig Del, og hvis Historie, kortelig fortalt,
han udgav 1849. Siden var han i en lang Aarrække, med
en lille Afbrydelse, begrundet paa at han 1853 skilte
sig fra Bondevennerne, Folketingsmand for forskjellige
Kredse, indtil en Døvhed, som han ved et Uheld havde
paadraget sig, nødte ham til (1869) at trække sig
tilbage fra Rigsdagsvirksomheden. 1853 udgav han sit
Hovedværk, «Fortællinger af Fædrelandets Historie»,
der senere er udkommet i flere meget forøgede Oplag
(4. Udg., 1874). Medens dette Værk af de fleste
blev modtaget med stort Bifald, fandt det i Prof. 
C. Paludan-Müller en Stræng Kritiker, som navnlig
forekastede Forfatteren, at hans Fremstilling var alt
for farvet af hans nationale og politiske Opfattelse,
til at den kunde gjælde for sand Historie. 1855-61
var B. Fuldmægtig i Indenrigsministeriets Arkivkontor
og siden i nogle Aar (til 1866) Assistent ved det
kgl. Bibliothek. Men fast Embedsvirksomhed synes
ikke ret at have ligget for ham. Senere tilstedes der
ham i Betragtning af hans litterære Fortjenester en
aarlig Statsunderstøttelse. Forskjellige velgjørende
Formaal have i ham haft en varm Talsmand 
og en god Støtte. Trods sin høje Alder har
han hidindtil med usvækket Kraft fortsat sin
Skribentvirksomhed. Nævnes kan saaledes hans
«Rejse i Dalarne» (1863), Levnedstegninger af
N. F. S. Grundtvig (til hvem B. i næsten hele sit
Liv har været nøje knyttet), Peter Andreas Fenger og
Svend Grundtvig og endelig hans sidste Værk, «Danmarks
Historie fra 1319 til 1536» (1885-86). -- Hele B.s
offentlige Virksomhed har haft et gjennemgaaende
idealt Præg. Have end mange, navnlig i tidligere Tid,
misbilliget hans hensynsløse Udtalelser, har dog næppe
nogen draget hans Sandhedskjærlighed og Fædrelandssind
i Tvivl. -- Siden 1841 har han været gift med Emilie
f. Birkedal, f. 1813, Datter af Forpagter L. H. B. 
Han døde 15. Juni 1896.

Erslew, Forf. Lex.
Barfod, Rigsdagskalender.

<i>H. F. Rørdam.</i>
</chapter>

<chapter name="Barfoed, Christen Thomsen, 1815-89, Kemiker">
<b>Barfoed, Christen Thomsen,</b> 1815-89, Kemiker. Han blev
født 16. Juni 1815 i Stege, hvor hans Fader, Erik
Christian B., var Apotheker (d. 5. Avg. 1854, gift med
Anne Cathrine f. Laurberg, d. 11. Nov. 1869), blev 1827
optagen i Vordingborg Latinskole og 1832 dimitteret
til Universitetet. Aflagde s. A. Exam. art.,
1833 Exam. philos., 1835 farmacevtisk Exam., 1839
polyteknisk Exam. i anvendt Naturvidenskab. Fra
Nov. 1839 til Febr. 1842 foretog han med offentlig
Understøttelse en videnskabelig Rejse til Udlandet,
studerede paa denne, med længere Ophold i Berlin,
Wien og Paris, især Kemi og Mineralogi og satte sig
derhos ind i den nyere Spiritusfabrikation. 1844
vandt han Præmien for et af Videnskabernes Selskab
udsat Prisspørgsmaal. Fra 1844-46 var han Alumnus
paa Borchs Kollegium. I 1846 ægtede han Elise Petrine
Hedvig Mathilde Viborg (f. 1817), Datter af Etatsraad,
Forstander for Veterinærskolen E. N. V. Fra 1845 var
B. Docent i Kemi og Fysik ved Veterinærskolen, fra
1850 konstitueret Lektor ved samme; fra 1850-59 Lærer
i Kemi ved den militære Højskole. I dette Tidsrum
foretog han (1856) med offentlig Understøttelse
en kortere Rejse til Tyskland og Frankrig. Fra
1858 var han Lektor i Kemi og Farmaci ved den
efter Lov af 8. Marts 1856 oprettede Veterinær- og
Landbohøjskole, hvis ypperlige kemiske Laboratorium
han indrettede. Denne Plads beklædte han indtil
22. Avg. 1887, da han efter Ansøgning erholdt sin
Afsked. -- Foruden de Forelæsninger, hans Embeder
paalagde ham, holdt han fra 1843-58 gjentagne Gange
baade offentlige (for Landhusholdningsselskabet,
Selskabet for Naturlærens Udbredelse, Danmarks
Apothekerforening) og private Forelæsninger over
almindelig Kemi, Agerdyrkningskemi og 
farmacevtisk Kemi og ligesaa private Forelæsninger
over Fysik for Landmænd. B. var fra 1851
Medlem af det veterinære Sundhedsraad,
fra 1845-58 af Landhusholdningsselskabets
saakaldte «Kunstkommission», fra 1863-69 af
Forst-Examinations-Kommissionen samt af et Par andre
særlig nedsatte Kommissioner. Faa Stiftelsen og
Indretningen af Carlsberg-Fondet og især paa den i en
sjælden Grad vel overvejede Form af dets Statutter
havde B. betydelig Indflydelse; han valgtes ogsaa
strax til Medlem af dets Direktion og til Formand i
Carlsberg-Laboratoriets Bestyrelse; og efter Madvigs
Død 1886 er han bleven Direktionens Formand.

I 1856 fik B. Titel af Professor, 1865 blev han
Medlem af det kgl. danske Videnskabernes Selskab,
1877 Dr. med. honor. ved Upsalas Universitets 400
Aars Jubilæum, 1879 Dr. phil. honor. ved Kjøbenhavns
Universitets 400 Aars Jubilæum og 1885 Æresmedlem af
«Danmarks Apothekerforening».

Af særskilte Skrifter skrev og udgav han:
«Pistorius, Vejledning i Brændevinsbrænden, udg. af
Lüdersdorff, oversat og bearbejdet paa Dansk»
(1843), et Værk, der har faaet stor Indflydelse paa
vor Spiritusindustris Udvikling. Fremdeles: «Den
rene Krystallografis Hovedtræk» (1851); «Johnston,
Katekismus i Agerdyrkningskemi og Jordbundslære»
(3., 4., 5., 6. og 7. Oplag, 1858, 1863, 1867,
1870 og 1877); «Analysen af uorganiske, i Vand
opløselige Alkalisalte» (1863, 2. Opl. 1873). Men hans
Hovedværker ere dog hans: «Lærebog i den analytiske
Kemi. Prøvemidlerne og den uorganiske kvalitative
Analyse» (1863; 2. noget forøg. Udg. 1880), en sand
Pryd for vor Litteratur, og til hvilken ingen anden
let skal vise Mage, samt: «De organiske Stoffers
kvalitative Analyse» (1878). Sidstnævnte Skrift udkom
oprindelig trykt som Manuskript i 10 Hefter 1867-77;
i tysk Oversættelse udkom det 1881. Det har overalt
vakt betydelig Opsigt og stor Anerkjendelse hos
sagkyndige, i det det i Virkeligheden er enestaaende
i den kemiske Litteratur. Dels som Forarbejder til,
dels fremkaldte ved disse to Værker har B. leveret en
Række videnskabelige Afhandlinger især i «Tidsskrift
for Fysik og Kemi», i Videnskabernes Selskabs Skrifter
og Oversigter, til Dels ogsaa publicerede i «Journal
fur praktische Chemie» og «Zeitschrift fur analytische
Chemie». En særlig Interesse knytter sig til hans
Afhandling: «Om den danske Apothekertaxt fra 1645»
(Triers Arkiv for Farmaci 23. Bd., 1866), som nemlig
giver flere vigtige Bidrag til Farmaciens Historie
i Danmark. B.s Aandskraft er ikke bleven svækket med
Aarene. Hans to 
sidste Afhandlinger: «Om Kvægsølvforiltesaltenes
Natronbundfald» (Videnskabernes Selskabs Oversigter
1883) og «Om Kvægsølvforiltesaltenes Forhold mod
Ammoniak» (1885) ere maaske de mest fuldendte af alle
hans Arbejder, hvor man i lige Grad beundrer den
sikre, klare Tankegang, den Overlegenhed, hvormed
betydelige Vanskeligheder i det experimentelle
løses paa den simpleste Maade, og den utrolige
Taalmodighed, hvormed det samme Forsøg fortsættes
mange Maaneder igjennem. De ville bestandig staa som
Mønstre paa kemiske Afhandlinger. Alle B.s Arbejder
bære Præget af den Grundighed, Paalidelighed
og Samvittighedsfuldhed, som danne et af de
væsentligste Grundtræk i hele hans Personlighed,
og som ogsaa altid har udtrykt sig i hans lange,
frugtbringende Lærergjerning, hvorfor der maaske er
faa Lærere, til hvem deres Elever have sluttet sig
med større Tillid og Hengivenhed. Han døde 30. April 1889.

Erslew, Forf. Lex.
Levnedsbeskrivelser af de ved Kbhvns Universitets Firehundredaarsfest promov. Doktorer S. 27.                              

<i>S. M. Jørgensen.</i>
</chapter>

<chapter name="Barfoed, Erik Christian Nissen, f. 1847, Præst">
<b>Barfoed, Erik Christian Nissen,</b> f. 1847,
Præst. Chr. B. er født 6. Dec. 1847 i Kjøbenhavn;
han er en Søn af foregaaende. Han blev Student 1867 og
theologisk Kandidat 1873. Efter at have tilbragt 1 Aar
i Udlandet blev han Alumnus paa Borchs Kollegium og
var i nogle Aar theologisk Manuduktør. 1877-79 var han
Kateket ved Garnisonskirken i Kjøbenhavn, hvorfra han
forflyttedes til sit nuværende Embede som Sognepræst
i Hørsholm. 16. Marts 1880 ægtede han Thora Læssøe,
Datter af Slotsforvalter paa Rosenborg L. A. L. --
B. er Forfatter til «Alter og Prædikestol, liturgiske
Skildringer og Betragtninger» (1885), et omfattende og
indholdsrigt Værk, hvis Hensigt er at «give en samlet
Udsigt over Gudstjenestens Historie i hele Slægtens
Løb». Hans Arbejde vidner baade om Grundighed og stor
Flid og om en varm Kjærlighed til Opgaven.

Elvius, Danmarks Præstehist. 1869-84 S. 239.

<i>V. Schousboe.</i>
</chapter>

<chapter name="Barfoed, Hans Peter, 1770-1841, Præst">
<b>Barfoed, Hans Peter,</b> 1770-1841, Præst, er født
15. Febr. 1770 i Tirstrup i Aarhus Stift, hvor
Faderen, Christen Hansen B. (f. 1730 d. 1785),
var Præst; Moderens Navn var Christiane Elisabeth
f. Kruse, Sønnedatter af den fra Carl XII's Krige
bekjendte Oberst Kruse. -- Han blev Student 1789,
Kandidat 1792 og derefter uordineret Kateket ved
Nicolai Kirke, hvis Brand 1795 han oplevede. Aaret
efter blev han Præst i Brandrup i Ribe Stift og 1808 i
Lyngby og Albøge ved Grenaa, hvor han 1812 oprettede
et Seminarium; han fik Rang med Amtsprovster 1821;
Aaret efter 
forflyttedes han til Faxe og blev 1828 Provst i Faxe,
Stævns og Bjeverskov Herreder. I Aaret 1833 blev Ribe
Bispestol ham tilbudt, men han undslog sig, og den
blev da givet til Tage Müller. Han søgte forgjæves 
at faa oprettet et Seminarium  i Sønderjylland (jvfr. 
F. Barfod, Fortællinger af Fædrelandets Historie 
3. Udg., II, 460). B. var tre Gange gift,
1. (1797) med Marie Cathrine Hjorth (f. 1776 d. 1816),
en Bryggerdatter fra Christianshavn; 2. (1817) med
Charlotte Kirstine Guldberg (f. 1777 d. l826) Datter
af Tolder Holger G. i Skagen og Enke efter Degnen
J. la Cour i Odder; 3. (1827) med sin Søsterdatter
Christiane Elisabeth Priergaard (f. 1800), hvis
Fader var Forvalter. Han døde 14. Nov. 1841. Han
er Fader til Immanuel og Povl Frederik Barfod
(s. ovfr.). -- B. var en livlig og kraftig Natur,
nidkjær i sin Gjerning, flittig og arbejdsdygtig,
en varm Filanthrop som mange af hin Tids hæderlig
bekjendte Rationalister, udrustet med fortrinlige
Gaver baade som Prædikant og særlig som Kateket. Som
Seminarieforstander vidste han at meddele sine Elever
Nidkjærhed for deres Kald og samtidig at vinde deres
Kjærlighed, og at han ikke var mindre høj agtet og
afholdt baade af Præster og Skolelærere som en human
og dygtig Provst, derom gav Provst W. F. Engelbreth
ham et smukt Vidnesbyrd i sin Ligtale over ham.

Erslew, Forf. Lex.

<i>L. Koch.</i>
</chapter>

<chapter name="Barfoed, Thomas,</b> 1701-43, Præst">
<b>Barfoed, Thomas,</b> 1701-43, Præst, tilhører en gammel
Præsteslægt. Han blev født i Fravgde (ved Odense),
hvor hans Fader, Christen B., var Sognepræst; Moderen:
Karen f. Winding fra Lammehave. I 27 Aars
Alderen blev han Sognepræst i Hasle ved Aarhus og
forblev i dette Embede til sin Død i Maj 1743. Vel
har han ikke efterladt trykte Skrifter, men han var
bekjendt som en lærd Mand, vel forfaren i de gamle
Sprog, i Theologi og Filosofi, og skal have været «en
ypperlig dansk og latinsk Poet». Men tillige var han
dyb Melankoliker. Hans Digtergave var ham da til megen
Trøst, og i Haandskrift efterlod han en betydelig
Del Salmer, forfattede under hans Anfægtelser. Han
var gift med Anna Margrethe f. Starch og havde en
stor Børneflok.

Schønau, Samling af Danske Lærde Fruentimer I, 80 f.

<i>A. Jantzen.</i>
</chapter>

<chapter name="Bargum, Henning Frederik, Handelsmand, 1733--">
<b>Bargum, Henning Frederik,</b> Handelsmand, 1733-- , Søn
af Lærredskræmmer Thomas Carstensen B. (f. o. 1696
d. 1754) og Marie Rebecca f. Sprich (f. o. 1703 d.
1781), er døbt i Helliggejstes Kirke i Kjøbenhavn
9. Okt. 1733. Som Faderen lagde han sig efter Handelen
og blev tidlig optaget som Kompagnon i Mad. Gustmeyers
Vexelforretning og betydelige Tømmerhandel. 1758
overdrog 
Admiralitets-Kommissariatet ham i Udlandet at
indkjøbe Tømmer til Flaaden. 31. Dec. 1760 blev han
General-Tobaksdirektør i Danmark og fik Monopol paa
at indføre Tobak til Forhandling i Indlandet mod
en Betaling af 100000 Rdl. aarlig, men han blev
uenig med General-Toldkammeret om Betingelserne,
hvorefter Tobakshandelen allerede i Marts 1761
underlagdes P. Borres Administration. 1764 erholdt han
Privilegium paa den Douillhacske Hattefabrik. Paa sine
mange Rejser udviklede han sit Talent for Handelen og
hjembragte Tanken om, at Danmark saa vel som England
og Frankrig maatte kunne berige sig ved Oprettelsen
af et Slavehandels-Societet. Han udarbejdede Plan
for et saadant, der gik ud paa at indkjøbe Slaver paa
Guineakysten og paa dertil indrettede Skibe føre dem
til dansk Vestindien for at ombytte dem med Raasukker,
der skulde hjemføres og bearbejdes i et dertil
oprettet Raffinaderi. Det lykkedes ham ikke alene at
samle den fornødne Kapital (130 Aktier à 1000 Rdl.),
men 18. Marts 1765 ogsaa at opnaa kgl. Oktroi for sit
Slavehandels-Societet, som s. A. vandt betydeligt
ved, at Regeringen afstod det alle sine Fæstninger
og Loger paa Guineakysten, som det besatte med egne
Embedsmænd. Knap 32 Aar gammel blev B. valgt til
Hoveddirektør for dette kgl. oktr. guineiske Kompagni,
der blev udvidet med 170 Aktier à 1000 Rdl., men
imidlertid, skjønt hans Handelstalent anerkjendtes,
Aar 1775 maatte erklære sig insolvent paa Grund af
forskjellige Uheld. Selv havde B. Aaret før af Frygt
for sine Kreditorer maattet forlade sit Fædreland,
som han næppe gjensaa. 1762 havde han ægtet sit
Søskendebarn Barbara Eleonora Gustmeyer. 1782 var
han bosat i Wien.

<i>G. L. Grove.</i>
</chapter>

<chapter name="Bargum, Ludolf Conrad Hannibal, 1802-66, Advokat og Politiker">
<b>Bargum, Ludolf Conrad Hannibal,</b> 1802-66, Advokat og
Politiker, født 28. Maj 1802 i Læk, Tønder Amt. Han
studerede Lovkyndighed paa tyske Universiteter
og bosatte sig 1829 i Kiel som Underretssagfører
(«Advokat») og Notarius. 1842 valgtes han til
Deputeret i den holstenske Stænderforsamling, til
hvis oppositionelle Flertal han sluttede sig. Under
Oprøret var han Præsident for de slesvig-holstenske
«Landsforsamlinger» 1848-50; men da han nogle Aar
efter forsonede sig med den nye Tingenes Orden og i
Rigsraadet søgte al virke for en retfærdig og varig
Ordning af det danske Monarkis Forfatningsforhold,
kom det til et ulægeligt Brud mellem ham og hans
tidligere Venner, som arbejdede de tyske Stormagters
Indblanding i Hænderne. 1862 udnævntes han 
til Borgmester i Kiel. Ved Omvæltningen 1864
fjærnedes han og døde i Slesvig 5. Juli 1866.

Alberti, Schlesw.-Holst.-Lauenb. Schriftsteller-Lex.

<i>A. D.Jørgensen.</i>
</chapter>

<chapter name="Barnekow, Christian, 1556-1612">
<b>Barnekow, Christian,</b> 1556-1612. C. B. til Birkholm
blev født paa denne sin Fædrenegaard (det nuværende
Løvenborg) i Sjælland 24. Jan. 1556 og blev opkaldt
efter den da regerende Konge, Christian III. Kun
lidt over 3 Aar gammel mistede han sin Fader,
ndfr. nævnte Hans B., men Moderen sørgede med Omhu
for hans Opdragelse, og i en Alder af 18 Aar drog han
derpaa udenlands for at fuldende sin Uddannelse og
se sig om i Verden. Moderens sidste Sygdom kaldte
ham hjem 1581, men næste Aar drog han ud igjen,
og først 1591 endte hans Rejser, der havde strakt
sig gjennem 17 Aar og med en Bekostning af 80000
Kr. havde ført ham gjennem det halve Evropa og ind
i Asien og Afrika. Medens han havde studeret 3 Aar i
Jena og lige saa længe i Ingolstadt, havde hans Rejser
gjennem Grækenland, Tyrkiet, Syrien, det hellige Land
og Ægypten naturligvis haft en ganske anden Karakter
og et andet Formaal; til Slutning havde han dvælet
henved 2 Aar i Padua, og her skal det have været
paatænkt at vælge ham til Universitetets Rektor,
men syg maatte han forlade Italien og vende hjem.

Som en Mand paa 35 Aar stod han nu igjen i
sit Fædreland, udrustet med rige Kundskaber og i
Besiddelse af en sjælden Sprogfærdighed; det indvundne
skulde han nu anvende i Livet. 1593 fik han Ansættelse
som Hofjunker, fra 1595-1602 var han forlenet med
Lundegaard, fra 1597-1602 tillige med Malmøhus og
endelig fra 1602 til sin Død med Landskrone. Ved Siden
heraf brugtes han meget i Sendelser til Udlandet: han
var 1594 i Skotland, 1597 i England og Nederlandene,
1600 paa et Møde i Emden med engelske Afsendinger,
1603 i Polen og Brandenborg og 1606 med Christian IV
i England. Men han, hvis rette Plads var i det stille
Studerekammer og i Hoffets brogede Sale, skulde kaldes
til Virksomhed paa et nyt Felt og derved, hvor lidet
forberedt han end mødte til denne Gjerning, og hvor
kortvarig den end blev, først egentlig vinde sit Navn
i Historien. Da den danske Konge i Kalmarkrigens
andet Aar om Aftenen 21. Febr. 1612 med en lille
Styrke drog over Skjellinge Hede i Halland, stødte
han uventet paa en overlegen svensk Hærafdeling under
Hertug Johan af Østergøtland, der spærrede ham Vejen
til Varberg. Kongen besluttede 
at bane sig Vej gjennem Fjenden, og dette lykkedes ham
ogsaa, men med betydeligt Tab. Blandt de faldne var
C. B. Et hallandsk Sagn, som dog først fremtræder
i Litteraturen i Midten af det 18. Aarhundrede,
fortæller, at Christian IV mistede sin Hest, men
at C. B. i det kritiske Øjeblik overlod ham sin
med de Ord: «Jeg giver Kongen min Hest, Fjenden
mit Liv og Gud min Sjæl!», hvorpaa Kongen undkom,
medens hans højhjærtede Redningsmand blev hugget
ned af de forfølgende Fjender. Mod dette Sagns
Paalidelighed er der imidlertid rejst Tvivl, støttet
paa de danske Kilders Tavshed og Christian IV's
Adfærd over for den faldnes Enke. -- Ved Frægnared
vises endnu den Sten, hvor C. B. faldt, og her har
Hallands Fornminnes-Forening for en Snes Aar siden
ladet indhugge en Indskrift til Minde om ham.

C. B. var en rig Mand. I Sjælland ejede han foruden
Birkholm ogsaa Tølløse, i Skaane fik han ved
Giftermaal Vidskøfle, en Gade i Kjøbenhavn har Navn
efter en Gaard, han besad der, og paa Rygen havde
han Andel i Slægtens Arvelen Ralswik. 1598 ægtede
han Margrethe Brahe (d. 1617), en Datter af Rigsraaden
Henrik Brahe og Lene Thott. Hun fødte ham 7 Børn.

H. P. Resen, Ligprædiken over C. B. 
Nykjøbing Kathedralskoles Program 1870. 
Hist. Tidsskr. 4. R. III, 1 ff.

<i>C. F. Bricka.</i>
</chapter>

<chapter name="Barnekow, Christian, 1626-1666, Herre til Vidskøfle, Lillø, Ørtofte og Løberød">
<b>Barnekow, Christian,</b> 1626-1666, Herre til Vidskøfle,
Lillø, Ørtofte og Løberød, blev født 13. Dec. 1626 paa
Vidskøfle af Forældrene Hans B. til Birkholm og Elsebe
Bille. Kun 4 Aar gammel blev han forældreløs og blev
derefter opdragen dels hos sin Slægt og dels i Sorø
Skole, hvorefter han i en Del Aar rejste i Udlandet og
studerede bl. a. ved Universitetet i Strasburg. 1650
blev han Hofjunker og Aaret efter Landkommissær i
Skaane, men ved dette Lands Afstaaelse blev han,
der havde alle sine Ejendomme liggende her, svensk
Undersaat og lod sig introducere paa det svenske
Ridderhus. 1662 udnævntes han til Vicepræsident
i Gøta Hofret; men allerede 14. April 1666 døde
han. 14. Sept. 1651 havde han ægtet Else Rammel,
f. 12. Febr. 1633, der døde 8. Marts 1658 i Malmø,
hvorefter han 5. Avg. 1660 i Kjøbenhavn giftede
sig igjen med Birgitte Skeel, f. 23. Dec. 1638 d.
7. Nov. 1699, der efter hans Død giftede sig med Grev
Christoffer Parsberg og tredje Gang med Gehejmeraad
Knud Thott. Fra hans Søn Kjeld Christoffer B. stamme
de nulevende svenske Grever og Friherrer B.

Niels Sørensen, Ligprædiken over C. B. 
Anrep, Svenska Adelns Ättar-Taflor I.

<i><Thiset.</i>
</chapter>
<chapter name="Barnekow, Christian, f. 1837, Komponist">
<b>Barnekow, Christian,</b> f. 1837, Komponist. Han er
Søn af Overavditør, Kammerjunker Adolph Gothard
Joachim v. B. (f. 26. Avg. 1805) og Else Sophie
f. Fenger, Datter af Konferensraad, Livlæge Christian
F. Faa en Rejse til Syden, som foretoges af Hensyn
til Adolph B.s svagelige Helbred, blev Christian
B. født 28. Juli 1837 i St. Sauveur, Departementet
Hautes-Pyrénées i Frankrig. Sit egentlige Fædreland
Danmark saa han først i Marts 1839, efter at
Faderen 10. Febr. 1839 var død i Hyères og begravet
der. Hans første Musiklærer var N. Ravnkilde; den
egentlige systematiske Undervisning i Musik fik han
af Ed. Helsted. Efter at være bleven Student i 1856
syslede han udelukkende med Musikken og blev en dygtig
Klaver- og Orgelspiller, medens han tillige uddannede
de Kompositionsevner, som allerede i Drengeaarene
havde vist sig hos ham. I 1861 blev hans første
større Arbejde, en Klavertrio, Op. 1, i Fis-Mol --
senere trykt -- udført af ham selv, Schiørring og
Rüdinger ved en af de Abonnementskoncerter, som
en Del yngre Musikere: Barnekow, Emil Hartmann,
J. Malling, Winding o. fl. foranstaltede i Hotel
Phønix; derefter fulgte en Sextet for Klaver og
Strygeinstrumenter (opført i Musikforeningen 1863)
samt et Hæfte firhændige Klaverstykker, «Humoresker»,
Op. 3. Senere har han næsten udelukkende komponeret
Sangmusik, saaledes: «Den ensomme», en Sangkreds,
Op. 4, «Digte af Chr. Richardt», Op. 7, begge udførte
i Musikforeningen, Kantate ved Holbergfesten paa
Sorø Akademi 1884, «Fyra sanger af Topelius» for
Damekor og Orkester, udførte i Koncertforeningen og
Musikforeningen, og en Række Sanghæfter. Den simple,
beskedne, inderlige Melodi var det, han særlig
gjorde til sin Opgave, og her har han præsteret
betydeligt i den i god Forstand «folkelige» og
religiøse Retning. «Fædrelandshistoriske Sange», «Nye
Melodier til gamle Folkeviser», «Sange fra Nordens
Sagnhistorie», «Bibelske og kirkehistoriske Sange
af Grundtvig» og en stor Samling af aandelige Sange
ere Beviser herpaa. Det var derfor naturligt, at det
Udvalg, som var nedsat for at udgive Meloditillægget
til Roskilde Præstekonvents Salmebog (1878), henvendte
sig til B. om musikkyndig Bistand, et Hverv, som han
har røgtet med Smag og god Forstaaelse af Opgaven,
hvis Vanskelighed navnlig laa i at vælge mellem den
store Mængde Melodier, der i Aarenes Løb havde fundet
Vej til de forskjellige Menigheder. At der allerede
1883 er udkommet et nyt Oplag, synes at tyde paa,
at Arbejdet har været gjort med Omsigt. -- Blandt den
Række Musikværker, som ere udgivne af 
«Samfundet til Udgivelse af dansk Musik», har han
arrangeret Klaverudtog til Kunzens «Gyrithe»,
Joh. Hartmanns «Balders Død» og «Fiskerne» m. fl.,
ligesom han ogsaa som ledende Formand fra Selskabets
Stiftelse 1872 har haft en betydelig Del i Udvalget,
Bearbejdelsen og den klavermæssige Sats i mange
af de andre Værker, Samfundet har udgivet, og man
sporer derfor i disse stadig hans klare Overblik,
kunstneriske Intelligens og fine Klangsans. Af
Musikforeningens Administration har han været Medlem
siden 1880. - I 1862 ægtede han Laura Edeline Johanne
With, Datter af Stænderdeputeret, Justitsraad,
Herredsfoged Jesper Peter W.

V. Møller, Danske Kunstner-Portræter (1884).
H. W. Schytte, Musiklex.

<i>S. A. E. Hagen.</i>
</chapter>

<chapter name="Barnekow, Hans, o.1500-59, Rigsraad">
<b>Barnekow, Hans,</b> o.1500-59, Rigsraad, Herre til
Ralswik og Grevskabet Streu paa Rygen, Ellinge og
Egede paa Sjælland. Hans Fader, Morten B., af pommersk
Slægt, var forlenet med Roskilde Stifts Ejendomme paa
Rygen, der som Arveforlening gik over paa Sønnerne,
særlig H. B. Igjennem denne Forlening stod Slægten
i nær Forbindelse med Danmark; hos den opholdt Johan
Friis sig, da han under Grevens Fejde flygtede bort
fra Danmark. H. B. havde faaet en lærd Opdragelse;
han studerede 1529 i Wittenberg og kaldes ved sin
Død «nobilis et doctus». Efter Faderens Død opkom
Stridigheder med Hertugerne af Pommern angaaende det
rygenske Gods; H. B. maatte forhandle med dem 1543,
og ved denne Lejlighed har Christian III lært ham
at kjende som en dygtig Diplomat. Kongen benyttede
ham fra nu af hyppig som Sendebud, særlig til de
protestantiske Fyrster i Tyskland, og det var ham,
som 1547 blev afsendt med 40000 Guldgylden til deres
Understøttelse. Da imidlertid Carl V allerede havde
slaaet og fanget dem, kom han tilbage med Pengene uden
at have kompromitteret Kongen. Han hørte til den Kreds
af Tyskere, som Christian III førte ind i Landet,
og som alle lovede «at bygge og bo i Riget og tage
sig en indfødt Hustru af dansk Adel». H. B. giftede
sig med Mette Oxe til Tølløse, Peder Oxes Søster,
som bragte ham store Rigdomme. Han blev selv en af
Danmarks rigeste Adelsmænd. 1547 kjøbte han af Kongen
Ellinge (nu Løvenborg), som han kaldte Birkholm, og
han byggede her den prægtige Hovedbygning, som endnu
staar. Af Bent Bille kjøbte han Hovedgaarden Egede
og en Mængde Gaarde rundt om i Landet. Han sad som
Lensmand paa Roskildegaard 1552-57, paa Bosjø i Skaane 
1553-59, paa Østrup 1548-59, og han var en af de
faa tyske Adelsmænd, som under Christian III fik Sæde
i Rigets Raad. Han synes ogsaa at have fortjent denne
Værdighed som Paaskjønnelse af sin Dygtighed baade som
Lensmand og som Statsmand. H. B. døde i Begyndelsen af
1559 og blev begravet i St. Knuds Kirke i Odense, hvor
en stor pragtfuld Ligsten dækkede hans Grav, indtil
den i Midten af 18. Aarhundrede blev ødelagt. Hans
Hustru overlevede ham indtil 1582.

Danske Herregaarde III: Løvenborg.

<i>Mollerup.</i>
</chapter>

<chapter name="Barner, Helmuth Gotthardt, 1714-75, Officer og Godsejer">
<b>Barner, Helmuth Gotthardt,</b> 1714-75, Officer og
Godsejer. Han blev født i Meklenborg 14. Juli 1714
og var en Søn af Hans Gottfried B. til Nütteln og
Dorothea Margrethe (eller Elisabeth) v. Lützow. Han
gik i dansk Krigstjeneste og avancerede i den
fredelige Periode, hvori hans Liv faldt, til
Generalmajor 1770. Mest bekjendt er han som Godsejer
-- han ejede Alkestrup, Egemark og Vedbygaard paa
Sjælland -- og som den, der blev Stamfader til Slægten
Barner i Danmark, i det samtlige hans agnatiske
Efterkommere lode sig naturalisere som dansk Adel
3. Juli 1872. Han døde paa Alkestrup 20. Marts 1775
og var gift 1. (8. Sept. 1758) med Louise Christiane
Magdalene Charlotte Adel er (f. 27. Maj 1731 d. 27. Maj
1759), en Datter af Gehejmeraad Frederik A. og Anna
Beate f. Rosenkrantz, og 2. (28. Okt. 1760) med
Henriette Margrethe Lente-Adeler (f. 8. Sept. 1731),
en Datter af Gehejmeraad Theodor L.-A. og Leopoldine
Cathrine f. Rosenkrantz. Hun døde 3. Okt. 1786 og
blev Stammoder til de tre endnu levende Linjer af
Slægten Barner.

K. v. Barner, Familienbuch der von Barner.

<i>P. F. Rist.</i>
</chapter>

<chapter name="Barner, Joachim Hartvig Johan, 1699-1768, Amtmand">
<b>Barner, Joachim Hartvig Johan,</b> 1699-1768, Amtmand. 
Han var Søn af Oberst og Overadjudant
i brunsvig-wolfenbüttelsk Tjeneste Rudolph August
B. og blev født i Meklenborg 25. Marts 1699. I Aaret
1726 blev han Kapitajnlieutenant i dansk Tjeneste,
1730 Kapitajn ved det sjællandske Regiment, 1731
Kapitajn ved Garden til Fods og 1733 virkelig Kapitajn
ved samme, 1739 Oberstlieutenant ved det laalandske
hvervede Infanteriregiment og fik s. A. Karakter
af Oberst. 1746 blev han Stiftamtmand over
Christianssands Stift og Amtmand over Nedenæs Amt,
1751 Amtmand over Kalundborg, Dragsholm, Sæbygaard og
Holbæk Amter, 1759 Ridder af Danebrog. I Maj 1768 blev
han udnævnt til Gehejmeraad, i Okt. s. A. afskediget
efter Ansøgning; han døde 17. Dec. s. A. 
Ved Testamente af 1767 erigerede han Godset Vedbygaard
til et Majoratgods under Navnet Barnersborg. Hans
første Hustru, Mette Amalie f. Rosenkrantz, med hvem
han blev gift 1740, var Kammerfrøken hos Dronning
Sophie Magdalene; hun var født 1707, fik 1750 Ordenen
de la fidélité og døde paa Vedbygaard 1755. To Aar
efter hendes Død ægtede B. Elisabeth Tugendreich
v. Grambow, f. 1732 d. 1777.

K. v. Barner, Familienbuch der von Barner. 
Adresseavisen 1768, Nr. 139 og 170.

<i>P. Brock.</i>
</chapter>

<chapter name="Barner, Konrad, 1836-1903, Overtoldinspektør">
<b>Barner, Konrad,</b> 1836-1903, Overtoldinspektør. Han
er født 26. Okt. 1836, Søn af Hofjægermester
Leopold Otto Theodor B. til Eskildstrup og
Julie Aurelia f. Munck. Efter 1856 at være
bleven Student fra Herlufsholms Skole tog han
1862 statsvidenskabelig Examen og fik Aaret efter
Ansættelse i Generaldirektoratet for Skattevæsenet,
hvor han var Assistent, da han 1875 udnævntes til
Overtoldinspektør i Kjøbenhavn; 1866 var han bleven
Kammerjunker og fik 1877 Kammerherrenøglen. Foruden at
have gjort sig bemærket som dygtig Embedsmand er han
i Litteraturen optraadt med et omfangsrigt Arbejde,
1. Del af «Familien Rosenkrantz' Historie» (1874),
hvis Fortsættelse hans Embedspligter nødsagede ham
til at overlade til andre. -- B. ægtede 1863 Nanna
Elisabeth Iselin Fabritius-Tengnagel, f. 1836 d. 1883,
Datter af Major Matthias Leth F.-T. og Besidderinde
af det Rosenfeldske Fideikommis. Han døde 13. Avg. 1903 i Wiesbaden.

Leth og Wad, Dimitterede fra Herlufsholm I, 253 f. II, 239.

<i>G. L. Wad.</i>
</chapter>

<chapter name="Barner, Magnus Frederik, 1720-1815, Officer">
<b>Barner, Magnus Frederik,</b> 1720-1815, Officer. Er
Søn af den meklenborgske Adelsmand Christoph Magnus
B. til Cressin. Kom i en Alder af nogle og tyve Aar
til Danmark og fik Ansættelse som Premierlieutenant
i Livgarden til Fods, hvor han, efter 1756 at være
udnævnt til Kapitajn, blev Kompagnichef 1762 og Major
1765. 1767 blev han Oberstlieutenant ved sjællandske
Infanteriregiment, men overgik i Slutningen af Aaret
til danske Livregiment, som han efter Regimentschefens
Død 1770 midlertidig kommanderede. Hans Embedsførelse
synes ikke at have været den bedste, i alle Fald kom
han paa Kant med Struensees Parti, og efter først
at være tildelt en Irettesættelse for Forsømmelighed
blev han ved Kabinetsordre af 17. Maj 1771 forsat til
nordenfjældske Regiment i Norge med skarpt Paalæg
om inden sin Afrejse at aflevere Regimentskassen i
rigtig Stand til Oberstlieutenant 
Hesselberg, der under Oberst Falkenskjold overtog
hans Kommando. Efter Katastrofen 17. Jan. 1772
blev Hesselberg imidlertid sat paa Bremerholm,
og de nye Magthavere kaldte B. tilbage og ansatte
ham paa ny som Kommandør for Livregimentet, hvis
nominelle Chef var Sames. 1774 faar B. Obersts
Karakter, men han føler sig misfornøjet med at
staa som næstkommanderende og indgiver s. A. sin
Ansøgning om Afsked. Ansøgningen bevilges dog ikke,
fordi man, som det hedder, ikke kan se, af hvilken
Kasse hans Pension skal tages, og man søgte at
stille ham til Freds med Løfte om Befordring. Denne
udeblev dog noget, da man heller ikke kunde se,
af hvilken Kasse Regimentschefsgagen skulde tages,
og B. ytrede gjentagne Gange sin Utaalmodighed, men
endelig 1777 imødekom man hans længe nærede Ønske og
gjorde ham til Chef for Livregimentet. Aaret forud
var han bleven naturaliseret som dansk Adelsmand,
1780 blev han udnævnt til Generalmajor. 1787
fik han Afsked paa Grund af Svagelighed og
tilbragte Resten af sin Tid mest i Slesvig, hvor
han, 95 Aar gammel, døde ugift 31. Maj 1815.

<i>S. A. Sørensen.</i>
</chapter>

<chapter name="Barner, Regitze Vilhelmine Louise Augusta, f. 1834, Filanthrop">
<b>Barner, Regitze Vilhelmine Louise Augusta,</b> f. 1834,
Filanthrop. Frøken R. B., Datter af Kammerjunker,
Amtsforvalter i Kjøge Conrad Vilhelm B. og
Jacobine f. Castenschiold, er født i Kjøbenhavn
28. Febr. 1834. Efter en mere privat filanthropisk
Virksomhed indtraadte hun i 1860 i det kjøbenhavnske
Fængselsselskab som virkende Dame og valgtes et
Par Aar efter til Direktrice deri. Da der blev Tale
om at oprette en Diakonissestiftelse i Kjøbenhavn,
opfordrede vor nuværende Dronning hende til at
indtræde i Komitéen, som skulde virke for denne
Sag, og da Stiftelsen kom i Stand, var hun i
dens Bestyrelse fra 1863-84, da hun af Mangel
paa Tid maatte udtræde; af samme Grund havde
hun Aaret i Forvejen maattet opgive sit Sæde i
Fængselsselskabets Bestyrelse; men den Erfaring,
hun her havde faaet, bragte hende paa den Tanke at
grundlægge «Lindevangshjemmet», der indviedes i 1877
og stadig er i betydelig Fremgang. I 1880 stiftede
hun «Foreningen til Værn for enlig stillede Kvinder»,
der nu foruden Hovedforeningen tæller 56 Filialer
rundt om i danske Kjøbstæder og paa Landet. I flere
end de ovennævnte Øjemed har Frk. B. virket med stor
personlig Opofrelse og utrættet Energi, blandt andet
ved talrige Foredrag rundt i Landet, og for at kunne
gjennemføre sine Planer har hun renonceret paa sin
Bolig som Stiftsdame i 
Vallø. -- Faa Foranledning af Enkedronning Caroline
Amalie har hun bl. a. samlet og anonymt udgivet:
«Nogle Meddelelser om Diakonissegjerningen
i ældre og nyere Tid» (1862). Desuden
har hun under forskjellige Mærker skrevet
Fortællinger og Digte til «Aftenlæsning».

<i>Nic. Bøgh.</i>
</chapter>

<chapter name="Barnewitz, Frederik, 1622-53, til Rubjærggaard">
<b>Barnewitz, Frederik,</b> 1622-53, til Rubjærggaard,
Søn af ndfr. nævnte Joachim B. og født 17. Juli
1622. Han studerede først i Sorø, hvor han 1641 lod
trykke to Disputatser, af hvilke den ene, om Nytten af
Fæstninger, ikke er uden Interesse, senere i Leiden og
berejste derefter en stor Del af Evropa fra 1642 til
1646. 1650 blev han Lensmand paa Aalholm og Nykjøbing,
fik 1651 overdraget Inspektionen over Kjøbstæderne
paa Laaland og Falster og blev 1653 Landkommissær
i Laaland. 22. Sept. s. A. døde han. Han ejede
adskillige Godser saa vel i Danmark som i Meklenborg
og var en af Datidens rigeste danske Adelsmænd;
af Hvede- og Ærteavlen paa Laaland skal han have
haft Fortjenester. Gift med Ide Jørgensdatter Grubbe
(d. 1702).

L. J. Hindsholm, Ligprædiken over F. B., 1655.
Worm, Lex. ov. lærde Mænd I, 66.
Danmarks Adels Aarbog 1885, S. 64.

<i>J. A. Fridericia.</i>
</chapter>

<chapter name="Barnewitz, Joachim, 1563-1626, til Gross-Zieten, Niendorf og Rubjærggaard">
<b>Barnewitz, Joachim,</b> 1563-1626, til Gross-Zieten,
Niendorf og Rubjærggaard, stammede fra en
gammel brandenborgsk og meklenborgsk Slægt. Hans
Forældre vare Jacob v. B. til Gross-Zieten og Anne
v. Huenicken. Allerede i sit 10. Aar kom han som
Edelknabe til Hertug Hans af Slesvig og Holstens Hof
og blev senere «Kammertjener» hos denne Hertug, efter
hvis Død han traadte i Kong Frederik II's Tjeneste
som Hofjunker. 1594 blev han Kammerjunker og senere
Hofmester hos Enkedronning Sophie, der sluttelig
forlenede ham med det til hendes Livgeding hørende
Nykjøbing Slot. 1620 ægtede han en meklenborgsk
Jomfru, Øllegaard Hartvigsdatter Pentz, der skjænkede
ham den ovenfor nævnte Søn, Frederik B. Han døde
22. Marts 1626 og blev begraven i Nykjøbing; Enken
ægtede senere meklenborgsk Gehejmeraad Hartvig
Passow.

Nic. Wismar, Ligprædiken over J. B. 
Danmarks Adels Aarbog 1885, S. 64.

<i>Thiset.</i>
</chapter>

<chapter name="v. Barstorff, Philip Joachim, --1677, til Frøslevgaard og Lystager">
<b>v. Barstorff, Philip Joachim,</b> --1677, til Frøslevgaard
og Lystager, Søn af den meklenborgske Adelsmand Caspar
v. B. og Sophie Hedevig v. Blixen, Hofmesterinde hos
Christian IV's Døtre med Kirstine Munk. Efter at have
rejst udenlands med kongelig 
Understøttelse blev han 1642 Kammerjunker hos
Christian IV og fulgte 1643 Grev Valdemar Christian
som Staldmester paa hans Rejse til Rusland. Ogsaa
ved Frederik III's Hof var han Kammerjunker; vistnok
nærmest paa Dronning Sophie Amalies Ønske blev han
1652 naturaliseret som dansk Adelsmand, skjønt der i
Rigsraadet gjorde sig stærke Betænkeligheder gjældende
derimod. 1654-61 var han Lensmand paa Aalholm. Han
døde 1677. Gift 1. 1654 med Else Christiansdatter
Bülow (d. 1656), 2. med Bente Clausdatter Urne.

Kirkehist. Saml. II, 202.
Bruun, Gunde Rosenkrantz S. 76.
Danmarks Adels Aarbog 1885, S. 68.

<i>J. A. Fridericia.</i>
</chapter>

<chapter name="Barth, Christian Frederik, 1787-1861, Obovirtuos og Komponist">
<b>Barth, Christian Frederik,</b> 1787-1861, Obovirtuos
og Komponist. I de forskjellige Lexika nævnes han
fejlagtig som født 1781: han er født i Kjøbenhavn
24. Febr. 1787. Under Faderens, ndfr. nævnte
Chr. Sam. B.s, omhyggelige Vejledning erhvervede
han sig sammes ejendommelig skjønne Tone og
Spillemaade og blev snart saa dygtig, at han allerede
4. Nov. 1802, uagtet sin Ungdom og sit barnlige
Udseende, fik Ansættelse i Kapellet. Offentlig
var han endnu tidligere optraadt, nemlig paa en
Koncert i Theatret, der skulde have været afholdt
3. April 1801, men paa Grund af Slaget 2. April
først fandt Sted 26. s. M. 1804 fik han Permission
paa et Aar for yderligere at perfektionere sig og
en Rejseunderstøttelse af den kgl. Kasse, «da han
er et talentfuldt Subjekt». I Berlin spillede han
med meget Bifald to Obokoncerter, komponerede af
hans ndfr. nævnte Broder Philip, og blev næste Aar
efter sin Hjemkomst udnævnt til første Oboist i
Kapellet. Senere gjorde han hyppige Koncertrejser,
saa vel her i Provinserne som i Sverige, Tyskland og
Holland, og alle Vegne beundrede man hans henrivende
Tone, mesterlige Foredrag og store Færdighed; men
foruden disse Virtuosegenskaber var han tillige
en dygtig Komponist, især for sit Instrument. I
Trykken er udkommet -- næsten alle i Tyskland --
Koncert i B-Dur (i Form af en Syngescene), Koncert
Nr. 4 i C-Dur og «Rondeau suisse», alle for Obo med
Orkester, Divertissement for Obo med Strygekvartet,
Sonate for Obo med Piano, en Ouverture for Orkester
i E-Dur, Symfoni i Es-Dur for Blæseinstrumenter
o. fl. 4 Studier af ham for Obo solo findes trykte
(dog uden Angivelse af hans Navn) i Wieprechts nye
Oboskole. Efter at have uddannet flere dygtige Elever,
hvoriblandt nuværende Kapelmusikus Chr. Schiemann,
gik han af med Pension 
fra 1. April 1841 og tilbragte sine sidste Aar i
Middelfart, hvor han levede som en Særling, ugift
og i trange Kaar. Her døde han 17. Juli 1861, glemt
af Verden, ikke en Gang erindret af den officielle
Statstidende.

H. W. Schytte, Musiklex.
Musikforen. Festskr.  «Kapel-Protokollerne» i det kgl. Theaters Arkiv.

<i>S. A. E. Hagen.</i>
</chapter>

<chapter name="Barth, Christian Samuel, 1735-1809, Obovirtuos">
<b>Barth, Christian Samuel,</b> 1735-1809, Obovirtuos. Født
1735 i Glauchau i Sachsen fik han sin første
musikalske Undervisning i Thomasskolen i Leipzig,
hvor Joh. Seb. Bach den Gang var Lærer. Efter først
at have været ansat i Hoforkestrene i Rudolstadt,
Weimar og Hannover blev han, der den Gang var berømt
som en af de største Virtuoser paa Obo, 1772 ansat i
Kapellet i Kassel, hvor Gerber, som hørte ham der i
1785, med Henrykkelse taler om hans «himmelsk skjønne
Tone». Ved Omordningen af Kapellet i Kjøbenhavn
under Naumann blev han kaldet her til i Jan. 1786
og ansat som første Oboist. I 1793 nævnes han som
Kammermusikus, afgik 1. April 1797 med Pension og døde
i Kjøbenhavn 8. Juli 1809. Hans Hustru var Anna Marie
Wilhelmine f. Bisdorff. -- Hans Søn <i>Frederik Philip
Carl August B.</i> f. i Kassel 1775, Elev af Faderen,
var ogsaa en udmærket Obospiller; optraadte, kun
14 Aar gammel, i 1789 som Solist ved en Koncert paa
det kgl. Theater og blev ansat i Kapellet 1793, men
døde allerede i sit 30. Aar, 22. Dec. 1804, efter en
længere smertefuld Sygdom, efterladende sig en Enke,
Anne Cathrine f. Meyer, og 2 Børn (hvoraf en Søn
er ndfr. nævnte Oberst Søren Christian B.). Han og
Faderen dirigerede i Aarene 1794-97 Koncerter i «det
holstenske dramatiske Selskab», og der blev opført
forskjellige Kompositioner af Philip B. (Koncerter for
Obo, Fløjte og Valdhorn). I Trykken er kun udkommet
en Koncert for Fløjte i E-Mol og et Par Sanghæfter.

E. L. Gerber, Lex. d. Tonkünstler.
H. W. Schytte, Musiklex. 
Musikforen. Festskrift.
-- Saa vel i de nyeste tyske Musiklexika som i Fétis, Biogr. univ. findes en 
fejlagtig Sammenblanding af Chr. Sam. B. og hans  Sønner, Philip og Christian.

<i>S. A. E. Hagen.</i>
</chapter>

<chapter name="Barth, Søren Christian, 1803-95, Officer">
<b>Barth, Søren Christian,</b> 1803-95, Officer. Søren B. er
født i Kongens Lyngby 1. Sept. 1803. Faderen var
ovfr. nævnte Kapelmusikus Fred. Philip Carl August
B. 31. Jan. 1822 lod B. sig hverve som Korporal ved
det sjællandske Lansenerregiment, men allerede Aaret
efter permitteredes han til Kjøbenhavn for at tage 
Adgangsexamen til Landkadetakademiets ældste
Klasse. I 1826 bestod han Officersexamen og udnævntes
s. A. til Sekondlieutenant. Som saadan gjorde han
Tjeneste ved Kongens Regiments Jægerkompagni og ved
det sjællandske Lansenerregiment, men ved Hærens
Omordning i 1842 kom han som Adjudant og titulær
Ritmester til 1. Kavalleribrigade. Med denne rykkede
han i 1848 under General Wedell-Wedellsborg i Felten
og deltog baade i Kampen ved Bov og i Slaget ved
Slesvig. Senere ansattes han som Kommandør for
Ordonnanskorpset og Kommandant i Hovedkvarteret,
og da han i Avg. s. A. blev Ritmester af 1. Klasse,
erholdt han Kommandoen over 6. Dragonregiments
2. Eskadron. Under Felttoget 1849 var denne tildelt
det Ryeske Korps, og B. var saaledes med ved Kolding
23. April, men navnlig i Kavallerifægtningen ved
Aarhus 31. Maj. I det følgende Aar udmærkede han sig
ligeledes i Slaget ved Isted. Efter Slaget afgaves
han til Oberst Schepelern for at rykke frem mod
Frederiksstad, i hvis Nærhed Eskadronen laa under
denne Bys Forsvar. I 1852 forlagdes Eskadronen
til Wandsbeck, hvilken Kommune B. formaaede til at
bygge en Kaserne uden nogen Udgift for Staten. I 1862
forflyttedes B. til Itzehoe som Chef for 6. Regiments
3. Eskadron, men kom endnu s. A. til Kjøbenhavn, i det
han var stillet til Disposition for Artilleriet, som
havde antaget hans Forslag til en ny Sadelkonstruktion
(se «Milit. Repertorium» 2. Række IV samt V), medens
derimod Rytteriet, som formentlig følte sig ilde
berørt ved Ritmesterens Kritik over Udrustningen
ved dette Vaaben, ikke skjænkede hans nye Sadel
eller hans Forslag til en forandret Optømning og
Bepakning nogen Opmærksomhed, saa at Systemet kun
blev indført ved Garden til Hest. I Udlandet derimod
fandt den Barthske Sadel udelt Anerkjendelse, og han
dekoreredes i den Anledning med flere Ordener. Kort
før Udbruddet af Krigen i 1864 sendtes B., som var
bleven forfremmet til Major, til Hertugdømmerne for
at opkjøbe Vogne og Seletøjer til Hæren, hvornæst han
udnævntes til Oberstlieutenant og fik Overtilsynet
med dens Hestedepoter. Ved sin Afsked i Dec. 1864
tillagdes ham Obersts Karakter. - B. indgik i 1832
Ægteskab med Sigbrit Jensine Stadel Clausen (d. 1880),
Datter af Sognepræst, Dr. theol. Johannes C. Han
døde 19. Jan. 1895.

Erslew, Forf. Lex. Nationaltid. Nr. 3103.

<i>P. N. Nieuwenhuis.</i>
</chapter>

<chapter name="Barth, Wilhelm Herman, 1813-96, Musiktheoretiker">
<b>Barth, Wilhelm Herman,</b> 1813-96, Musiktheoretiker.
B. er født i Kjøbenhavn 27. April
1813, Søn af Tømrer Friderich Wilhelm 
B. (f. i Berlin 1787) og Eleonora Elisabeth
f. Schultz. I sine yngre Aar dyrkede han
flere Instrumenter, men kastede sig derpaa
over Musiktheorien og udgav 1868 «Læren om den
enkelte Kontrapunkt», 1869 «Harmonilære»,
1870 «100 Exempler til Udarbejdelse» og 1884
«Modulationslære». Af Kompositioner har han udgivet 10
Fughetter for Orgel (1858) og 4 fugerede Postludier
(1865); to Koncertouverturer for Orkester, opf. 1860
og 1861, og en Lovsang for Solo, Kor og Orkester,
opf. 1867, ere endnu Manuskript. 1851 blev han ansat
som Kantor ved Garnisonskirken, 1852 som Organist
ved reformert Kirke, 1859 som Organist ved St. Petri
Kirke og 1878 i sit nuværende Embede som Klokker ved
St. Jacobs Kirken, alle i Kjøbenhavn. 1834 ægtede han
Caroline Amalie Marquard, Datter af Forvalter Johan
Hendrik M. Han døde l. Avg. 1896.

Søndagsposten Nr. 1056.
H. W. Schytte, Musiklex.

<i>S. A. E. Hagen.</i>
</chapter>

<chapter name="Barthold, Martin, (Morten Bertelsen), 1617-93, Officer">
<b>Barthold, Martin,</b> (Morten Bertelsen), 1617-93,
Officer, skrev sig til Golcken i Meklenborg. Der
vides ikke noget om hans Ungdom, men han er rimeligvis
tidlig kommet i svenst Krigstjeneste, derefter i dansk. 
1656 blev han gift med Cathrine v. Andersen (f. 1626), 
en Datter af Adelsmanden Claus v. A. og Cathrine v. Kahlen;
med hende fik han Ulfsund i Ribe Amt. Fra 1673 var han
Amtmand og Kommandant paa Bornholm, indtil Krigen med
Sverige lagde Beslag paa ham og lod ham vinde sig et
Navn. Han blev 1675 Chef for 2. sjællandske nationale
Infanteriregiment, som 1676 blev indskibet paa Niels
Juels Flaade og ført til Gulland. I en Haandevending
indtog han Øen og Fæstningen Visborg i Slutningen
af April og vidste i Løbet af Krigen som Chef for
den strax oprettede visbyske Bataillon at holde Øen
imod Svenskernes gjentagne Angreb. Ved et glimrende
Forsvar 30. Maj 1679 gjorde han til sidst Ende paa
Svenskernes energiske Forsøg. Kort efter fik han
Ordre til at rasere Slottet og Fæstningen og begive
sig til Hæren i Holsten. Efter Freden trak han sig
tilbage fra Krigstjenesten og døde 1693 paa sin Gaard
Bækmark i Ribe Stift, som han havde kjøbt 1682. Hans
Enke døde i Aaret 1700. De ligge begge begravede i
Nes Kirke ved Gaarden Ulfsund. 

<i>P. F. Rist.</i>
</chapter>

<chapter name="Bartholdy, Conrad Johan, 1853-1904, Komponist">
<b>Bartholdy, Conrad Johan,</b> 1853-1904, Komponist. Johan
B. er født 12. Marts 1853 paa Frijsenborg, hvor
hans Fader, Georg Christian B. (f. 1807 d. 1882),
var Apotheker; hans Moder er Hedvig Margrethe
f. Jürgensen. Efter at han 1872 var bleven Student, 
hørte han Forelæsninger over Statsvidenskab og
lagde sig samtidig under Gebauers og Neuperts
Vejledning efter Musikken; fra 1876 har han
udelukkende beskjæftiget sig med denne, dels
som Lærer og Sangforeningsdirigent og dels som
Komponist. En lystig Operette «Svinedrengen» blev
opført paa Dagmartheatret 1886 og gjorde megen Lykke;
en romantisk Opera «Loreley», hvortil han selv har
skrevet baade Text og Musik, er opført i Okt. 1887
paa det kgl. Theater og vandt fortjent Bifald. Han
har udgivet et Par Hæfter Klaverstykker og en halv
Snes Sanghæfter, hvoriblandt: «Salomons Sange»,
«Vagabundus», Bassolo med Orkester, opført 1880 i
Koncertforeningen, og et Udtog af «Svinedrengen». I
Manuskript foreligge en Koncertouverture for Orkester,
opført i Tivoli 1877, og et Korstykke, «Græshopperne»,
for Mandsstemmer med Orgel og Orkester, opført 1884
i St. Mathæus-Kirken, ved hvilken han i Dec. 1883
var bleven ansat som Kantor. 1884 gjorde han en
Studierejse til Frankrig og England, og 1886 rejste
han for det Anckerske Legat til Wien og Berlin. Sin
Hustru, Octavia Tørsleff, Datter af Førstelærer T. i
Assens, ægtede han i 1879. Han døde 5. Dec. 1904.

H. W. Schytte, Musiklex.

<i>S. A. E. Hagen.</i>
</chapter>

<chapter name="Bartholin, Ahasverus, --1683--, Forfatter af en rimet Avis">
<b>Bartholin, Ahasverus,</b> --1683--, Forfatter af en rimet
Avis, er Søn af Præst i Højby i Ods Herred Eskild
Bertelsen og Mette Bie. Han blev Student 1673. Fra
Nov. 1683 til Juni 1691 udgav han med kongelig
Understøttelse en Fortsættelse af Bordings og Als'
rimede Maanedsavis: «Mercurius eller visseste
Relationer om hvis paa adskillige Orter passeret
er» -- et elendigt Værk uden Spor af poetisk eller
sproglig Evne. «Den danske Mercurius faldt i Skarnet
og forsvandt.» Efter Privilegium af 15. Sept. 1685
har han 1688 udgivet Alterbogen, hvad der bragte ham
i Fejde med Bogtrykkerne, hvem han vilde formene at
trykke Evangelietexterne og Bønnerne. Endelig har han
samlet Folkesagn til Peder Syv. For Gjæld rømte han
1691 til Skaane, hvor han en Tid under haandgribelige
Kjævlerier med Ejeren Lave Beck var Deltager i Driften
af Andrarum Alunværk. Han giftede sig i Malmø, hvor
han endnu levede 1706.

Stolpe, Dagspressen i Danmark II.

<i>P. Stolpe.</i>
</chapter>

<chapter name="Bartholin, Albert, 1620-63, Rektor og Litterærhistoriker">
<b>Bartholin, Albert,</b> 1620-63, Rektor og
Litterærhistoriker, var født i Kjøbenhavn, Søn af
den ndfr. nævnte Professor Caspar B. (d. 1629). Blev
1640 Student fra Herlufsholm og rejste siden
udenlands. 1643 var han i Wittenberg, hvor han
imidlertid, vel 
nærmest som Følge af Trediveaarskrigen, fandt
Forholdene næsten opløste og den sædelige Tilstand
blandt Studenterne højst fordærvet. Som dansk var
han udsat for forskjellige Krænkelser. Imidlertid
udgav han her en theologisk Afhandling. Efter
Hjemkomsten tog han 1645 Magistergraden i Kjøbenhavn
og blev s. A. Professor designatus og Rektor ved
Frederiksborg Skole. Men Christian IV var ikke
tilfreds med ham. 1646 skrev Kongen: «Hillerøds
Skolepersoner blive alle fordærvede (formodentlig
ved den jævnlige Berøring med Hofpersonalet), uden
at der skaffes Raad i Tide»; og 1647 skrev samme
fra Frederiksborg til Kansleren: «Vorherre give, at
Rektoren, som er her, snart kunde komme paa en højere
Plads, end han er, thi for denne Skole at tjene er han
meget for højlærd». Imidlertid tog dog Discipeltallet
betydelig til i hans Tid, og Th. Kingo fandt i ham
baade en dygtig Lærer og en faderlig Velynder. Men
da B.s Bryst var svagt, maatte han 1656 have en
Medhjælper i Rektorembedet, og 1660 nødte Sygdommen
ham til at søge sin Afsked. Sin sidste Tid tilbragte
han i sin Broders, Dr. Thomas B.s, Hus. Døde 17. Maj
1663. I Manuskript efterlod han et kortfattet dansk
Forfatterlexikon («De scriptis Danorum»), der 1666
blev udgivet af hans ovennævnte Broder. A. B. var en
stor Bogven og efterlod sig en ypperlig Bogsamling,
over hvilken haves en trykt Katalog. -- Var gift med
Karen, Datter af Bartholomæus Haagensen, Handelsmand
i Kjøbenhavn. Hun døde Aaret før Manden.

Worm, Lex. ov. lærde Mænd I, 67.
Chr. IV's egenh. Breve 1645-48 S. 142. 337.
Heiberg, Th. Kingo S. 7. 
Leth og Wad, Dimitt. fra Herlufsholm I, 38.

<i>H. F. Rørdam.</i>
</chapter>

<chapter name="Bartholin, Bertel, 1614-90, Professor">
<b>Bartholin, Bertel,</b> 1614-90, Professor. Han var født
i Kjøbenhavn 21. Sept. 1614, Søn af nedennævnte
Professor Caspar B. (d. 1629); i sit 14. Aar blev han
Student og dyrkede nu i 5 Aar ved Universitetet de
forskjellige filosofiske Videnskaber, indtil han blev
optagen i den berømte Dannelsesanstalt paa Rosenholm
hos sin Faders Ven, Holger Rosenkrantz, hvis Omgang
og Paavirkning han nød i 3 Aar, inden han efter Tidens
Skik tiltraadte den lange Studierejse i Udlandet, der
skulde afslutte hans Uddannelse. I 3 Aar studerede han
i Leiden, besøgte derefter Frankrig og Italien, hvor
han fik Adgang til de bedste Bibliotheker og anvendte
megen Tid paa Kollation af klassiske Forfattere,
ligesom Studiet af Oldtiden i det hele fængslede ham,
uden at han dog derfor forsømte Retsvidenskaben,
som han en Tid endog mente at burde hellige 
sin største Opmærksomhed, hvori han dog hindredes ved
Ole Worms Advarsel. Over Paris og Amsterdam vendte
han tilbage til Danmark 1645 og udnævntes s. A. til
Professor eloqventiæ ved Universitetet; 1647 fik
han Magistergraden og ægtede 20. Juni s. A. Sille
Marie Glob, f. 21. Febr. 1630 i Kjøge, hvor hendes
Fader, Mag. Christen G., var Præst; hendes Moder
var Søster til den rige Kjøbmand Johan Braem. Hun
døde i Barselseng 21. Jan. 1675. -- Kong Frederik
III gav B. Opsyn med det kgl. Kunstkammer med Titel
af Antiqvarius regius. Han døde 29. Jan. 1690 som
Senior ved Universitetet efter at have ført et langt
og lykkeligt Liv, hvortil meget bidrog den sjældne
Sindsligevægt, med hvilken han forstod at tage Livets
forskjellige Tilskikkelser.

Personalhist. Tidsskr. IV, 62. 
Universitetsprogrammer over B. og hans Hustru.

<i>G. L. Wad.</i>

-- Som Professor eloqventiæ (i <i>latinsk Filologi</i>)
traadte Bertel Bartholin aldeles i Skygge for
sin Kollega Ole Borch og har kun leveret faa
og ubetydelige Skrifter. Mest omtalt er hans
«Commentarius de pænula» (1655; 2. forøgede
Udg. 1670), som paa o. 100 Sider vidt og bredt
skildrer dette antike Klædningsstykkes (en Rejse-
og Regnkappes) Form, Stof, Farve, Anvendelse af
forskjellige Personer osv.; den Slags Afhandlinger kan
Holberg have tænkt paa, da han skrev sin Bemærkning
om den «velstuderede» Person, der «disputeret har
om romersk Sko og Hat». 1645 skrev han en lille og
tarvelig «Exercitatio philologica de Latini sermonis
puritate»; han opstiller her (nærmest vistnok efter
Gerard Joh. Voss) 4 forskjellige Perioder i Sproget
og Litteraturen, nævner Forfatterne i de enkelte
Perioder, fastsætter en Række Skribenter fra Guld- og
Sølvalderen som Normer for den rene Latinitet og
anfører til sidst en Række Ord og Talemaader som
Prøver paa, hvad der ikke er rent Latin. En Del
Sætninger fra dette Skrift gjentages atter i
to ubetydelige Afhandlinger, som forsvaredes for
Magistergraden af forskjellige Kandidater under hans
Præsidium; den ene af dem behandler et paa de Tider
yndet Thema, Nytten af Filologiens Studium for alle
andre Studier.

<i>M. Cl. Gertz.</i>
</chapter>

<chapter name="Bartholin, Caspar, 1585-1629, Theolog og Læge">
<b>Bartholin, Caspar,</b> 1585-1629, Theolog og Læge. Han
blev født 12. Febr. 1585 i Malmø, hvor Faderen,
Bertel Jespersen, var Præst. Hans Moder, Anne, var
Datter af Rasmus Pedersen Tinkel, Provst over Vemmehøj Herred
i Skaane. Allerede da han var 3 Aar gammel, kom han
i sin Fødebys Latinskole, hvor han snart gjorde 
sig bemærket ved sit hurtige Nemme, og i sit 14. Aar
var han saa dygtig i Latin og Græsk, at han skrev
hele Afhandlinger i disse Sprog, ofte endog i bunden
Stil. Men da denne tidlige Aandsmodenhed trykkede hans
legemlige Udvikling, bestemte hans Forældre sig til at
lade ham forblive endnu nogle Aar i Skolen, og først
1602 i sit 18. Aar indskreves han ved Kjøbenhavns
Universitet. Aaret efter tiltraadte han allerede sin
første Udenlandsrejse. Efter nogle Ugers Ophold i
Rostock drog han til Wittenberg, hvor han studerede
Filosofi og Theologi i 3 Aar. 1604 var han Respondens
ved Professor J. Martinis Disputats «de primis
rerum principiis», og 1605 tog han Magistergraden
(«Disp. de Natura»). Til sit Underhold havde han
hjemme fra kun 60 Dlr. aarlig i halvfjerde Aar af
Lunds Domkapitel, og hvad der i øvrigt medgik til
hans Ophold, maatte han selv erhverve sig. Han fik
af det filosofiske Fakultet i Wittenberg Tilladelse
til at holde filosofiske Øvelser og Forelæsninger,
men da han samtidig hermed fortsatte sine theologiske
Studier, især under den bekjendte Professor L. Hutter,
nødtes han ofte til at gjøre Nat til Dag for at vinde
Tid, og da han tillige indskrænkede sin Kost til det
allertarveligste, led hans Helbred allerede den Gang
et Knæk, som han aldrig forvandt. At han dog ikke
fuldstændig bukkede under, har vistnok sin Forklaring
deri, at han af og til nødtes til at afbryde sine
Studier og færdes i fri Luft, i det han foretog
største Delen af sine mange Rejser til Fods. Da
han havde samlet tilstrækkelige Rejsepenge, drog
han 1606 over Halle, Jena og Marburg til Hernborn
og senere over Køln og Løwen til Antwerpen. Paa den
sidste Del af Rejsen blev han fangen af Krigsfolk,
der ansaa ham for Spejder, men han undslap over
Flandern til Frankrig. Efter en kort Udflugt til
England tog han Ophold i Leiden, hvor han dog ikke
lod sig indskrive ved Universitetet. Her begyndte han
første Gang at sysle med Medicinen uden dog endnu
at opgive Theologien. Han aflagde derefter et kort
Besøg i Hjemmet og drog derpaa atter til sine Venner
i Wittenberg.

Imidlertid modnedes hans Beslutning om at gjøre
Medicinen til sit Hovedstudium, og 1607 ilede han over
Heidelberg og Strasburg til Basel, hvor han i et Aar
søgte Adgang til de berømte medicinske Professorer
Fel. Plater, Casp. Bauhin og Jac. Zwinger. Sit
Underhold erhvervede han sig her ligesom i Wittenberg
ved at holde filosofiske Forelæsninger, og paa
dette Grundlag udarbejdede han fra 1608 af en Række
filosofiske Haandbøger i Logik, Fysik, 
Metafysik og Ethik, der snart gjorde hans Navn
bekjendt over det halve Evropa. Allerede 1607 havde
man i Basel tilbudt ham den medicinske Doktorgrad,
men han vilde ikke modtage den. 1608 rejste han til
Italien og tilbragte Vinteren i Padua. 1609 opholdt
han sig i Rom, hvor han deltog i den pavelige Livlæge
Joh. Fabers Sygebesøg. S. A. besøgte han Neapel,
hvor Anatomen J. Jasolinus forgjæves tilbød ham et
Professorat i Anatomi. Ogsaa til Sicilien gjorde han
en Udflugt. Hidtil havde han rejst uhindret i Italien,
men da han vendte tilbage til Rom, blev han forfulgt
som Kjætter. Han havde, som det synes, vist den
Uforsigtighed at indlade sig i Disputats med nogle
katholske Doktorer i Theologi og gjort gjældende,
at ingen kunde tage denne Grad uden at have grundigt
Kjendskab til Bibelen. 1610 var han atter i Padua,
men foretog s. A. en Rejse i Frankrig, hvor han
afviste en Opfordring til at overtage et Professorat
i Græsk ved Akademiet i Sedan. Under et tredje Ophold
i Padua fortsatte han sine anatomiske Studier, særlig
ved Dissektioner af menneskelige Lig. Paa Grundlag af
disse udarbejdede han senere forskjellige medicinske
Disputatser og samlede endelig det hele Udbytte i
sine «Anatomicæ institutiones». Imidlertid havde
han modtaget Opfordring til at gjøre sine Studier
frugtbringende i sit Fædreland og brød derfor op for
over Wien og Presburg endnu en Gang at besøge Basel,
hvor han 1610 kreeredes til Doktor i Medicinen. Han
virkede derefter en Tid i Wittenberg, hvor han holdt
flere Disputatser, og her udkom første Gang 1611 hans
ovennævnte anatomiske Hovedværk. Ved Mikkelsdags Tide
s. A. kom han til Jylland, hvor han modtog et Brev fra
Kansleren Chr. Friis, der tilbød ham et Professorat i
Latin ved Kjøbenhavns Universitet, som han tiltraadte
ved Juletid. 22. Nov. 1612 ægtede han Anne Fincke,
ældste Datter af Professor med. Thom. F., og blev
ved hende Stamfader til den bekjendte Bartholinske
Slægt. 1613 forfremmedes han til Professor med. efter
Dr. G. Sascerides og aabnede sine Forelæsninger med en
Afhandling «de philosophiae in medicina usu». I de 10
Aar, hvori han virkede i denne Stilling, udfoldede
han en mærkelig Arbejdskraft, og man forstaar
næppe, hvor han fik Tid til at udgive sine mange
Skrifter. Ved Siden af Forelæsninger og Disputatser
udgav han Aar efter Aar nye Oplag af sine filosofiske
Haandbøger. De udkom i Rostock, Wittenberg, Basel,
Frankfurt og Strasburg og flere Gange imod hans
Viden og Vilje. Sine Dissektioner fortsatte han --
dog kun paa Dyr, da han ikke kunde faa Menneskelig. 
1618-19 var han Universitetets Rektor og holdt,
da han nedlagde denne Værdighed, sin Tale «de ortu,
progressu et incrementis regiæ Academiæ Hafniensis»,
det første egentlige Forsøg paa en særlig Fremstilling
af vort Universitets Historie og et Arbejde, der
vidner om et omfattende Kildestudium. 1619 fik han
desuden kgl. Befaling til at udgive Skolebøger i
de forskjellige filosofiske Fag, altsaa forkortede

Udgaver af hans Haandbøger. Under dette Arbejde søgte
han ofte Raad hos sin Velynder, den lærde Holger
Rosenkrantz, og flere Afsnit i hans Rhetorik ere
optagne efter dennes Udkast. Det var vistnok ogsaa
igjennem Forholdet til denne berømte Adelsmand,
at han atter førtes ind paa religiøse Studier, som
fremkaldte et Gjennembrud hos ham væsentlig i den
saakaldte Arndtske Retning. Allerede i Sommeren 1622
nødte hans nedbrudte Helbred ham til at foretage
en Baderejse til Carlsbad, der dog ikke havde den
tilsigtede Virkning, og 1623 faldt han i en livsfarlig
Sygdom. Han aflagde da det Løfte, at han, dersom han
gjenvandt sin Helbred, herefter «vilde ofre Gud alle
sine Studier og Arbejder til hans hellige Ords, som en
Sjælens sande Lægedoms, Traktering og Forklaring». Da
han imod Forventning overstod sin Sygdom, overtog
han 1624 et Professorat i Theologi. Efter at have
styrket sig ved en ny Baderejse fortsatte han
Udarbejdelsen af sine Skolebøger og fik til Løn
derfor et Kanonikat i Roskilde Kapitel. 1626 blev
han kreeret til Dr. theol., men var paa Grund af
Svagelighed ikke tilstede ved Promotionen. I øvrigt
helligede han Resten af sit Liv til theologiske og
religiøse Betragtninger, som han lod fremkomme dels
i theologiske Disputatser og dels i Prædikener og
mindre religiøse Afhandlinger («Om Herrens Nadvere»,
«Mariæ Besøgelse», «Om Krig» osv.). Igjennem dem
alle gaar der en mild religiøs Grundtone, der minder
om Paavirkning af J. Arndt og J. Gerhard. De fandt
en smuk Afslutning i hans Afhandling: «De studio
theologiæ inchoando et continuando consilium»
(1628), hvori han indtrængende paalægger de unge
at studere 3 Ting: den hellige Skrift, den hellige
Skrift og atter den hellige Skrift, først som Børn
paa Modersmaalet, siden i Grundsprogene og endelig
i Kommentarerne. En lignende Afslutning fandt hans
medicinske Afhandlinger s. A. i hans: «De studio
medico inchoando etc. consilium». 1629, da han sidste
Gang var Universitetets Rektor, rejste han 10. Juli
til Sorø med sin ældste Søn Bertel og med sin Svoger
Jørgen Fyrings (Fuirens) Søn Henrik for at sætte dem
i Huset hos Dr. med. J. Burser. Paa Vejen blev han
syg af Kolik 
og Stensmerter. Sygdommen tiltog, da han kom til
Sorø. Efter at have modtaget Sakramentet døde
han i Bursers Hus 13. Juli. Hans Lig blev ført til
Kjøbenhavn, hvor han blev begravet i Frue Kirke. Han
efterlod sig 6 Sønner og 1 Datter. Fra 1616 af
bespiste han i Dag om Ugen 50 fattige Skolebørn, og
i sit Testamente gav han 200 Speciesdlr. til fattige
og 100 Speciesdlr. til Frue Kirkes Udbedring.

C. B. er en af Danmarks mest berømte Videnskabsmænd
fra det 17. Aarhundrede. Man har hidtil for stærkt
betonet hans Betydning som Anatom og fremhævet, at
hans Fortjeneste af Videnskaben i Danmark er større
end af Videnskaben i Almindelighed. Denne Betragtning
er skjæv og rammer ikke det væsentlige. Den Gang han
fremtraadte, havde Videnskaberne arbejdet sig ud af
den skolastiske Filosofis Lænker og begyndt deres
Ynglingsvandreaar. Nu krævede man rundt omkring
i Evropa nye Methoder. Alt det overflødige og
forældede Stof skulde skydes ud, og det, som blev
tilbage, skulde ordnes og fremstilles i en ny,
klar og overskuelig Form. Det var denne Opgave,
C. B. forsøgte at løse, i det han fra et strængt
aristotelisk Standpunkt udarbejdede sine forskjellige
Haandbøger, og naar man gaar ud fra de Forudsætninger,
hvorpaa man den Gang byggede, maa man paastaa, at han
virkelig ogsaa i denne Henseende har fyldestgjort
Tidens Krav. Under dette Synspunkt maa ogsaa hans
anatomiske Haandbog bedømmes.

J. D. Jersin, Ligpræd. over C. B., 1632.
Nyerup, Lit. Lex.

<i>S. M. Gjellerup.</i>

-- Under Caspar Bartholins store Studierejse var det
navnlig Universiteterne i Basel og Padua, der havde
Betydning for hans <i>lægevidenskabelige</i> Studiers Fremme,
og han opholdt sig paa begge disse Steder gjentagne
Gange. I Basel virkede endnu den gamle Felix Plater,
lige udmærket som Anatom og som praktisk Læge, og
foruden af ham nød B. Undervisning af Jacob Zwinger,
der ogsaa docerede den nye Paracelsistiske Medicin, og
af Anatomen Caspar Bauhin, der 1610 kreerede ham til
Doktor i Medicinen («Paradoxa medica»). I Padua levede
endnu den Gang en meget berømt anatomisk Veteran,
Fabricius ab Aqvapendente, og dennes ansete Discipel
og Efterfølger i Professorposten, Casserius, udfoldede
ogsaa en betydelig Virksomhed. Her øvede C. B. sig
flittig i anatomisk Dissektion og arbejdede i Følge
Sønnen Thomas B.s Angivelse med paa Præparater til
Pladerne i Casserius' berømte Værk om Sanseredskaberne
(«Pentæstheseion»). I øvrigt var 
vistnok paa dette Sted Eustach. Rudius, en fremragende
Galenist, hans vigtigste Lærer. Ogsaa i Rom og Neapel
dyrkede han med Udbytte lægevidenskabelige Studier.

Snart viste Frugterne af hans grundige Studier sig i
betydelige litterære Produktioner, saaledes i en Række
lærde Disputatser, «Problematum philosophicorum
et medicorum exercitationes» (Wittenberg 1611),
og fremfor alt i hans samme Aar og sammesteds
publicerede anatomiske Haandbog, «Institutiones
anatomicæ». Den meget store og hurtige Udbredelse,
som Bogen i forskjellige Udgaver og Optryk fik rundt
om ved Universiteterne, vidner stærkt om Forfatterens
Evne til i denne anatomiske Overgangsperiode, hvor
nye Opdagelser vrimlede frem og paa saa mange Punkter
rokkede ved det gamle System, med klar Oversigt at
træffe den rette kritiske Grænse med Hensyn til
Stoffets Behandling. Bogens egentlige Styrke er
utvivlsomt dens klare og indsigtsfulde Ordning af
Stoffet, desuden viser der sig i Forhold til tidligere
lignende Haandbøger en ikke ringe Selvstændighed i
Fremstillingen, saaledes i Forfatterens Kombination af
de 4 traditionelle topografiske Hovedafsnit (Underliv,
Bryst, Hoved og Lemmer) med 4 tilføjede «libelli»,
der indeholde en sammenhængende Beskrivelse af de 4
store Organsystemer: Blod- og Pulsaarer, Nervesystem
og Skelet. Det er ogsaa den første Lærebog, i hvilken
de af Casserius paaviste Lugtenerver korrekt medtages
som det første Par Hjærnenerver. I øvrigt indeholder
Bogen ikke synderligt af egentlig nye Opdagelser eller
originale Synspunkter, -- Forfatteren var og blev ingen
Banebryder i denne Forstand, og han var tilmed kun 25
Aar gammel ved dens første Publikation. Det lidet nye,
der findes, er oven i Kjøbet til Dels kun af temmelig
imaginær Natur, saaledes Forfatterens Betegnelse af
de af Eustachius kort i Forvejen opdagede Binyrer som
«Capsulæ atrabiliares», i det han opfattede disse
Organer som Afsondringssted for «den sorte Galde»,
en Vædske, der endnu den Gang spillede en stor Rolle
i ætiologisk Henseende. For øvrigt kunde man dog
maaske i denne B.s Hypothese se en genial Antydning af
Nutidens Lære om disse Organers pathologiske Betydning
(Addisons Sygdom). Til den anatomiske Haandbog slutter
sig som et Supplement «Controversiæ anatomicæ», der
først udkom efter B.s Død 1631, og som i 6 Afdelinger
omhandler forskjellige indviklede anatomiske og
fysiologiske Spørgsmaal.

Af megen lægevidenskabelig Interesse er hans
«Consilium de studio medico inchoando, continuando
et absolvendo» (publiceret 
1628 i «Opuscula qvatuor singularia»), en til
Jonas Charisius' unge Søn Peder og til hans egne
6 Sønner dediceret Vejledning, hvori han giver en
detailleret og nøjagtig Anvisning til, hvilke Fag
og Videnskaber den medicinske studerende bør lægge
sig efter, hvorledes og ved hvilke Hovedforfatteres
Hjælp han skal studere dem, og hvilke fremmede
Universiteter og Professorer han navnlig skal søge
hen til for at supplere sine Studier. Han begynder
med at indskærpe «Pietas» og et dagligt Studium af
Bibelen som det fremfor alt fornødne. Ganske særlig
interessante ere hans Anvisninger til Studiet af
«Pharmacopoea Spagyrica», i det han her med stor Ros
fremhæver den nye Paracelsistiske Medicins praktiske
Præstationer og saaledes viser sig fuldstændig uhildet
af den exklusive Galenske Kodex. Han er endog saa
fordomsfri at tilraade ikke at skamme sig ved at
udspørge «aniculis et barbitonsoribus» om Husraad,
«der ogsaa kunne være meget nyttige».

Ingerslev, Danmarks Læger og Lægevæsen I, 270 ff. 
P. L. Panum, Det medicinske Fakultets Oprindelse og Barndom S. 56 ff. 
Gosch, Danmarks zoolog. Lit. II, 10 ff.

<i>Jul. Petersen.</i>
</chapter>

<chapter name="Bartholin, Caspar, 1655-1738, Generalprokurør, Læge">
<b>Bartholin, Caspar,</b> 1655-1738, Generalprokurør,
Læge. Han var født i Kjøbenhavn 10. Sept. 1655
og Søn af nedennævnte Professor Thomas B. (d.
1680). Kun 15 Aar gammel blev han Student (1671),
og hans Studier, eller maaske mest hans Faders
Indflydelse, skaffede ham allerede 1674 Udnævnelse
til Professor philosophiae ved Universitetet,
dog saaledes at han kunde fortsætte sine Studier i
Udlandet. Han tiltraadte samme Foraar sin 3aarige
Rejse, paa hvilken han studerede bl. a. ved Leidens
Universitet og besøgte Frankrig, Italien o. fl. St.,
i det han overalt gjorde sig bemærket ved sin for en
saa ung Mand usædvanlige Lærdom; man har da ogsaa fra
denne Tid adskillige Skrifter fra hans Haand om saare
forskjellige Æmner, dels hentede fra Lægevidenskaben,
dels fra den klassiske Arkæologi. Efter sin Hjemkomst
tiltraadte han sit Professorat og begyndte sin
Virksomhed med Forelæsninger over Anatomi og Fysik;
1678 havde hans Fader den Glæde at kreere ham til
Dr. med., næppe 23 Aar gammel; efter dennes Død
(1680) blev B. Medlem af det medicinske Fakultet;
 Rektor ved Universitetet var han 1687 og
siden oftere, medens han tillige havde forskjellige
andre akademiske Tillidshverv. For øvrigt gav den
Maade, hvorpaa han og hans Slægt, Bartholiner og
Wormer, 
fremmede deres egne Interesser ved Universitetet --
især ved bestandig at sørge for, at de flest mulige
Professorater overdroges dem --, Anledning til en
1707 fremkommen anonym Klage, der til Dels satte en
Stopper for Slægtens Nepotisme.

Indtil 1701 vedblev B. at docere Anatomien, og efter
den Tid har hans Virksomhed som Universitetslærer
næppe været stor, saa meget mere som der efterhaanden
var blevet lagt Beslag paa hans Kræfter og Tid i
ganske andre Retninger. Som saa mange andre Embedsmænd
fik han nemlig Sæde i Højesteret (1691), hvormed
1694 fulgte Titel af Justitsraad, 1708 af Etatsraad,
og 1719 betroede Kongen ham den ansvarsfulde og
omfattende Post som Generalprokurør til 1729. Det gik 
ham som flere andre, at hans Brugbarhed skaffede ham 
saa mange Embeder, at man ikke fatter, hvorledes han 
kunde overkomme dem. Efter at han 1722 var bleven 
Konferensraad, udnævntes han til Deputeret for Finanserne
indtil 1730. Den største Hædersbevisning blev ham til Del, 
da Kongen 1729 gav ham det hvide Baand, som endnu aldrig havde
smykket nogen borgerlig og selv til adelige uddeltes
sparsomt; til sit Valgsprog tog B. «invia virtuti
nulla est via». To Aar efter optoges han med sin
Slægt i Adelsstanden. Han døde 11. Juni 1738 som
Senior Universitatis. Efter sin Fader havde han
arvet Hagestedgaard, som han solgte 1686. Han ægtede
i Sept. 1679 Anna Fabricius, f. 10. Nov. 1643 d. 18.
Febr. 1713, Datter af Lægen, Dr. jur. & med. Christian
F. og Enke efter Assessor Jørgen Reitzer.

B.s litterære Arbejder ere talrige fra den Epoke
af hans Liv, da han endnu ikke var overlæsset med
uvidenskabelige Embedspligter; efter den Tid ere
de kun faa, som naturligt er. Som ovenfor nævnt har
han leveret flere Arbejder i den klassiske Arkæologi
(om de gamles Øresmykker, om de gamles Fløjter); men
sin største Betydning har han som lægevidenskabelig
Forfatter. Naar Riegels i de stærkeste Udtryk
bebrejder B., at han sveg sit egentlige Kald,
Videnskabsmandens, for at være Adelens Haandlanger
og arbejde i Kollegierne, er dette næppe ganske uden
Grund, og at han blev trukken frem af den Reventlowske
alt formaaende Slægt, er der ogsaa andet, der
tyder paa, end Riegels' Udsagn alene. Hvorledes
B.s Virksomhed uden for Universitetet har været, er
det nu vanskeligt at dømme om; det taler for hans
Uundværlighed, at han efter de ved Frederik IV's
Død indtraadte 
store Forandringer beholdt sine Embeder og
belønnedes af den nye Konge med Adelsbrevet.

Giessing, Jubel-Lærere II, 1, 51 ff.
Worm, Lex. ov. lærde Mænd I, 72 ff.
Riegels, Fierde Friderichs Hist. II, 362 ff.
Danske Herregaarde XVII: Hagested.

<i>G. L. Wad.</i>

-- Thomas Bartholins Søn Caspar blev født saa sent,
at Faderen, der tidlig trak sig tilbage fra den
egentlige <i>lægevidenskabelige</i> Professorvirksomhed,
ikke i saa Henseende kunde være hans Lærer. I Anatomi
og Fysiologi -- de Fag, som han i Overensstemmelse
med de Bartholinske Traditioner, i det mindste i den
tidligere Del af sit Liv, særlig dyrkede -- var derimod
Steno hans væsentlige Lærer, og de Arbejder, han i
denne Retning har publiceret, vise alle en tydelig
Paavirkning af Lærerens Synspunkter og Ideer. Dennes
betydningsfulde Opdagelser paa Kjertelsystemets
Omraade førte Discipelen dog videre paa en hæderlig og
ret fremtrædende Maade; saaledes opdagede han, først
hos en Kalv (1682), senere ogsaa hos andre Dyr, en
særlig vid Udførselsgang fra den ene af Spytkjertlerne
(glandula sublingvalis), hvilken han beskrev i en 1684
i Kjøbenhavn udgiven Afhandling, og som fremdeles
bærer hans Navn (Kjertelens mindre Udførselsgange
ere væsentlig opdagede af Steno, men bære i øvrigt
Navn efter Leipzigeranatomen Rivinus, der ogsaa
beskjæftigede sig med disse Undersøgelser). Nogle
Kjertler ved Indgangen til de kvindelige Kjønsorganer
fremtræde ligeledes ofte i Haandbøgerne under B.s
Navn, fordi han først har paavist og beskrevet dem
hos Mennesket (i et Brev til den romerske Anatom Riva
1677), medens de dog allerede forinden vare paaviste
hos Koen af den berømte Pariseranatom Duverney. I en
til 3. Udgave af Lysers «Culter anatomicus» (1679)
tilføjet Afhandling giver han forskjellige gode Vink
med Hensyn til Dissektion og anatomisk Demonstration,
ligesom han ogsaa i en vis Modsætning til Steno
stærkt accentuerer Mikroskopets Betydning for
anatomiske Undersøgelser, men for øvrigt slutter han
sig ogsaa her til sin Lærer og til de af denne givne
Anvisninger. Foruden de nævnte Arbejder publicerede
han som medicinsk Professor et ret betydeligt Antal
Dissertationer af anatomisk og fysiologisk Indhold,
dog næppe nogen af særlig fremragende Betydning.

Gosch, Danmarks zoolog. Lit. II, 1, 262 ff.

<i>Jul. Petersen.</i>
</chapter>

<chapter name="Bartholin, Caspar Christopher, 1700-65, konst. Justitiarius i Højesteret">
<b>Bartholin, Caspar Christopher,</b> 1700-65,
konst. Justitiarius i Højesteret, en Søn af
ndfr. nævnte Christoffer B. (d. 1714), fødtes
11. Nov. 1700, blev 1720 Sekretær i det danske
Kancelli, 1727 tillige Sekretær i Kommissionen
for «de fattiges Væsen», 1734 desuden Assessor i
Højesteret, 1735 virkelig Justitsraad, 1747 titulær
og 1752 virkelig Etatsraad, 1760 Konferensraad
og konstitueredes efter Gehejmeraad Hans Frederik
Levetzaus Død som Justitiarius i Højesteret og blev
tillagt Løn som saadan, indtil Kongen «maatte finde
for godt nogen virkelig Justitiarium at beskikke»,
hvilket først skete ved Mogens Rosenkrantz' Udnævnelse
kort efter B.s Død, der indtraf 26. Jan. 1765. Han
beholdt lige til det sidste sin Stilling og Gage som
Sekretær i det danske Kancelli, i hvis Kollegium han
i de sidste 30 Aar af sin Levetid havde Sæde. Han
blev 26. Maj 1735 gift med Else Worm, en Datter
af Biskop Christen W.; efter hendes Død 19. Maj
1740 ægtede han 20. Maj 1744 Elisabeth Hedevig
Eichel til Aastrup (f. 1729 d. 24. April 1755),
en Datter af Etatsraad Just Valentin E. I sine
sidste Aar kaldes han undertiden Bartholin-Eichel.

<i>G. Kringelbach.</i>
</chapter>

<chapter name="Bartholin, Christoffer, 1657-1714, Landsdommer">
<b>Bartholin, Christoffer,</b> 1657-1714, Landsdommer. Han
fødtes i Dec. 1657, Søn af nedennævnte Professor
Thomas B. (d. 1680), og tilbragte en Del af sin Ungdom
paa Rejser i Udlandet; 1674 studerede han i Leiden,
og 1677 udgav han i Rom det eneste Skrift, der
haves fra hans Haand, en kort Levnedsbeskrivelse af
Vitalianus Borromæus efter et Haandskrift, han havde
fundet i det medicæiske Bibliothek. Imidlertid var
han 1676 bleven designeret Professor i Mathematik ved
Universitetet, for at han kunde overtage Villem Langes
Funktion under dennes Forfald; men den akademiske
Løbebane har formodentlig ikke tiltalt ham; thi 1684
udnævntes han til Landsdommer i Nørrejylland, hvor
han snart efter kjøbte Herregaarden Kaas i Salling,
som han ejede til sin Død; for resterende Løn udlagdes
Krejbjærg Kirketiende ham. B. steg efterhaanden fra
Kancelliraad til Justitsraad og 1709 til Etatsraad
og døde 14. April 1714. Han havde 16. Juli 1682 ægtet
Mariane Grove, d. i Avg. 1733, Datter af Fyrforvalter
paa Anholt Peder G.

Giessing, Jubel-Lærere II, i, 64 Tab. Thura, Idea
hist. lit. Dan. S. 190 f. Danske Herregaarde XV: Kaas.

<i>G. L. Wad.</i>
</chapter>

<chapter name="Bartholin, Hans, 1665-1738, Theolog">
<b>Bartholin, Hans,</b> 1665-1738, Theolog. Han var en
Søn af ndfr. omtalte Professor Thomas B. og blev
født paa Hagestedgaard 16. April 1665. Indtil sin
Faders Død (1680) blev han undervist i sit Hjem paa
Hagestedgaard, men senere kom han i 
Kjøbenhavns Skole, og i Aaret 1683 blev han
Student. Allerede 1684 rejste han udenlands for
i Holland, England og Frankrig at studere de
østerlandske Sprog og den bibelske Filologi. I
Paris sluttede han et nøje Venskab med sin Landsmand
Morten Reenberg, som ved at besøge ham daglig fik ham
trukket ud af daarligt Selskab -- en Vennetjeneste, som
H. B. aldrig glemte. I 1688 blev han hjemkaldt for at
overtage et Professorat i Filosofi og en Adjunktur i
Theologi ved Universitetet, og efter faa Aars Forløb
blev han Provst ved Kommunitetet og Professor i det
hebraiske Sprog. Endelig blev han 1693 Medlem af det
theologiske Fakultet, og som saadant forsvarede han
for den theologiske Doktorgrad en Afhandling: «De
Deo triuno», den sidste theologiske Doktorpromotion i
lange Tider; først 1736 træffe vi den næste. H. B. var
Medlem af den Kommission, der efter kongelig Ordre
traadte sammen for at gjennemse Baggers Alterbog og
for, navnlig med Kingos Salmebog som Grundlag, at
udarbejde «en fuldkommen Salmebog» baade til Kirkebrug
og til Husandagt. Da Sjællands Bispestol blev ledig
1710, ventede mange at se H. B. som Henrik Bornemanns
Efterfølger; men Christen Worm, en Ætling af en anden
berømt Professor-Familie, blev foretrukket for ham,
efter Sigende fordi Jacob Lodberg gjennem sin Ven,
Hofpræsten F. J. Lütkens, havde modarbejdet hans
Valg. Det var Venskabet med Magister Reenberg, der
havde bragt H. B. i Fejde med Lodberg, og Striden
mellem de to Theologer drejede sig navnlig om det
Spørgsmaal, hvorvidt Englene vare skabte i de 6 Dage
eller før disse. Det første paastod H. B., og han har
i en lærd Disputats bekæmpet den modsatte Opfattelse
som Socinianisme. H. B. var nemlig ikke blot en lærd,
men ogsaa en ivrig orthodox Theolog. I sine «Elementa
theologica» (1710), der i en Del Aar vare en yndet
theologisk Lærebog, har han givet en Fremstilling af
Dogmatikken, der i visse Maader kan betragtes som
en Vejledning til Forstaaelse af Jesper Brochmands
berømte System. Og i H. B. havde Pietismen en af
sine bitreste Modstandere. Da Pietisterne begyndte at
arbejde for Missionen, søgte han i nogle Theses, der
kun foreligge i Haandskrift (Ny kgl. Saml. 4. 1151),
at gjendrive deres store Forventninger om
Hedningernes Omvendelse; da de i 1723 fik deres
egen Katekisme, anbefalet af Biskop Worm, advarede
han mod Bogen som farlig for den rene Lære (Thottske
Saml. 4. 1578), og kort før sin Død samlede han alle
sine Indvendinger mod Pietismen i et lille, ligeledes
kun haandskrevet, Skrift, 
«Underretninger om en Del Pietisters Vildfarelse»
(Gl. kgl. Saml. 4. 1495), der er at betragte som
Orthodoxiens Svanesang i Danmark. Pietisterne
havde imidlertid ikke ladet H. B. uden Svar. Den
sværmerske Degn paa Laaland Christian Mundt mente
endog at kunne bevise, at H. B. hverken forstod
«Begyndelsens Elementer i Guds synderlige Ord eller
den almindelige Katekismus», og han erklærede, at i
H. B.s «Elementer» var der «ikke én Trosartikel ret
lært efter Troens Maade i Profeternes og Apostlernes
Skrifter uden den ene Artikel om den hellige Skrift,»
som B. efter hans Mening endda ikke forstod. I Aaret
1731 nedlagde H. B. alle sine Embeder og trak sig
tilbage til Herregaarden Kongsdal, der dog ikke 
var hans Ejendom; her døde han i Oktober 1738. 6 Aar
tidligere havde han mistet sin Hustru, Anna Maria
Reitzer, Datter af Assessor Jørgen R.

Giessing, Jubel-Lærere II, 1, 66 ff.
Nyerup, Lit. Lex.
Helveg, Den danske Kirkes Hist. efter Ref.

<i>Fr. Nielsen.</i>
</chapter>

<chapter name="Bartholin, Johan Frederik, 1722-84, Assessor i Overhofretten">
<b>Bartholin, Johan Frederik,</b> 1722-84, Assessor i
Overhofretten, var Søn af Avktionsdirektør i
Christiania og Bragernæs Rasmus B. (f. 1697 d.
1762), der tilhørte den bekjendte lærde Slægt
af dette Navn. Moderen hed Margrethe Elisabeth
Wielandt (d. 1771). Som Student var han Alumnus
paa Borchs Kollegium og udgav i denne Tid (1745-48)
4 latinske Disputatser, hvoraf 2 af juridisk og 2
af mere filosofisk Indhold. Senere synes han at
have beskjæftiget sig noget med naturhistoriske
(mikroskopiske) Undersøgelser, ligesom han ogsaa
berettes at have skrevet Vers. 1760 blev han Assessor
i Overhofretten, fra hvilket Embede han igjen fik
Afsked 1778 paa Grund af Svagelighed og udnævntes
s. A. til virkelig Justitsraad. 1762 havde han
succederet Faderen i Avktionsdirektør-Embedet og
beholdt dette til sin Død, der indtraf 26. Sept. 1784
i Christiania. Da han var ugift, skjænkede han
ved Testamente det da nylig oprettede Deichmanske
Bibliothek i Christiania sin Bogsamling paa 1300 Bind,
ligesom han ogsaa betænkte Krigsskolen og Waisenhuset
sammesteds med nogle Hundrede Rigsdaler. Han var en
Elsker af Musik og sang i sin Tid smukt; en af hans
Disputatser angaar ogsaa Musikkens helbredende Kraft
for Kong Saul. Ved sin Død stod han i Spidsen for det
musikalske Selskab i Christiania, der i Vintertiden
gav ugentlige Koncerter.

N. Nicolaysen, Norske Stiftelser III, 659. 
H. J. Huitfeldt, Christiania Theaterhist. I, 73 og 115. 
Lundh og Huitfeldt, Utrykte Breve fra Chr. B. Tullin S. 22
(Særtr. af Illustr. Nyhedsbl. 1861).

<i>H. J. Huitfeldt-Kaas.</i>
</chapter>
<chapter name="Bartholin, Rasmus, 1625-98, Professor">
<b>Bartholin, Rasmus,</b> 1625-98, Professor, født
13. Avg. 1625 i Roskilde, var Søn af ovfr. nævnte
Professor theol. Caspar B. Efter at være blevet
Student 1642 fra Herlufsholm rejste han 1646
udenlands. Næste Aar tog han Magistergraden i
Kjøbenhavn, hvorpaa han atter drog ud til Holland,
England, Frankrig og Italien. I Padua blev han 1654
Doctor medicinæ. Imellem de Videnskabsmænd, som han
stod i Forbindelse med, var den franske Mathematiker
de Beaune (1601-52), der ligesom B. videre udviklede
den af Descartes grundlagte analytiske Geometri,
og hvis efterladte Arbejde «De æqvationum natura,
constitutione et limitibus» B. efter Arvingernes
Ønske udgav 1659. Efter sin Hjemkomst 1656 blev han
Professor geometriæ, 1657 Professor medicinæ. I
denne Stilling var det, at han gjorde sit Navn
berømt ved Opdagelsen af Dobbeltbrydningen i den
islandske Kalkspath og ved sine Observationer af den
store Komet 1664, som han meddelte Kometografen
Lubinietsky. I dette Tidsrum syslede han ogsaa
med Udgivelsen af Tyge Brahes Observationer,
efter at disse ved Kjøb 1662 vare komne i Kongens
Besiddelse. Navnlig lod han ved nogle Studenter
tage Afskrift af dem. I at vaage over dette Arbejde
blev han støttet af sin Amanuensis, den senere
berømte Ole Rømer. At Udgivelsen aldrig fandt Sted,
skyldes formentlig den nye Konges ringe Interesse for
dette videnskabelige Foretagende. I Følge Werlauff
(Det store kgl. Bibliotheks Hist., 2. Udg., S. 55
f.), der meget omstændelig behandler den paatænkte
Udgivelse af de Tychoniske Haandskrifter, er der
i øvrigt tilflydt B. saa betydelige Hjælpekilder,
baade i Penge, Papir og Afskriverløn til Arbejdets
Fremme, at dets Fuldførelse maatte synes sikret,
selv om den kongelige Naade manglede.

1671 blev han Lærer for Prins Georg, 1675 Assessor
i Højesteret, 1684 Kancelliraad og Justitsraad og
endelig 1694 Etatsraad. Ved sin Død 4. Nov. 1698
testamenterede han en Del af sin Formue til
videnskabelige og filanthropiske Formaals Fremme. Han
var to Gange gift, 1. med Anne Hansdatter, en Datter
af Johan Frederiksen, Rektor i Roskilde, og 2. med
Anne Margrethe Braem, Lic. Hans Lihmes Enke. Hans
eneste Datter, Anna Maria, blev 1681 gift med Ole
Rømer. Han var en meget frugtbar Forfatter. Foruden en
Del latinske Disputatser af mathematisk, fysikalsk og
medicinsk Indhold have følgende Værker endnu blivende
Værd: «Franc. a Schooten, Introductio ad geometriæ
methodum Renati des Cartes» (udg. af B. i Leiden
1651), «De cometis anni 1664 et 1665» (1665), 
«Specimen recognitionis nuper editarum observationum
astronomicarum Tychonis Brahe» (1682) og i
Særdeleshed «Experimenta chrystalli Islandici»
(1669).

Worm, Lex. ov. lærde Mænd.
Nyerup, Lit. Lex.

<i>Schjellerup.</i>
</chapter>

<chapter name="Bartholin, Thomas, 1616-80, Læge">
<b>Bartholin, Thomas,</b> 1616-80, Læge, blev født
20. Okt. 1616 i Kjøbenhavn som en Søn af ovfr. nævnte
medicinske Professor Caspar B. (d. 1629). Sin første
Undervisning fik han sammen med Jørgen Fuirens
Sønner af private Lærere, blandt hvilke var den
senere Livlæge Poul Moth. Ved sin Faders Død fik
han til Formynder sin Mosters Mand, Ole Worm,
der med megen Interesse og Kjærlighed tog sig af
den begavede Drengs Opdragelse. Efter 1634 at have
deponeret ved Kjøbenhavns Universitet studerede
han her de forskjellige Videnskaber, deriblandt
ogsaa Medicin; men den prædominerende Theologi var
dog den Gang endnu hans Hovedstudium. Allerede 1636
optraadte han som Respondens for 1. Afdeling af Ole
Worms «Institutiones medicæ», og det følgende Aar
rejste han med Understøttelse af denne og af sin
Bedstefader Thom. Fincke til Udlandet sammen med sin
ældre Broder Bertel. Hans Faders og Ole Worms ansete
Navne og dennes Anbefaling skaffede ham overalt
en udmærket Modtagelse, og han studerede nu først
hele 3 Aar i Leiden, hvor Lægevidenskaben og særlig
Anatomien den Gang blomstrede, og hvor Vorstius
Falkoburgus og navnlig Anatomen Joh. Walæus vare
hans vigtigste Lærere; med den sidstnævnte sluttede
han et nøje Venskab. Han studerede vel ogsaa andre
Videnskaber i Leiden, saaledes navnlig Filologi hos
Salmasius og Heins, men under Opholdet her modnedes
dog efterhaanden hans Beslutning om fornemmelig at
hellige Lægevidenskaben sine Kræfter, saaledes som
det fremgaar af Breve til Ole Worm.

Af hans Brevvexel med denne ses det ogsaa, at han
med Iver kastede sig over forskjellige da brændende
anatomiske Spørgsmaal, saaledes over Undersøgelse
af de af Aselli kort i Forvejen opdagede Mælkekar og
af Harveys Lære om Blodcirkulationen, ligesom det af
Worms Breve til ham fremgaar, at han i denne havde en
udmærket lægevidenskabelig Raadgiver og Vejleder, der
indskærpede ham Vigtigheden af uafbrudt og nøjagtig
Iagttagelse som første Betingelse for virkeligt
Fremskridt i Naturerkjendelsen. Hans bestandig stærkt
fremtrædende Tilbøjelighed til litterær Produktion
gav sig allerede ved dette Tidspunkt Vidnesbyrd i 
Udarbejdeisen af en forbedret og <i>illustreret</i> Udgave
af Faderens anatomiske Lærebog, hvilken ogsaa udkom
1641 hos en af Leidens mange ansete Boghandlere. Hans
egne Tilføjelser til Udgaven ere vel kun af mindre
Betydning, men Bogen fik dog megen Interesse ved den
gode Bistand, der blev ham til Del fra hollandske
lærdes Side, saaledes ved vigtige tilføjede
Bemærkninger om Hjærnens Struktur af hans berømte
jævnaldrende, de le Boe Sylvius, der den Gang var
Læge i Amsterdam, og fornemmelig ved to Breve om
Blodomløbet og om Mælkekarrene af hans Lærer og Ven
Walæus, hvilke ere trykte i Værkets Slutning. Den
Omstændighed, at Harveys nye banebrydende Lære her
første Gang i en Haandbog blev fuldt ud godkjendt,
gav Udgaven en ganske særlig Betydning. 

Imidlertid havde han 1640 paa Grund af Blodspytning og Frygt
for Brystsyge forladt Leiden, og da han paa Grund af
Krigsuroligheder maatte opgive et paatænkt Kurophold
i Spaa, drog han til Paris, hvor han studerede under
de to daværende Professorer ved College royal,
R. Moreau og den berømte Anti-Paracelsist Guy
Patin, medens han ikke synes at være kommen i megen
Berøring med den yngre Riolan, hvis Stridbarhed vel
har afskrækket ham. Næste Aar rejste han videre til
Montpellier, hvor han gjorde sig bemærket ved at tage
Del i en medicinsk Disputation, men for øvrigt følte
sig mindre tilfreds. Han skyndte sig derfor endnu
samme Efteraar sammen med sin Broder Caspar bort
til Paduas berømte Universitet, hvor han opholdt
sig i 2 Aar og nød en voxende Anseelse, hvorom
hans Valg til Consiliarius for den tyske Nation og
derefter til Prorektor og Syndikus ved Universitetet
vidner. Han blev ogsaa med megen Venlighed modtaget
af den her bosatte berømte danske Læge Joh. Rhode,
Ole Worms Ven, gjennem hvem han blev bekjendt med
den tyske Anatom Joh. Vesling, der en Tid lang var
Professor i Padua. Foruden anatomiske Studier under
dennes Vejledning dyrkede han Kirurgi hos Marchettis,
praktisk Medicin hos Sala og Sylvaticus, men bekjender
i øvrigt i Breve til Worm, at hans Studier i denne
Tid i det hele vare blevne noget vidtsvævende, og at
Lægevidenskaben dog ikke fuldt formaaede at fængsle
ham, en Bekjendelse, som giver Worm Anledning til
at indskærpe ham at holde fast ved denne Videnskab,
blandt andet af den praktiske Grund, at han var
bestemt til Vikar for sin gamle Morfader Thomas
Fincke. Derfor opfordrer Worm ham ogsaa til snarest
muligt at afslutte sine udenlandske Studier og komme
hjem, men det er tydeligt af B.s Svar, at han ikke 
havde Lyst dertil, og han undskylder sig da navnlig
med sin svagelige Helbred. Han rejste nu ogsaa 1643
videre syd paa, først til Rom og der fra til Neapel og
Sicilien, hvor han i Messina fik et Tilbud om en vel
lønnet Professorplads, hvilket han dog afslog. Hans
aldrig hvilende Videbegjærlighed bragte ham endog til
her fra at gjøre Forsøg paa at naa Ægypten, men paa
Grund af en udbrudt smitsom Sygdom paa Skibet naaede
han kun til Malta, hvor de talrige «Glossopetræ»
(forstenede Hajfisketænder), som man efter en
Legende tillagde overordentlige helbredende Kræfter,
vakte hans særlige Opmærksomhed. At faststille disse
mærkelige Formationers egentlige Beskaffenhed var
imidlertid ikke ham, men hans Discipel Niels Stensen
forbeholdt. Paa Tilbagevejen her fra opholdt han sig
i længere Tid i Neapel, hvor han navnlig studerede
Anatomi og Kirurgi hos Marcus Aurelius Severinus,
men i øvrigt var syg og lidende af den Sygdom, der
senere fulgte ham og endte hans Liv, Nyresten. I
Slutningen af 1644 kom han tilbage til Padua, hvor
han forblev den største Del af det næste Aar, og
hvor han publicerede sit næste litterære Arbejde,
en lærd Disputats «de unicornu» dvs. Enhjørningen,
et imaginært Dyr, som den Gang i høj Grad optog
Videnskabsmændenes Interesse, og hvorom ogsaa hans
Fader havde forfattet en Afhandling. I Padua fik han
en ny Paamindelse fra Worm om at komme hjem for at
overtage et ledigt Professorat i Veltalenhed («har du
først paa den Maade faaet Foden ind ved Universitetet,
vil du ikke let blive trængt ud igjen»), men han
undslog sig atter og rejste til Basel, hvor han --
ligesom i sin Tid hans Fader og Ole Worm -- 1645
blev kreeret til Doktor i Medicinen sammen med sin
daværende Rejsefælle, Henrik Fuiren. Foruden sin
Doktordissertation («de pleuritide») udgav han her
en Tale «de monstris in natura et medicina». Det
næste Foraar drog han til Holland, hvor han under sit
Ophold i Leiden fik en ny Udgave af den anatomiske
Lærebog i Trykken (hvilken hurtig blev oversat fra
Latin paa Fransk og Tysk) og desuden udgav flere andre
Skrifter, deriblandt et temmelig omfattende «de luce
animalium», der blev dediceret til den gamle Morfader,
og som vidner om megen Lærdom og spekulativt Vid,
hvorvel det falder aldeles uden for Naturvidenskab i
vor Forstand. Endelig kom han hjem 1647 og overtog
snart derpaa det ved Longomontans Død ledigtblevne
Professorat i Mathematik, efter at han i Forvejen
havde undslaaet sig for at ledsage den syge Prins
Christian til Surbrøndene. Han følte baade da og
senere stor Ulyst til al praktisk Lægevirksomhed.

Allerede 1648 erholdt han imidlertid Professoratet
i Anatomi, i det den fortjente Anatom Simon Paulli
blev foranlediget til at træde tilbage for B.,
og denne var nu kommen paa den Plads, der vistnok
svarede bedst til hans særlige og grundigste Studier,
og som han ogsaa i en Del Aar udfyldte saaledes,
at der kastedes en stærk Glans over det hidtil
uanselige danske Universitet, og Studenter fra
fremmede Lande droge til Kjøbenhavn for at uddanne
sig i Anatomien ved hans Domus anatomica. Ganske uden
Torne var imidlertid heller ikke denne B.s stolte
Glansperiode. Allerede samtidig med sin Tiltrædelse
af Embedet maatte han i 5 Disputationer værge sig mod
stærke Angreb paa den nye Udgave af Faderens Anatomi
fra den gamle Professor i Altorf Caspar Hofmanns Side,
hvilke Angreb ogsaa senere bleve gjenoptagne og førte
videre af den skarpsindige Riolan, der som kyndig
Anatom rejste forskjellige skarpe og i det mindste til
Dels velbegrundede Indvendinger og særlig dadler den
Fordringsfuldhed, hvormed B. optræder. Denne søger vel
at imødegaa ham i den allerede 1651 publicerede nye
(3.) Udgave af Anatomien, men det voldte ham kun nye
Angreb fra den altid kampfærdige Pariseranatom.

Den største Modgang mødte ham imidlertid paa det
Punkt, som paa den anden Side udgjør hans største
Triumf, og som mere end noget andet har foreviget
hans Navn: hans Undersøgelser og Opdagelser paa
det for Ernæringen og hele Livets Økonomi saa
vigtige Chylus- og Lymfesystems Omraade. Da Harvey
i sit saa berømte Skrift om Hjærtets og Blodets
Bevægelser (først publiceret 1628) havde kuldkastet
et Hovedpunkt i Galens gamle, rodfæstede System og
ved en Række omhyggelige Vivisektioner opklaret
Blodcirkulationens hele Forhold, maatte alle de
yngre Anatomer, der antoge hans nye Lære, og til
hvilke B. allerede tidlig hørte, nødvendig henvende
en særlig Opmærksomhed paa andre Punkter i Galens
System, der stode i nøje Berøring med Blodløbslæren,
og da først og fremmest paa hans Doktrin om Leveren
som det Organ, der tilberedte Blodet og modtog alt
Næringsmateriale (Chylus) dertil gjennem Blodkar
fra Tarmen. De kort i Forvejen af Aselli opdagede
Chyluskar i Tarmkrøset viste den videre Forskning
Vej, og saa snart B. vel havde indstalleret sig i
sit Anatomihus og tillige havde haft det særlige
Held at faa en ganske usædvanlig dygtig, paalidelig
og begavet Assistent i den unge Michael Lyser fra 
Leipzig, der kom til Kjøbenhavn netop for at studere
Anatomi under denne Lærer, tog han energisk fat paa
nøjere Undersøgelser af Chyluskarrene og opdagede
ved omhyggelige Vivisektioner snart, at disse Kar
ikke (efter hans første Antagelse dog til Dels)
gik til Leveren, men løb som en særskilt Stamme op
forbi Leveren langs Rygsøjlen for i Halsregionen at
udmunde i de store Blodaarer. Opdagelsen, der første
Gang publiceredes 1652 i en Disputation med Michael
Lyser som Respondens, var imidlertid allerede nogle
Aar tidligere gjort, først af Pequet i Montpellier
og derpaa af O. Rudbeck i Upsala, begge ganske unge
Studenter, men B. har dog Prioriteten for saa vidt,
som han først paaviste Chyluskarstammen ogsaa
hos Mennesket, nemlig paa Ligene af to Forbrydere,
som Kongen skjænkede ham til dette Brug, ligesom han
ogsaa angav Karstammens hele Forløb mere korrekt end
Pequet. Disse Undersøgelser førte hurtig videre til
Opdagelse af Lymfekarrene som et fra Chyluskarrene
væsentlig forskjelligt System, hvilket navnlig
traadte tydelig frem ved Undersøgelse af Leveren,
og hvorved tillige og først og fremmest blev endelig
fastslaaet det kapitale Faktum, at Leveren aldeles
ikke modtog Chylus fra Tarmen og saaledes ikke
var det bloddannende Organ, som den Galenske Kodex
lærte. Denne epokegjørende Opdagelse proklameres
nu ogsaa paa en ejendommelig effektfuld Maade i B.s
1653 udgivne Skrift om de lymfatiske Kars Opdagelse
(«Vasa lymphatica nuper Hafniæ in animantibus
inventa et hepatis exeqviæ»), i det Bogens sidste
Blad indeholder en pompøs Gravskrift over Leveren,
som han takker for lang og hæderlig Tjeneste, men
som nu er afsat; han beder Vandringsmanden standse og
yde den berømte afdøde en ærbødig Hyldest. Skriftet
er med mange smigrende Talemaader dediceret til B.s
gamle Modstander Riolan, vistnok i det Haab derved

at afvæbne denne farlige Kritiker, hvad der dog slet
ikke lykkedes ham; den gamle Pariser vilde «ikke lade
sig smigre til Tavshed» eller lade sig omvende til
de nye Anskuelser, men rykkede frem med nye skarpe
Stridsskrifter.

Den pralende, uhyre selvfølende Maade, hvorpaa
B. optraadte baade her og i sine senere Skrifter
om Lymfekarrene (hans 1670 publicerede Samling
indeholder 14 forskjellige Skrifter om Chylus- og
Lymfekarrene), maatte nu ogsaa naturlig mishage hans
unge svenske Rival Rudbeck, der ligeledes hurtig var
naaet til Opdagelsen af disse Kar, og da B., der ved
sin Stilling og sit Navn, sine tidligere litterære
Præstationer og sine indflydelsesrige 
Forbindelser med Evropas lærde i høj Grad havde Overtaget
over den unge, endnu ukjendte Student, efter at være
bleven bekjendt med dennes Skrift om Lymfekarrene
i en ny Udgave af sit Skrift indskyder nogle lidt
usandsynlige Datumsangivelser for at bevise sin
Prioritetsret til Opdagelsen, kommer Rudbeck i Harnisk
og beskylder i et Indlæg B. ligefrem for Falskneri,
ligesom han ogsaa insinuerer, at det i Virkeligheden
er Lyser, som er den dygtige anatomiske Undersøger,
og hvem Opdagelsen egentlig skyldes. Der udviklede
sig saaledes en af disse, navnlig i tidligere
Tider ikke ualmindelige, uhyggelige og forfængelige
Prioritetsstridigheder, hvorved i dette Tilfælde en
stor Del af den lærde Verden blev sat i Bevægelse,
og som maatte berøre B. meget pinlig. Denne iagttog
dog en klog og fornem Tilbageholdenhed og lod sine
udenlandske Disciple, først Bogdanus, senere Seger,
træde i Skranken for sig og overvælde Rudbeck
med Smædeskrifter. I sin Kjendelse om Striden
hævder Haller (Elem. phys. I, 161) Rudbecks Ret, og
nyere historiske Undersøgelser, navnlig af Hvasser,
Daremberg og Tigerstedt, have væsentlig ført til samme
Resultat, dog saaledes, at man næppe kan nægte B., at
han «tidligere og fuldstændigere end Rudbeck og først
af alle har opfattet Opdagelsens hele overordentlig
store Betydning» (Panum). Senere omtaler for øvrigt
B. ved forskjellige Lejligheder sin Medbejler med stor
Anerkjendelse. 

Disse vigtige Undersøgelser fortsatte
B. i flere Aar, stadig med Bistand af udmærkede
Prosektorer, Lyser indtil 1652 og derefter Henrik a
Møinichen til 1654, og fuldstændiggjorde i Begyndelsen
af 1654 Opdagelsen ved Paavisning af Lymfekar ogsaa
hos Mennesket («Vasa lymphatica in homine nuper
inventa»). Samtidig arbejdede han i sit Anatomihus
paa anatomiske Præparater af Menneskelig til Plader
for et stort illustreret Pragtværk i Anatomien,
«Augusta anatome», som han «efter kongelig Befaling»
vilde udgive, og hvorved han vilde konkurrere med
de største udenlandske Anatomer, men Værket saa dog
aldrig Lyset, og Pladerne tilintetgjordes senere ved
Ildebrand. Efter de nævnte Prosektorers Bortrejse
trak han sig tilbage fra selvstændige anatomiske
Undersøgelser, og for saa vidt synes Rudbecks nævnte
nærgaaende Insinuation ikke aldeles at svæve i Luften,
-- hvorved dog maa fremhæves, at B. selv aabent og med
megen Anerkjendelse omtaler den betydelige Del, Lyser
har taget i hans Undersøgelser. Derimod fortsatte han
med stor Iver og Energi sin litterære Virksomhed,
for hvilken han aabenbart ogsaa var ganske særlig
anlagt, og hvorved 
han har erhvervet sig overordentlige
Fortjenester. Hans naive Praleri og Selvforherligelse
er vel for Nutidens kritiske Sans et mindre tiltalende
Moment, men skadede ham vist ikke særdeles væsentlig
i hans Samtids Øjne, og ved Siden deraf giver han
i sine Skrifter Vidnesbyrd om en meget fremragende
Dygtighed og har «bidraget mægtig til at nedbryde
den forældede Galenske Lærebygning og bane Vej for
Konsekvenserne af de nye fysiologiske Opdagelser»
(Panum). I flere «Spicilegia», udgivne i Slutningen
af Halvtredserne (og til Dels optrykte i den nævnte,
1670 udgivne Samling Skrifter), hævdede han med
dialektisk Dygtighed sin Opfattelse mod forskjellige
andre Videnskabsmænd, ligesaa i sin sidste (4.) Udgave
af den anatomiske Haandbog, der udkom i Leiden 1673
i en meget udvidet og efter Videnskabens seneste
Udvikling væsentlig reformeret Skikkelse. Ogsaa i
den store Samling af Specialbidrag til Anatomien,
som han 1654-61 udgav under Titelen «Historiarum
anatomicarum rariorum centuriæ I-VI», findes flere
Meddelelser til Bestyrkelse af den nye Lære, ligesom
Skriftet i det hele giver talrige Observationer til
Oplysning navnlig af Dyreanatomien. En Værket tilføjet
Afhandling af Joh. Rhodius («Mantissa anatomica»)
giver det yderligere anatomisk Interesse. Hans 1663-67
udgivne «Epistolæ medicinales» (i alt 4 Centurier),
der indeholde hans udstrakte Brevvexling med en
stor Mængde baade indenlandske og udenlandske
Videnskabsmænd, have ikke blot Interesse ved at
vise, hvilken meget fremragende Stilling B. indtog i
Datidens lærde Verden, men give ogsaa talrige positive
Bidrag til Videnskabens Opklaring og til Præcisering
af de nye Synspunkter, for hvilke B. kæmpede. Den
endnu paa dette Tidspunkt herskende Mangel paa
Tidsskrifter erstattedes for en stor Del netop ved en
direkte Meningsudvexling mellem Videnskabsmændene, og
Saadanne Brevsamlinger faa derved, som Gosch bemærker,
Karakter af virkelig videnskabelige Arkiver. En anden
af B. (1662) udgiven omfattende Samling Smaastykker,
«Cista medica Hafniensis», giver en Mængde Oplysninger
om Lægevidenskabens og Lægestandens Historie og hele
Forhold i Danmark og har en stor kulturhistorisk
Værdi. I et tilføjet Appendix gives en udførlig
Beskrivelse af Forfatterens «Domus anatomica», ganske
vist spækket med bombastiske Udgydelser af Selvros
for alt, hvad han der har udrettet. Hans 1666 udgivne
10 Dissertationer «De medicina Danorum domestica»
have Betydning i samme Retning som det sidstnævnte
Skrift. Andre Skrifter af særlig Interesse ere:
«De peregrinatione medica» (1674), en 
Anvisning for de unge Læger til at foretage deres
medicinske Studierejser paa rette Maade og i øvrigt
nærmest bestemt for hans egen Søn Caspar og hans
Søstersøn Holger Jacobsen, dernæst en Afhandling
«De anatomia ex cadaveribus morbosis adornanda»
(1674), hvori han henleder Opmærksomheden paa et
Specialfag, der den Gang kun var meget lidet dyrket,
men som senere har faaet en saa overordentlig stor
Betydning for Videnskaben: den pathologiske Anatomi,
-- hvorvel han endnu ikke har Øje for den Retning,
hvori Fagets Hovedbetydning maatte søges. End videre
maa hans udgivne akademiske Taler nævnes. Men af
endnu større og mere monumental Betydning end de
fleste af hans nævnte Skrifter ere dog hans «Acta
medica et philosophica Hafniensia», et i stor Stil
anlagt videnskabeligt Tidsskrift, der udkom fra
1673 til hans Død 1680, i det hele i 5 Bind; det
indeholder særdeles mange vigtige Bidrag, fornemmelig
fra hans Disciple, og afgiver et slaaende Vidnesbyrd
om det rige videnskabelige Liv, der var kommet til
Udvikling i Danmark og i det mindste til Dels var
vakt af B. selv.

Som Universitetslærer viste han ikke den udholdende
Energi, der i saa høj Grad udmærkede ham som
Forfatter. Efter at han i nogle faa Aar med Liv
og Lyst havde demonstreret Anatomien for sine
studerende, blev han træt og klagede bestandig over
sin Helbred, der aabenbart heller ikke har været
særdeles stærk. Da han ved Ole Worms Død 1654 rykkede
op i dennes Plads som anden medicinske Professor,
blev han allerede derved i Stand til at indskrænke
sin anatomiske Undervisning, og da han 2 Aar efter,
ved Thomas Finckes Død, blev det medicinske Fakultets
Senior og Decanus perpetuus, fritoges han ganske
for denne Undervisning. 9. Febr. 1656 holdt han sin
sidste Dissektionsøvelse og tog i en pompøs Tale
Afsked med denne vigtige Gjerning. Allerede 1654
var han bleven valgt til Universitetets Rektor,
en Stilling, han dog hurtig overdrog til Sporman,
i det han selv ved Pestens Udbrud i Kjøbenhavn
samme Aar flygtede til Roskilde. 1660, altsaa kun
44 Aar gammel, blev han af Helbredshensyn af Kongen
fritagen for at holde Forelæsninger og flyttede
kort derefter som Professor honorarius til sit kjære
Gods Hagestedgaard i Nærheden af Holbæk, hvorfra han
dog jævnlig tog til Kjøbenhavn, blandt andet for at
tilse og forevise sit Naturaliekabinet, som han stadig
samlede Bidrag til, og som var anbragt i Anatomihuset
oven over Avditoriet. Men han beholdt sin Stilling
som Fakultetets Senior og Dekanus og dermed ogsaa en
afgjørende Indflydelse paa Universitetets og 
Lægevidenskabens Anliggender -- en Indflydelse, han til
fulde forstod at gjøre gjældende, navnlig i den
Retning, at han fulgte det allerede af Bedstefaderen
anviste Spor og ivrig sørgede for sine Slægtninges
Ansættelse i Professorposterne, hvad der lykkedes
baade med hans Søn Caspar, hans Fætter Vilhelm
Worm og hans Søstersøn Mads Jacobsen, skjønt i
det mindste ingen af de to sidstnævnte viste nogen
særlig Kvalifikation. I Konsekvens heraf forstod
han ogsaa snildt at holde Mænd borte, som ikke
hørte til Familien, selv om de vare Kapaciteter,
ja vel netop snarest i dette Tilfælde, da hans store
Forfængelighed vanskelig vilde kunne taale at se en
glimrende videnskabelig Stjærne ved Siden af sig. Hans
tvetydige Færd lige over for hans geniale Discipel
Steno, da denne kom tilbage og blev skuffet i sin
velbegrundede Forventning om at opnaa en anatomisk
Lærerstilling ved Universitetet, er et Vidnesbyrd
af stor og beklagelig Vægt mod B. Hans Forhold til
Michael Lyser ved dennes Tilbagekomst fra Tyskland
er maaske heller ikke ganske frit for Tvetydighed
i saa Henseende. Men B. havde saaledes vedblivende
den Tilfredsstillelse at kunne indtage en ubestridt
Herskerplads ved Universitetet og fra sit Gods lede
Landets officielle videnskabelige Liv, medens han
fremdeles anvendte sit Otium til litterære Studier
og frugtbar litterær Produktion.

Paa dette Punkt ramte der ham i øvrigt et svært
Slag i 1670, i det hans Gaard brændte, medens han
selv var i Kjøbenhavn i Anledning af Livlæge Moths
Begravelse, og hans kostbare Bibliothek samt et Antal
Manuskripter gik til Grunde. Men Kongen gjorde alt
for at trøste ham, fritog hans Gods for Skatter og
Afgifter og udnævnte ham til Livlæge (Archiater
honorarius) med forhøjet Gage. 1671 var han paa
ny Universitetets Rektor og blev samme Aar udnævnt
til Universitetets Bibliothekar. Efter at han 1675
havde afslaaet et smigrende Tilbud om at overtage
et anatomisk Professorat ved Universitetet i Padua,
blev han udnævnt til Højesteretsassessor. 1680
valgtes han atter til Rektor, men samtidig dermed
tiltog hans Svagelighed, der bestandig ytrede sig som
Nyrestensbesværligheder, og samme Aar 4. Dec. døde
han paa sin kjære gjenopbyggede Hagestedgaard. Han
begravedes i Frue Kirke, hvor et Monument sattes over
ham; 1731 bleve han og hans Efterkommere nobiliterede,
og som en af Danmarks mest berømte Mænd fik han senere
en Mindestøtte rejst i Jægerspris Have.

1649 havde han ægtet Else Christoffersdatter, Datter
af Borgmester Christoffer Hansen, og havde i dette
Ægteskab 4 Døtre 
og 5 Sønner. Efter hendes Død (1675) indgik han
1678 et nyt Ægteskab med Magdalene Rhode, men havde
med hende ingen Børn. Sønnerne af første Ægteskab
opnaaede alle fremragende Stillinger, og den ældste
Søn, Caspar, der kun 19 Aar gammel ved Faderens
Hjælp blev Professor philosophiæ og i 1678 af ham
kreeredes som Dr. med., indtog senere i mange Aar
hans fremragende Plads ved Universitetet og stræbte
efter Evne at vedligeholde det Bartholinske Navns
Glans i Lægevidenskaben.

A. G. Sommer, Thomas Bartholin (Univers. Progr. 1858).
Ingerslev, Danmarks Læger ogLægevæsen I, 474 ff.
Gosch, Danmarks zoolog. Lit. II, l, 45 ff.
Panum, Indbydelsesskrift til Universitetets Reformationsfest 1880 S. 3 ff.
A. D. Jørgensen, Niels Stensen S. 68 ff.
W. Hiss, Ueber die Entdeckung des Lymphsystems (Zeitschrift f. Anatomie I, 128 ff.).
Tigerstedt, Om lymfkärlens upptåckt (Skrifter utg. af finska Läkaresällskapet), Helsingfors 1885.

<i>Jul. Petersen.</i>
</chapter>

<chapter name="Bartholin, Thomas, 1659-90, kgl. Antikvar">
<b>Bartholin, Thomas,</b> 1659-90, kgl. Antikvar, var
født i Roskilde (under Kjøbenhavns Belejring)
27. Marts 1659, Søn af ovennævnte Professor Thomas
B. Blev Student 1673. Efter at have udgivet et Par
historisk-antikvariske Prøveskrifter, «De Longobardis»
(1676) og «De Holigero Dano» (1677), blev han,
kun 18 Aar gammel, 27. April 1677 beskikket «til
at være designatus Professor politices et historiæ
patriæ» ved Universitetet. Faktisk var det dog ikke
nogen Ansættelse, men et Tilsagn om «at nyde Senium
in Academia og siden der, naar nogen Plads ledig
vorder, ascendere, saa og at være delagtig i al
den Rettighed, samme Senium kan medføre». Kort efter
rejste B. udenlands. Han besøgte Akademierne i Leiden,
Oxford, London, Paris o. fl. St. Overalt benyttede
han ikke blot flittig Bibliothekerne, men søgte ogsaa
Udvikling ved Omgang med lærde Mænd. Kaldt hjem 1680
i Anledning af hans Faders Sygdom og paafølgende
Død blev han paa Hjemrejsen selv syg i Flensborg og
maatte ligge temmelig længe. Efter at have ordnet
sine Forhold i Hjemmet drog han imidlertid paa ny ud,
gjennemrejste Tyskland og opholdt sig 1682 en Tid i
Leipzig.

Ved Hjemkomsten tiltraadte han sin
Professorpost. Udnævntes 24. Febr. 1684 til
kgl. Antiqvarius efter Islænderen Hannes (Jon)
Thorleifsson med den Forpligtelse «Tid efter anden
til Trykken at fuldbringe og færdiggjøre saa vel
de ældste, vigtigste og rareste Skrifter, danske
og islandske Sager og Monumenter angaaende,
med tilbørlig Udtolkning og Forklaring som
og ellers det Værk, som han om alle de gamle
danskes Sæder og Skikke, samt Love og Manér haver
begyndt». 29. Avg. s. A. beskikkedes B. tillige 
til Sekretær i det kgl. Arkiv (Gehejmearkivet),
af hvis Ordning og Registrering han ikke har
ringe Fortjeneste. Endnu samme Aar fik han en
tredje Udnævnelse, i det Kongen bevilgede, «at
Th. B., Professor politices et historiæ patriæ paa
Universitetet, maa næst efter Dr. Cosmus Bornemann
in facultate juridica ascendere og efter hannem nyde
virkelig professionem juridicam med de Rettigheder,
som samme Senium med sig fører; desforuden ogsaa
efter hans forrige Vokation in facultate philosophica
ascendere». Aaret efter forenede han Embedet
som Justitssekretær i Højesteret med sine andre
Stillinger. B. var da endnu kun 26 Aar; men Lykken
havde ikke kastet sin Gunst paa nogen uværdig. Thi
han arbejdede med en Jærnflid, som om han forudsaa,
at hans Tid kun vilde blive kort. Udgivet fik han kun
«Antiqvitatum Danicorum de causis contemptæ a Danis
adhuc gentilibus mortis libri tres» (1689). Paa 700
Kvartsider behandledes her Spørgsmaalet om Aarsagen
til vore hedenske Forfædres Foragt for Døden --
unægtelig en alt for stor Vidtløftighed; men man
ser, at Forfatteren var fuldt hjemme i den gamle
nordiske Litteratur, og Værket «var i mange Tider
en Tilflugt for dem, der søgte Oplysning om Nordens
gamle Poesi o. desl.». Vigtigere ere dog de uhyre
Samlinger, han efterlod, og de mangfoldige Kilder til
Nordens Historie, hans utrættelige Flid har reddet
fra Undergang. Allerede i April 1685 udvirkede han
ved sin Forestilling til Kongen, at der udstedtes
Forbud mod, at der solgtes Haandskrifter fra Island
til Svenskerne, og at det paalagdes Landfoged
Christoffer Heideman at indsamle, hvad der fandtes
af gamle Haandskrifter paa Island, og at nedsende
dem til Kjøbenhavn. Vilde Ejerne ikke sælge dem,
skulde han laane dem. Efter B.s Forestilling udgik der
(19. Febr. 1687) end videre kgl. Befaling til alle
Biskopperne om at lade eftersøge i Stiftskisterne og
andre Steder i Stifterne om, «hvis gamle Breve ante
reformationem, Dokumenter, Bøger, saa som Annales
veteres, Chronica monasteriorum, Breviaria, Missalia
etc., der maatte findes», og med det første tilstille
Justitssekretær og Antiqvarius Th. B. samme, «at han
deraf kunde uddrage og sammensanke, hvad der kunde
tjene til den danske og norske Histories Oplysning».

Det var navnlig til Danmarks og Norges Kirkehistorie
før Reformationen, at B. samlede den store Mængde
Bidrag, som i en lang Række Foliobind (Manuscripta
Bartholiniana) gjemmes i Universitetsbibliotheket
og have været til uberegnelig Nytte for senere
Forskere. Tillige anlagde han et stort Annalværk
til Danmarks 
Historie i Middelalderen, der dog ikke naaede sin
Fuldendelse. Ikke mindst er hans Fortjeneste derved,
at han fremdrog Islænderen Arne Magnussen og tog hans
ypperlige Evner i Brug ved sine Samlinger. Men B.s
egen Kraft blev hurtig opslidt under det anstrængende
Arbejde. Efter i to Aar at have lidt af Lungetæring
døde han 5. Nov. 1690, kun 31 Aar gammel. I en Alder,
da mange endnu ikke ret have begyndt, maatte han
slutte; men hvad han har samlet, vil bevare hans Navn
i taknemmelig Erindring blandt Nordens Historikere.

I 5 Aar (fra Nov. 1685) levede han i et lykkeligt
Ægteskab med Anne Tistorph, Datter af Sognepræsten ved
Nicolai Kirke i Kjøbenhavn, Mag. Mikkel Henriksen. Af
dette Ægteskab var der en Datter og en Søn; den
sidste, der blev født 16 Dage før Faderens Død,
forplantede paa en hæderlig Maade hans Navn (se
ndfr.). B.s Enke ægtede siden Justitsraad, Professor
Holger Jacobæus og døde i Marts 1744, 81 Aar gammel.

Progr. fun. Acad. Hafn.
Worm, Lex. ov. lærde Mænd I, 84.
Jørgensen, De danske Rigsarkivers Hist. S. 47. 263.
Tidsskr. f. nord. Oldkynd. III, 15 ff.
Hübertz, Aktst. vedk. Aarhus II, 177.

<i>H. F. Rørdam.</i>
</chapter>

<chapter name="Bartholin, Thomas, 1690-1737, Justitiarius i
Højesteret">
<b>Bartholin, Thomas,</b> 1690-1737, Justitiarius i
Højesteret. Han fødtes i Kjøbenhavn 20. Okt. 1690 og
opdroges, da hans Fader, Professor Thomas B. (se
foreg. Artikel) døde s. A., af sin Farbroder,
Konferensraad Caspar B. Da han var bleven
Student, rejste han 1710 udenlands, kom hjem
1714 og udnævntes allerede 1715 til Professor
philosophiae ved Universitetet; men det gik med
ham som med hans Farbroder, at Universitetet kun
kom til at høste den mindste Nytte af hans Evner,
i det hans Virksomhed blev ledet i andre Retninger,
hvilket han sikkert skyldte sin Plejefader, hvis
i en vis Henseende glimrende Karriere maatte
friste ham til Efterfølgelse; 1718 fik han Sæde
som Assessor i Hofretten og 1721 i Højesteret;
1722 blev han Justitsraad. Hertil føjedes endnu
en betydelig Virksomhed, i det han 1729 blev sin
Farbroder adjungeret i Generalprokurørembedet med
Løfte om at succedere ham, og blev en Maaneds Tid 
senere virkelig Generalprokurør. 1730 blev
han Assessor i Konsistorium, Etatsraad og endelig
Assessor i Kancellikollegiet. 1732 paatog han sig
Hvervet som Universitetskvæstor, og 1736 udnævntes han
til Justitiarius i Højesteret, hvorefter han nedlagde
Embedet som Generalprokurør; et halvt Aar efter
døde B., 1. April 1737, efter faa Dages Sygdom. Han
roses for sin omsigtsfulde Styrelse af Universitetets
Pengevæsen, og sin Interesse for Universitetet fik
han ogsaa 
Lejlighed til at vise ved den betydelige Andel,
han havde i Udarbejdelsen af den nye Fundats
af 1732. B.s videnskabelige Interesser gik i
historisk Retning, og nogle Skrifter vedrørende
Æmner af den ældre danske Historie vidne herom,
hvoriblandt maa nævnes hans omhyggelige Udgave af
den et Aarhundrede tidligere afdøde lundske Biskop
Mogens Madsens «Episcoporum ecclesiæ Lundensis series»
(1710). Disse offentliggjorde han allerede, inden han
blev Professor, og Forfatterbanen betraadte han ikke
senere. B. ægtede 8. April 1726 sin Farbroders Datter,
Else Magdalene Bartholin, f. 24. Juni 1680 d. 9. Juli
1763, Enke efter den 1710 afdøde Ole Rømer.

Universitetsprogram over B.
Worm, Lex. ov. lærde Mænd I,  84 f.

<i>G. L. Wad.</i>
</chapter>

<chapter name="Bartholin, Thomas Eichel, 1755-1829, Overretsassessor">
<b>Bartholin, Thomas Eichel,</b> 1755-1829, Overretsassessor. 
Han var født 17. April 1755, Søn af
ovfr. nævnte Konferensraad Caspar Christoffer B., blev
1773 Student, 1779 juridisk Kandidat, 1781 Byfoged,
Postmester, Vejer og Maaler i Nykjøbing i Sjælland,
Birkedommer i Dragsholms Birk samt Vice-Landsdommer
i Sjælland, 1783 Justitsraad, 1792 Borgmester samt
By- og Raadstuskriver i Kalundborg, tog 1801 sin
Afsked og blev ved Oprettelsen af Overretten i
Viborg 1805 første Assessor i denne, hvorfra han
dog 1806 afskedigedes. Han var nogen Tid Kapitajn
ved Landeværnet og levede til sin Død 12. Jan. 1829
som Translatør i Kjøbenhavn. B. udgav forskjellige
praktiske juridiske Haandbøger og et juridisk
Tidsskrift, «Nørre-Jyllands Themis» (1805-6); i sine
senere Aar udarbejdede han en Fortegnelse over de i
en længere Aarrække i Adresseavisen bekjendtgjorte
Dødsanmeldelser (1825). -- 20. April 1781 havde
han ægtet Catharine Margarethe Helt, f. 1762 d.
30. Sept. 1824.

Erslew, Forf. Lex.

<i>G. L.  Wad.</i>
</chapter>

<chapter name="Bartholomæussen, Hans, --1522, Tolder">
<b>Bartholomæussen, Hans,</b> --1522, Tolder, en af
Christian II's og Sigbrits bekjendteste Hjælpere,
Søn af Bartholomæus Bartskær, Læge først i Odense,
senere i Kjøbenhavn; nævnes 1508 og 1509 som
Byfoged i Odense, blev endnu i Kong Hans' Tid
Tolder i Aalborg, 1518 tillige Borgmester og til
sidst 1520 trods sin borgerlige Herkomst Lensmand
paa Aalborghus. H. B. viste sig i denne Stilling
overordentlig virksom i Kongens Tjeneste, især som
Skatteopkræver, men blev hadet af alle, som det synes,
baade af Biskopper, den høje Adel, Borgere og Bønder,
indtil Borgerne i 
Aalborg til sidst sloge ham ihjel under et Opløb i
Sommeren 1522. Gjennem Sigbrit udbetaltes 150 Mark
som en Slags Erstatning for Bøder til hans endnu
levende Fader; fordi Sønnen var saa «uskyldeligen»
bleven slaaet ihjel i Kongens Tjeneste.

Allen, Breve og Aktstykker til Christ. II's og Fred. I's Hist. I, 17.
Erslev, Konge og Lensmand i 16. Aarh. S. 40.

<i>A. Heise</i>
</chapter>

<chapter name="Bartskær, Johan Dideriksen, 1611-61, Biskop">
<b>Bartskær, Johan Dideriksen,</b> 1611-61, Biskop. Født
i Kjøbenhavn, Søn af Raadmand og Handelsmand Diderik
Johansen B. og Lene Helmersdatter Rhode, Søster til
den bekjendte Dr. Johannes Rhodius. Fra Slagelse
Skole blev han Student 1628, studerede baade hjemme
og i Udlandet, hvorfra han vendte tilbage 1635,
og blev s. A., ved Biskop Resens Indflydelse,
kaldet til Rektor paa Herlufsholm. 2 Aar efter
tog han Magistergraden, og 1640 kaldte Skoleherren
ham til Præst paa Herlufsholm. 1641 ægtede han sin
Formands, Mag. Poul Jensen Koldings Datter Anne,
f. 1620. Som Rektor havde han et godt Navn, og som
Præst forøgede han dette ved at optage den fra England
hentede allegoriske Prædikemaade; ventelig var det
denne Omstændighed, som ved formaaende Velynderes,
især Kansler Christen Thomesen Sehesteds, Bistand
1651 skaffede ham Embedet som Hofprædikant i
Kjøbenhavn, i hvilken Stilling han var yndet af
Kongen, der betroede ham at være Aktor i Sagen
mod den sværmerske Præst Niels Svendsen Krøniche;
hans Indkomster forøgede Kongen med et Kanonikat i
Roskilde. I Foraaret 1659 kaldede Kongen B., der
1653 havde erhvervet den theologiske Doktorgrad,
til Biskop i Viborg, hvor han dog ikke fik Lejlighed
til at udrette synderligt; thi han døde allerede
6. Febr. 1661 efter flere Aars Svagelighed, og en
Tid lang havde han opholdt sig i Kjøbenhavn som
sit Stifts Biskop og Repræsentant for Kapitlet i
Viborg paa Rigsdagen 1660; under Forhandlingerne
om Arveregeringens Overdragelse til Kongen stod han
fuldstændig paa dennes og de ufri Stænders Side, om
han end ikke vides at have udøvet stor Indflydelse. --
Af Skrifter fra hans Haand haves nogle Ligprædikener
over adelige Personer og et latinsk Digt «Herlovia»
(1639), i hvilket han besynger Herlufsholms Skjønhed
og Livet i Skolen. -- Hans Enke døde i Kalundborg
1668; de ligge begge begravne i Viborg Domkirke,
hvor ethvert Minde om dem dog nu er fjærnet.

Wad, Rektorerne p. Herlufsholm S. 112 ff.

<i>G. L.  Wad.</i>
</chapter>
<chapter name="Basballe, Michael Hieronymus, 1687-1762, Finansdeputeret">
<b>Basballe, Michael Hieronymus,</b> 1687-1762, Finansdeputeret, 
fødtes 10. Sept. 1687, blev
1705 dimitteret fra Aarhus, 1720 Kancellist i
Rentekammeret, 1721 Kammersekretær, 1722 Kammerraad,
1725 Kommitteret i Rentekammeret, 1726 Justitsraad,
1741 Etatsraad, 1746 3. Deputeret for Finanserne,
s. A. Møntkommissær, 1749 Konferensraad, 1757 adlet
og døde 4. Sept. 1762. Han blev første Gang gift
30. Maj 1721 med Anne Dorothea Klog (f. 1692 d. 1726);
anden Gang ægtede han 6. Dec. 1726 Louise v. Buchwald
(f. 1699 d. 18. Juli 1756), Enke efter Provst Frederik
Christian Rodriguez og en Datter af Livmedikus,
Professor ved Universitetet og Etatsraad Johannes
v. Buchwald.

Danmarks Adels Aarbog  1886, S. 37.

<i>G. Kringelbach.</i>
</chapter>

<chapter name="Basedow, Johann Bernhard, 1724-90, Pædagog">
<b>Basedow, Johann Bernhard,</b> 1724-90, Pædagog, 
var født 1724 (døbt 11. Sept.)i Hamborg, hvor Faderen 
var Parykhandler. han gik først i Johannesskolen 
indtil Foraaret 1742, opholdt sig derefter et
Aars Tid hos en Læge i Holsten, besøgte Gymnasiet i 
Hamborg 1743-46, hvor Reimarus var hans Lærer. 
1746 immatrikuleredes han ved Universitetet i Leipzig, 
men vendte allerede 1747 (eller 1748) tilbage til Hamborg. 
1749 blev han Huslærer hos Gehejmeraad Qvalen paa Burghorst
i Holsten. Til Fordel for sin Elev opfandt han her
mange sindrige Maader, hvorpaa Kundskaberne kunde
gjøres anskuelige. Hans Methode maa have vakt hans
Principals Tilfredshed; thi han anbefalede ham til
Bernstorff; B. havde desuden under sit Ophold paa
Burghorst erhvervet sig Magistergraden i Kiel for
en Afhandling om en ny Undervisningsmethode, og
han ansattes nu som Professor i Tysk og de skjønne
Videnskaber ved Sorø Akademi 1753. Han kom her i
Forbindelse med hele den Kreds af tyskfødte Mænd,
der angav Tonen i de højere Kredse i Kjøbenhavn, og
da han 1757-58 udgav sin «Die praktische Philosophie
flir alle Stande», roste Cramer den med stærke Ord i
«Der nordische Aufseher». I Sorø viste sig strax baade
de heldige og uheldige Sider hos B. Hans kraftige,
om end raa Veltalenhed, hans store Arbejdskraft og den
Energi, hvormed han fremsatte sine Anskuelser, gjorde
Indtryk paa Eleverne; men hans raa Ligegyldighed ikke
blot for Formerne, men for ligefrem Sømmelighed,
hans Forfængelighed og ingenlunde dadelfrie Vandel
vakte ogsaa Forargelse. Ikke desto mindre lod man
ham holde Forelæsninger over Theologi; han søgte
selv Tilladelse dertil i Aaret 1757 for at forbedre
sine Indtægter, da han med en Løn af 400 Rdl. umulig
kunde «iagttage den pligtmæssige Velstand». B. vilde
egentlig heller ikke Kristendommen til Livs, tvært
imod vilde han forsvare den mod 
Deisterne, men dette skulde ske ved at afføre den
alle ubibelske Udvæxter, f. Ex. Læren om evige
Helvedstraffe. Dette fremtraadte dog ikke skarpere,
end at Cramer kunde sige om ham: «Saa lidt som han
skjuler sin Højagtelse for Fornuften, viser han dog
en langt større Ærbødighed for Aabenbaringen». Men
B. skulde snart faa med en Mand at gjøre, der,
endskjønt han ikke var Theolog, dog havde et
skarpere Blik for, hvad der laa paa Bunden af hans
Theologi. I Aaret 1760 blev Grev F. Danneskjold-Samsøe
Hovmester paa Sorø. Han tog strax B. for sig, og denne
indrømmede ham, «at han favoriserede Materialisternes
Lærdom, ja roste endog disse falske Lærere som de,
der vare de bekvemmeste til at omvende Naturalister,
Deister og Atheister». Danneskjold vilde dog ikke
ligefrem undertrykke B.s Skrifter; men han satte
den hidtil under Fødder traadte Censur igjen i dens
fulde lovlige Kraft, og B., der indsaa hans Hensigt,
holdt op at skrive. Derimod var det ikke muligt at
bringe ham til at opgive sine Vildfarelser; «hans
stolte Hensigt, Drivfjeder af alle hans Handlinger,
at blive Hæresiark tillod ham det ikke». Det blev da
forment ham at læse over Theologi; men han benyttede
nu sine Forelæsninger over Grammatik til at bibringe
Tilhørerne sine theologiske Meninger. Danneskjold
vilde da have ham anbragt i et civilt Embede; men
han blev 1761 ansat ved Gymnasiet i Altona. Det
røbede ikke megen Menneskekundskab, at han næsten
1 1/2 Aar efter vedblev at skrive til Danneskjold
for at overbevise denne om Rigtigheden af de af ham
forfægtede religiøse Anskuelser.

I Altona havde han langt mindre Arbejde i sit Embede
end i Sorø, og han begyndte nu at udfolde en betydelig
litterær Virksomhed, hvor han fortsatte Kristendommens
Renselse for ubibelske Udvæxter paa en Maade, som ikke
lod nogen af dens Hovedlærdomme uantastede. Han kom
da i Strid med det hamborgske Præsteskab, deriblandt
med Pastor J. M. Gøtze, der siden skulde gjøre sig
bekjendt som Lessings Modstander. B. arbejdede i
disse Aar med en Iver, der undertiden næppe lod ham
have Tid til at spise og sove; han dikterede, saa den
ene Skriver blev træt efter den anden; men de Værker,
han udgav, bare rigtignok ogsaa kjendelige Spor af
Hastværk. Han maatte selv forlægge sine Bøger, da de
vare komne i saa daarligt Ry, hvilket kostede ham
mere, end han havde Raad til. Hans Familie sukkede
og klagede; men han selv bevarede sit Mod.

Danneskjold skulde endnu en Gang faa Lejlighed til
at mødes 
med sin gamle Uven. I den korte Tid, han efter
Christian VII's Tronbestigelse var Medlem af
Konseillet, skrev han et langt Brev til Kongen,
i hvilket han med Paakaldelse af Kongelovens
Forpligtelse for ham til at holde Haand over
den rene Lære formanede ham til at afskedige en
saa skadelig Mand som B. Der er ingen Tvivl om,
at Danneskjold, der var en oprigtig religiøs Mand,
virkelig har følt sig oprørt over B.s Vranglære; men
det har vel heller næppe den Gang, da han satte alt
i Bevægelse for at styrte Bernstorff, været ham imod
at gjøre et Angreb paa en af de mange Tyskere, der
ved hans Gunst vare komne ind i Landet. Det er uvist,
om Danneskjolds Skrivelse er kommen Kongen i Hænde;
men da den er affattet i Okt. 1767, samme Maaned, som
han fik sin Afsked og blev forvist fra Kjøbenhavn,
har den næppe kunnet afgjøre B.s Skæbne. Men dennes
Skribentvirksomhed, og særlig hans «Philalethie»
(1764), havde, som alt anført, ogsaa uden for Danmark
vakt en ubehagelig Opsigt, og hvor tolerant end
Bernstorff kunde være, har han dog næppe ønsket at
beholde Forfatteren i Statens Tjeneste; han fik 1768
sin Afsked eller fik Fritagelse for sine Forretninger,
men beholdt sin Gage. Det var først efter denne
Tid, han, begejstret af Rousseaus Ideer, med Iver
kastede sig over Opdragelsens Forbedring; men hans
Virksomhed i denne Retning tilhører Tyskland. Han
udarbejdede en Plan til Skolevæsenets Forbedring,
som skal være bleven bifaldet af Bernstorff, og som
udkom 1768. Han udstedte et Opraab til at subskribere
paa hans «Elementærværk», og da han anbefaledes
af Lavater og mange andre ansete Mænd i Tyskland,
modtog han i faa Aar 15000 Rdl. Mindre heldig var
han, da han senere forlangte Publikums Understøttelse
til Oprettelse af sit «Philanthropinum, eine Schule
der Menschenfreundschaft für lernende und junge
Lehrer». Det kom dog i Stand i Dessau 1774, men vilde
ikke trives.

B. døde i Magdeburg 25. Juli 1790. Hans sidste
Ord vare: «Ich will secirt sein zum Besten meiner
Mitmenschen». B. er af de Mænd, man har vanskeligt
ved at tage alvorlig. Latterligheden, Raaheden,
Markskrigeriet, det uforsvarligste Jaskeri ligge
saa tykt uden paa, at man fristes til Tvivl om,
at der er noget godt inden for; og dog har dette
været Tilfældet; det kan allerede sluttes af det
Indtryk, han har gjort paa mange af de bedste af
sine samtidige. Skulde man sige, hvad der stod
som Hovedopgaven for hans paa Reformplaner saa
rige Tid, saa var det at tilvejebringe en bedre
Opdragelse. Derom vare alle Tidens Ordførere
enige. Men en 
stor Reform trænger ogsaa til Saadanne Mænd, der
berusede af den nye Vin blindt gaa i Spidsen for
Stormkolonnen mod det gamle; en saadan Mand var
B. L. C. Sander, der selv havde været Lærer ved
Filanthropinen i Dessau, siger, at han aldrig har
hørt Mage til hans kraftige Deklamation, og kalder ham
Pædagogikkens Mirabeau. Deri er der noget træffende;
thi han havde virkelig en betydelig Evne til at rive
Menneskene med sig i den Retning, som Tidens Strøm
var ved at tage. Det er med rette sagt, at han var
lige saa berygtet som berømt og lige saa berømt som
berygtet; vi ville kun tilføje, at han fortjente at
være begge Dele.

B. var 2 Gange gift: 1. (1752) med Emilie Dumas 
(begr. 4. Avg. 1753 i Sorø), der havde været Lærerinde 
i Fransk hos Gehejmeraad Qvalen paa Borghorst; 
2. (28. Juni 1754) med Gertrud Elisabeth Hammer 
(d. 23. Maj 1788), Datter af Præsten Jørgen H. i 
Slaglille og Bjernede. (Jvfr. Bobé, Reventlowske
Familiepapirer VI, 508 ff.).

Minerva 1801, I, 113 ff.
Allg. deutsche Biographie II. 
Luxdorphiana S. 22 ff.

<i>L. Koch.</i>
</chapter>

<b>Basse, Hans Pedersen,<b> d. 1602, se Litle.

<chapter name="Basse, Jacob, --o.1365, Ridder">
<b>Basse, Jacob,</b> --o.1365, Ridder, var af en gammel
sjællandsk Adelsæt, hvis Vaabenmærke var et
Vildbassehoved. Hans Faders Navn kjendes ikke,
Moderen hed Kirsten og synes at have hørt hjemme paa
Aarsmarke i Laaland (det nuværende Knuthenborg). Han
nævnes første Gang i Aaret 1330 og har utvivlsomt
været en meget anset Mand, eftersom han 1352 var
den ene af de 4 Rigsforstandere, som Kong Valdemar
indsatte til at føre Regeringen, medens han selv var
i Tyskland. J. B. synes den Gang endnu ikke at have
været Ridder; som saadan forekommer han først 1359;
sidste Gang, han nævnes, er i et Brev fra 1362. Af det
lidet, som i øvrigt kjendes til hans Livs Vilkaar,
kan fremhæves, at han ejede Ugletorp, en for længst
forsvunden Gaard i Tudse Herred, og at han var to
Gange gift, først med en vis Fru Margrethe, derefter
med Edle Venstermand. Af hans Børn kjendes en Søn og
to Døtre.

Danmarks Adels Aarbog 1886, S. 39.

<i>Thiset.</i>
</chapter>

<chapter name="Basse, Peder, 1556-1639">
<b>Basse, Peder,</b> 1556-1639, af de saakaldte nye Basser,
en Søn af Erik B. til Sørup og hans første Frue,
Anne Størle. Han traadte, som det synes, i en
forholdsvis sen Alder i Hoftjenesten, i det han
først 1592 blev Hofsinde. Fra 1596-1601 var han
forlenet med Nunnekloster i Norge, 1598-1613 havde han
Roskildegaard i Forlening. Under Kalmarkrigen gjorde
han Tjeneste som Ritmester ved den sjællandske Fane og
blev saaret. 1613 blev han Lensmand paa Svendstrup,
som han 1618 ombyttede med Møen. Her blev han til
1629, da han blev forlenet med Tranekjær, som han
beholdt til sin Død tillige med Jungshoved, som han 
1634 fik i Forlening for sin og sin Frues
Levetid. P. B. døde 10. Okt. 1639 som sin
Slægts sidste Mand, thi den eneste af hans
Sønner, som naaede den voxne Alder, var død
faa Aar forinden. 6. Dec. 1601 havde han ægtet
Sophie Nielsdatter Parsberg, der var født
16. Maj 1584, og hun overlevede sin Husbond
i 15 Dage. 

Danmarks Adels Aarbog 1886, S. 43.

<i>Thiset.</i>
</chapter>

<b>Basse, Peder Hansen,</b> d. 1551, se Litle.

<chapter name="v. Bassewitz, Christian Siegfried, 1755-1831, Officer">
<b>v. Bassewitz, Christian Siegfried,</b> 1755-1831, Officer. 
Er en Søn af Kammerjunker B., Stamherre
til Gnesen i Meklenborg, og født paa dette
Gods 14. Febr. 1755. Blev dansk Kadet 1771,
Sekondlieutenant ved jyske Regiment Ryttere 1776,
Premierlieutenant 1778, i hvilket Aar han fik
Tilladelse til med Ritmesters Karakter at gaa i
russisk Krigstjeneste. Om hans Forhold her kjendes
intet. 1790 er han allerede Major og ansat ved
fynske Regiment lette Dragoner, 1803 overgik han som
Oberstlieutenant til sjællandske Regiment Ryttere,
blev Oberst 1808 og kommanderede midlertidig det nys
oprettede Prins Frederik Ferdinands Dragonregiment;
han var tillige en kort Tid Chef for slesvigske
Regiment Ryttere, men vendte i Slutningen af
1809, udnævnt til Generalmajor, tilbage til
sjællandske Rytterregiment som Chef og beholdt
denne Post, indtil han 1829 afgik fra Tjenesten
som Generallieutenant. I 1813-14 kommanderede han
Rytterbrigaden i 2. Armédivision. 1824 udnævntes
han til Storkors af Danebrog. -- B. var gift med
Christine Frederikke Kjerulff (døbt 20. Dec. 1780
d. 5. Nov. 1860), en Datter af daværende Forpagter
Rasmus K. i Ødsted. Han døde 4. Avg. 1831.

<i>S. A. Sørensen.</i>
</chapter>

<chapter name="v. Bassewitz, Henning Friedrich, 1680-1749, gottorpsk Minister">
<b>v. Bassewitz, Henning Friedrich,</b> 1680-1749,
gottorpsk Minister, Søn af en meklenborgsk adelig
Landraad, Philip Kuno v. B. paa Dalwitz, og født 
17. Nov. 1680. Som Kammerraad, senere Overskjænk ved
det meklenborgske Hof bidrog han ved sit rige Lune
og sit lidenskabelige Naturel meget til at fremme
Hertugens Udskejelser og den lette Tone ved Hoffet. Da
han 1710 var bleven afskediget, henvendte han sig
til Formynderregeringen paa Gottorp og kjøbte af den
Embedet som Amtmand i Husum og Svabsted med Titel af
Etatsraad. I Febr. 1713 fjærnedes han her fra ved
den kongelige Okkupation, da han ikke vilde gaa i
dansk Tjeneste, og begav sig nu til Administratoren
Christian August i Hamborg. Samme Sommer var han
i Berlin 
for at slutte en Overenskomst om Stettin og svensk
Pommern, og Aaret efter sendte Ministeren Gørtz ham
til Petersborg. Her søgte B. at virke for Hertug
Carl Frederiks Gjenindsættelse i Hertugdømmerne og
Anerkjendelse som svensk Tronfølger; han haabede
at vinde Peter den store for disse Planer ved at
indlede Forhandlinger om et Ægteskab mellem den unge
Hertug og Zarens Datter. B. kan saaledes siges at
være første Ophavsmand til Gottorpernes Erhvervelse
af det russiske Kejserdømme.

For denne Gang afbrødes imidlertid hans Virksomhed
ved Tønnings Fald og Offentliggjøreisen af de ved
denne Lejlighed fremkomne Aktstykker, som klarlig
viste den gottorpske Regerings Tvetydighed. Gørtz
søgte at vælte Ansvaret herfor over paa B. og lod til
den Ende en Sekretær fratage ham hans Papirer; men
B. opdagede Tyveriet, indhentede til Hest Tyven og fik
sine Aktstykker tilbage tillige med Beviser for sin
Modstanders Intrige. Efter en kort Kappestrid lykkedes
det dog Gørtz at vinde baade Administratoren og den
tilbagevendte Konge Carl XII, og B. levede nu paa
sine Godser i Meklenborg indtil efter Gørtz' Fald. I
Febr. 1719 ilede han til Stockholm og udnævntes nu af
Carl Frederik til Gehejmeraad, efter hans Tiltrædelse
i Holsten til Præsident i Gehejmeraadet. I de følgende
Aar spillede han en betydelig Rolle, og det lykkedes
ham til Dels at sætte sine Planer igjennem. Af Sverige
fik Carl Frederik en Aarpenge og Titelen kongelig
Højhed, og i Rusland lykkedes det ham at bringe
Forlovelsen mellem Hertugen og Prinsesse Anna Petrowna
i Stand (5. Dec. 1724). Da Kejseren kort efter døde,
skyldtes det til Dels B.s Energi, at Magten bevaredes
for Cathrine I, og 1. Juni 1725 stod Hertugens
Bryllup. B. fik til Belønning St. Andreas Ordenen og
blev Aaret efter tysk Rigsgreve. Efter Kejserindens
Død drog Hertugen med sin Hustru tilbage til Holsten,
og her var B. nu i nogle Aar den første Mand i
Regeringen og ved Hoffet (som Overhofmarskal). Et
Par Aar efter faldt han imidlertid i Unaade (1730),
blev arresteret, men undkom og opholdt sig fra nu
af til sin Død, 1. Jan. 1749, paa sine Godser. I
de 10 Aar, i hvilke han var Sjælen i den gottorpske
Politik, var han utrættelig sysselsat med Planer til
at gjenerhverve den tabte Del af Sønderjylland; han
søgte at benytte enhver Mulighed, som frembød sig,
og forstod at bringe dette Spørgsmaal ind i ethvert
diplomatisk Anliggende. At det alligevel ikke lykkedes
ham at opnaa noget i den Henseende, laa 
i de ugunstige Tidsforhold og den anselige Stilling,
Danmark var kommen til at indtage efter Sveriges
Ydmygelse.

Allg. deutsche Biographie II.
Gesch. des Gottorf. Hofes, 1774.

<i>A. D. Jørgensen.</i>
</chapter>

<chapter name="Bast, Paul Danchel, 1747-1803, Præst">
<b>Bast, Paul Danchel,</b> 1747-1803, Præst, var en Degnesøn
fra Horslunde paa Laaland og blev født 28. Juli
1747. Faderen hed Frederik B., Moderen Frederikke
Louise f. Haberdorph. Efter at være dimitteret fra
Nakskov Skole 1767 laa han i længere Tid paa Borchs
Kollegium og var en nøje Universitetsven af Johannes
Ewald. 1778 tog han Attestats; men gejstlig Virksomhed
laa endnu fjærnt fra hans Tanker. Han beskæftigede
sig mere med de skjønne Videnskaber og dyrkede det
engelske Sprog, hvad der i hin Tid var temmelig
sjældent her hjemme. Af det mislykkede «Alm. dansk
Bibliothek», den blaa Bog, en Slags Forløber for
«Minerva», var han Medudgiver (1778-80) og hørte
her til Tidens uheldige Versemagere, der vilde
fremelske Balladepoesien paa ny. 1782 udkom «Poetiske
Forsøg», hvor han ogsaa forsøgte sig i at skrive
Epigrammer. Den i sin Tid yndede Drikkevise «Kommer,
Venner, tager Sæde» er af B. Men alvorligere Studier
vare dog ikke fremmede for ham. Tidligere end Bastholm
har han syslet med Stoikerne («Stoikernes Tanker over
Skæbnen og Forsynet», 1782), og før han blev Præst,
udgav han efter Herveysk Mønster aandelige Taler og
Betragtninger over Guds Almagt (1780), hvor den hule
Pathos, som senere fulgte ham som Prædikant, allerede
lagde sig for Dagen. Sin Præstegjerning begyndte han
i Næstved 1782; fik et Par Aar efter Professortitel;
forflyttedes 1787 til Søllerød og blev 1788 Sognepræst
ved Frue Kirke i Kjøbenhavn og Stiftsprovst. I dette
Embede virkede han til sin Død 5. Sept. 1803. Dagen
i Forvejen prædikede han, men ramt af et apoplektisk
Tilfælde maatte han bæres ned af Prædikestolen. Han
havde et smukt og temmelig imponerende Ydre, men
tillige noget forfængeligt og affekteret i hele sin
Optræden, hvad der gav Stof til adskillige pudsige
Fortællinger om ham. Faa Maaneder efter at han var
bleven Præst, ægtede han Charlotte Louise Iversen,
en Søster til den bekjendte Bogtrykker Christian
I. i Odense, men hun døde 9 Maaneder efter Brylluppet
(jvfr. Rahbeks Elegi i Iversens «Samling af Poesier»
for 1785 og Titelvignetten hertil). B. giftede sig
igjen 1784 med Anna Abildgaard, som overlevede ham
i 17 Aar.

Nyerup, Lit. Lex.
Rahbeks Erindringer I, 284 f. 
Hist. Tidsskr. 4. R. IV, 286.
S. Birket Smith, Til Belysn. af litterære Personer og Forh., 1884, S. 26 ff.

<i>A. Jantzen.</i>
</chapter>
<chapter name="Bastholm, Christian, 1740-1819, Præst">
<b>Bastholm, Christian,</b> 1740-1819, Præst, er født i
Kjøbenhavn 2. Nov. 1740. Faderen, Hans B. (d. 1798),
var Kontorchef i Søkommissariatet; Moderen hed Clara
f. Hosum. I Aaret 1759 blev han fra Kjøbenhavns Skole
dimitteret til Universitetet, hvor han ønskede at
studere Filosofi og Naturvidenskab; men for at føje
sin Fader tog han 1761 theologisk Embedsexamen; af
Professorerne hørte han kun P. Rosenstand Goiske,
der helbredede ham for det Hang til Fritænkeri
og Tvivlesyge, han havde begyndt at nære. Efter
at han havde taget Examen, kastede han sig atter
over sine Yndlingsstudier. Men i Aaret 1765 tilbød
Missionskollegiets Formand, Grev O. Thott, ham
Pladsen som Præst ved den tyske Menighed i Smyrna;
den danske Regering havde nemlig 1762 paataget sig
at forsyne denne Menighed med en Præst, der lønnedes
med o. 500 Rdl., som udredtes af Missionskassen
og Waisenhuset. Han fik dog først dette Embede to
Aar efter, men i Mellemtiden vendte han tilbage til
det theologiske Studium og skrev flere theologiske
Afhandlinger. I Aarene 1768-71 levede han i Smyrna
under store Savn og i vanskelige Forhold; men han
trøstede sig med Stoikernes Filosofi, thi «han havde
ganske indsuget deres Lære om Skæbnen og forenede
den saaledes med de kristnes Lære om Forsynet, at
han aldrig ganske tabte sin Standhaftighed». Efter
sin Hjemkomst blev han 1772 Præst ved Citadellet, og
han ægtede da Rosenstand Goiskes Datter Ingeborg Foss
R. G.; da hun var død 1777, ægtede han, efter i 12 Aar
at have levet som Enkemand, Tyge Rothes Datter Karen
Margrethe (f. 1765 d. 1829). -- I Aaret 1777 blev han
Sognepræst til St. Olai Kirke i Helsingør, 1778 første
Hofprædikant og 1782 kongelig Konfessionarius. I Aaret
1800 tog han paa Grund af Svagelighed sin Afsked
og levede hos sin Søn, den ndfr. nævnte Hans B.,
der var Præst i Slagelse, til 1810, da han flyttede
til Kjøbenhavn, hvor han døde 25. Jan. 1819.

Der har næppe været nogen Tid, hvor der har været en
stærkere og mere almindelig Trang til Reformer end den
sidste Fjerdepart af det 18. Aarhundrede. Og om der
end i Danmark ikke var mange, som ønskede politiske
Forandringer, saa var der saa meget større Iver for
de sociale og kirkelige. Paa dette sidste Omraade
blev B. en af de ivrigste Talsmænd for Fremskridt og
Udvikling. Det var ogsaa utvivlsomt, at der trængtes
hertil; der havde udviklet sig en stor Ligegyldighed
for Kirken og for Kristendommen i det hele. Den gamle
Salmesang og Prædiken forekom den Tids Mennesker at
være stivnede i Former, som de fandt 
overmaade lidet tiltalende. B.s største Betydning
er ogsaa, at han er bleven den danske Prædikekunsts
Reformator eller, om man vil, Fader; thi det er
egentlig ham, der først har bragt Rhetorikken
paa Prædikestolen. Det er ret betegnende, at det
første Veltalenhedsværk, han udgav, var en Lovtale
over Messias (1770). Han var saa overbevist om den
Virkning, Rhetorikken vilde gjøre, at intet var ham
saa højt og helligt, at det jo kunde være tjent med
at smykkes med dens Blomster. Men B.s Hovedskrift
i denne Henseende er «Den gejstlige Talekunst»
(1775). I denne Bog vil han vejlede Præsterne til
en smagfuld Optræden og et Foredrag, der undgaar at
forsynde sig imod Talekunstens Regler, saa de kunne
opnaa det, som er dennes Formaal, at vinde Tilhørernes
Bifald. Men som allerede Maalet er sat for lavt,
saaledes ere ogsaa de Midler, hvorved det skal naas,
for smaa. Vel kunde en saadan Lærebog ikke give
nogen den Tro, der skal være Prædikenens Grundvold,
eller den Begejstring, der kan henrive Tilhørerne;
men B. forudsætter slet ikke en saadan Grundvold;
han gaar ud fra, at den, der vil tage hans Regler til
Følge, derved vil opnaa at blive en god Prædikant. Men
selv om alle disse Regler for Anvendelsen af Troper
og Figurer, for Synekdoke, Metononymi, Avtonomasi
osv. osv. vare rigtige, hvad de vistnok ingenlunde
alle ere, vilde den Prædikant, der vilde følge dem,
sikkert tilsætte al Sandhed og Naturlighed, og hans
Prædiken vilde blive Skjønsnak og Floskler.

Dette undgik B. heller ikke selv; han var den mest
beundrede Prædikant i Kjøbenhavn og har udgivet
adskillige Prædikensamlinger. Det kan i det
mindste om de ældre af dem ikke siges, at de ere
rationalistiske; der er vel Tilbøjelighed til at
komme med Fortolkninger efter Tidens Vis; men paa
den anden Side prædikes ogsaa f. Ex. Opstandelsen i
de bestemteste Udtryk. Men det er ikke Indholdet,
der er ham Hovedsagen, men Formen; der er anvendt
den største Kunst paa ved denne at kunne henrive
Tilhørerne, og naar dette var naaet, havde Prædikenen
udrettet, hvad den skulde.

Som Tonen er i B.s Prædikener, saaledes er den ogsaa
i hans talrige Skrifter; i de ældre af disse angriber
han ikke Kirkelæren selv, men han tager dens Støtter
bort ved sin rationaliserende Bibelfortolkning,
f. Ex. naar han i sit «Nye Testament med Anmærkninger»
(1780) forklarer de første Vers af Johannes'
Evangelium saaledes, at han ved «Ordet» blot vil
forstaa Guds skabende Kraft, en Forklaring, han dog
strax tog tilbage, da den fremkaldte 
Modsigelse og maaske ogsaa vakte Guldbergs
Opmærksomhed. -- En lignende Holdning over for
Kirkelæren indtager han i en populær Dogmatik, «Den
kristelige Religions Hovedlærdomme til almindelig
Opbyggelse» (1783). Heller ikke her vil han forkaste
Saadanne Hemmeligheder som Treenighedslæren, men han
fremhæver stærkt, ikke blot, at den er utilgængelig
for Fornuften, men ogsaa, at den kun har liden
praktisk Betydning, og at det var ønskeligt, om man
vilde holde op at bruge Saadanne ubibelske Udtryk,
der desuden kun lede Tanken paa Afveje. Ligeledes
er Daaben vel en Pagt med Gud; men naar der i
Skriften tales om, at vi i Daaben renses fra vore
Synder og fødes paa ny, saa er det kun billedlige
Talemaader, der antyde den sædelige Renhed, som Daaben
forpligter til. Saaledes nærmer B. sig alle Vegne
til det, som siden blev den egentlige Rationalismes
Hovedgrundsætning, at Bibelen, naar den fortolkedes
ret, maatte stemme overens med Fornuften.

Men langt videre gik han paa denne Vej i sine senere
Skrifter («Den Hensigt, den kristelige Religions
Stifter havde med sine Bestræbelser for Verden», 1793;
«Visdoms og Lyksaligheds Lære», 1794). Jesu Plan
var at oplyse, forbedre og saliggjøre Menneskene,
netop det samme, som B. vilde. Jesus vilde «ophæve
Farisæismen, afskaffe Offer yrkelsen, indføre
Troen paa én Gud og Sjælens Udødelighed». «Om
Pligterne har han ikke lært andet, end de hedenske
Filosofer» osv. Da var det nær ved, at Foreningen
mellem Stoicismen og Kristendommen, som den havde
dannet sig hos ham i Ungdommen, var opløst. Tidens
Strøm havde bortført det meste af det kristelige,
og naar der blev Tale om, hvad der havde praktisk
Betydning for Livet, var det de filosofiske Lærdomme.

Men B. vilde ikke blot paavirke sin Tid ved sin
Prædiken og sine Skrifter; han tog ogsaa ivrig Del
i Arbejdet for mere praktiske Reformer. En saadan,
som den Gang ansaas for særdeles paatrængende,
var Liturgiens Forbedring. Som det var gaaet med
Prædikenen og Salmerne, var det ogsaa gaaet med den
øvrige Gudstjeneste; de dannede havde vendt sig fra
den, og det var baade B.s og mange andres Mening,
at den trængte haardt til at lempes efter Tidens
Tarv. Begyndelsen var alt gjort ved Indførelsen af
en ny Daabsformular 1783, og Biskop Balle, der havde
forfattet denne, arbejdede paa ogsaa at forandre de
øvrige Formularer. Da udgav B. 1785 «Forsøg til en
forbedret Plan i den udvortes Gudstjeneste». Vi finde
her de samme Anskuelser, som 
ovenfor ere udviklede. Det er ikke Religionens Væsen,
men dens Form, der skal forandres; Gudstjenesten skal
være kort, afvexlende og interessant; Menighedens
Deltagelse skal vækkes ved, at den skal knæle
under Bønnerne, og ved hyppige Svar. Men i øvrigt
skal alt omgjøres paa den radikaleste Maade og
egentlig saaledes, at det særlig kristelige bliver
borte, og kun det, der har moralsk Betydning,
bliver staaende. Størst Forargelse vakte det, at
han vilde indføre et Litani, der skulde ende med
5. Mosebog 27, 26: «Forbandet være den, som ikke
holder Ordene i denne Lov og gjør derefter». Dette
blev ogsaa udeladt, da der kom en ny Udgave af
Skriftet. Dette Skrift vakte en stor Opsigt og
fandt baade levende Bifald og stærk Modsigelse; det
fremkaldte en hel Litteratur af for største Delen
meget maadelige Piecer, og vare end de fleste af de
afgivne Stemmer for B., saa vare de vægtigste imod
ham. Mellem disse vare Biskopperne Balle og J. N. Brun
de betydeligste. Balle ønskede, som alt er omtalt,
selv en liturgisk Reform; men han blev øjensynlig
forfærdet ved at se, i hvilken Retning saa anset en
Mand som B. ønskede, at den skulde gaa. Han skrev
da «Vej til Hæderlighed for gejstlige», hvor han
bekæmpede B., dog uden at nævne ham. Det dygtigste af
Modskrifterne var J. N. Bruns «Vore gamle Kirkeskikke
forsvarede mod Hr. Konfessionarius Bastholm». Han
paaviser ogsaa Grunden, hvorfor hele dennes Forslag
maatte afvises fra et kirkeligt Synspunkt, nemlig
fordi det ikke var udsprunget af nogen Trang hos de
virkelig troende eller af Omsorg for disse, men kun
tilsigtede at gjøre Gudstjenesten mindre anstødelig
for dem, der ikke brøde sig om den. «De fornuftig
tænkende kristne», skriver Brun, «komme nu mest i
Betragtning; men de enfoldig troende kristne komme
mest i Betragtning i Guds Rige.»

Som B. her var kommet Balle i Vejen, saaledes gik det
atter, da han et halvt Aars Tid efter, at Balle havde
ansøgt om Tilladelse til at udarbejde en ny Lærebog,
skrev en «Religionsbog for Ungdommen« (1785). Det er
egentlig Stilrettelser, han her vil indføre. Hvorfor
skal man ikke i Steden for Lys, Mørke, den gamle
Adam osv. sige: Kundskab, Vankundighed, medfødt
Vanart? Evangeliet er fornødent for at erstatte det
manglende i Menneskets dydige Stræben efter Lovens
Opfyldelse og for at berolige den alt for ængstelige
Samvittighed osv. Det mærkeligste ved Bogen er
egentlig, at den har opgivet Katekismusformen og
indført en Slags systematisk Orden. I Begyndelsen
syntes Balle ogsaa her at ville stille 
sig i Opposition, i det han udgav Luthers Katekismus;
men da Skolekommissionen, af hvilken baade Balle og
B. vare Medlemmer, ønskede at udarbejde en Lærebog,
sloge de to Mænd sig sammen og udgave 1790 et
Forsøg til en saadan; heri foretoges der nogle smaa
Forandringer, hvorefter den saakaldte Balles Lærebog
udkom 1791. Denne kan for saa vidt med rette kaldes
saaledes, som det er øjensynligt, at Balle har haft
størst Indflydelse paa Indholdet; men den systematiske
Form, som B. havde indført, var bibeholdt.

Som B. saaledes har udtalt sig om næsten alle
de Spørgsmaal, der satte hans Tid i Bevægelse,
saaledes har han i et lille Skrift: «Korte Tanker
til nærmere Eftertanke over den gejstlige Stand»
(1794) sagt sin Mening om, hvorledes denne, der nu
ansaas for «byrdefuld, unyttig og skadelig», kunde
blive nyttigere. Det var just en af de Ting, som laa
Oplysningens Venner paa Hjærte, hvorledes de skulde
faa Præsterne i dens Tjeneste. B. fandt, at Fejlen
laa i den Maade, hvorpaa de uddannedes. Dog var det
nødvendigt, at Kjøbstadspræsterne fik en videnskabelig
theologisk Dannelse; men Landsbypræsterne burde
lære Fysik, Kemi og alt, hvad der henhørte til
Landøkonomien. Det ubibelske Navn Præst burde desuden
ombyttes med Folkelærer.

I den Strid mod Vantroen, som hans samtidige Balle
førte saa mandig, deltog B. paa sin Vis med et lille
Skrift: «Tanker om vor Tids Fremgangsmaade for at
befordre den religiøse Oplysning» (1796). Hvor nær
end B. stod den Retning, som i disse Aar førte det
store Ord i Litteraturen, var det ham dog højlig
imod, naar der spottedes over Kristendommen; men
paa den anden Side var det jo ogsaa vanskeligt at
indtage noget fast Standpunkt over for Spotterne,
naar man forholdt sig saa kølig og tvivlende til
Kirkens Hovedlærdomme, som Tilfældet var med ham. I
det nævnte Skrift søger han at klare sit Standpunkt
i denne Henseende. Han indrømmer, at der maaske vil
komme en Tid, da Folket bliver oplyst nok til at
undvære Bibelens Avtoritet; men man maa først oplyse
Folk; endnu er det farligt at tage Troslærdommene fra
dem, da de behøve dem til deres Sinds Ro. Saaledes
kunne Præster, der ikke selv tro paa Forsoningslæren,
anvende denne til deres Medmenneskers Saliggjørelse,
fordi de indse, at de trænge til den, at den gode
Kristen ikke kan undvære den. Det er en Sjælelægedom,
hvortil han en Gang er vant. B. mener, at de Lærere,
der bære sig saaledes ad, langtfra kunne dadles som
Bedragere, men bør roses som kloge Kristne. -- Men da
B. udgav dette Skrift, havde 
Vantroen og Fritænkeriet allerede gjort saa store
Fremskridt, at deres Talsmænd erkjendte, at de ikke
kunde forliges med Skriften, selv om den nok saa meget
fortolkedes i deres Retning, eller med Kristendommen,
om dens Talsmænd vare aldrig saa villige til at
lempe den efter Tidens Anskuelser. Otto Horrebow,
Forfatteren af det den Gang ansete Tidsskrift «Jesus
og Fornuften», som just nu begyndte at udkomme, skrev
et lille Skrift med Titelen: «Er det en kristelig
Lærers Pligt at lyve for Almuen? Et Spørgsmaal
Dr. Bastholm helliget», og her var Retten unægtelig
paa Horrebows Side.

Efter at B. 1800 havde taget sin Afsked, optraadte
han ikke oftere som theologisk eller kirkelig
Skribent. Men han udgav en historisk-filosofisk
Undersøgelse om de ældste Folkeslags religiøse
og filosofiske Meninger (1802), «Historiske
Efterretninger til Kundskab om Mennesket i dets vilde
og raa Tilstand» (1803-4) og endelig et Par Bøger om
den stoiske Filosofi.

B. har sin Betydning som Prædikant og som
Forfatter. Han maa i begge Egenskaber bedømmes efter
den Tid, hvori han levede, og efter de Fejl, hvorimod
han opponerede. Han har utvivlsomt bidraget til, at
Smagløsheden i sin gamle Skikkelse ikke vovede sig
saa dristig frem paa Prædikestolene som tidligere;
men til Gjengjæld har han indført en Rhetorik, der
var mere skikket til at dække Mangelen paa virkeligt
Indhold og sand Følelse end til at udtrykke klare
og simple Tanker. -- Hans Skrifter fandt, medens han
levede, stor Udbredelse; de fleste bleve oversatte
paa Svensk, adskillige paa Tysk, hans «Gejstlige
Talekunst» blev indført som Lærebog ved højere
Læreanstalter i Østerrig. Naar alle disse Skrifter
nu ere glemte, deler Forfatteren kun Skæbne med mange
andre, der vare betydeligere Mænd end han; det er faa,
hvem det er givet at være noget for andre end deres
Samtid. Men naar han, der altid beflitter sig paa
at optræde humant og dømme mildt og hensynsfuldt,
dog forekommer os at være saa umoden i de Forslag,
han gjør, og naar han bliver allermest smagløs,
hvor han vil tale den gode Smags Sag, da maa Grunden
hertil søges i, at han mangler en Livsanskuelse; han
svæver imellem to grundforskjellige og uforligelige
Standpunkter, og det er en Illusion, naar han tror
at have forenet dem.

Dansk Maanedsskrift 1868, II, 188 ff.
Petersen, Den dsk. Lit. Hist., 2. Udg., V, 1, 176 ff.
J. Møller, Theol. Bibi. XVI.
Erslew. Forf. Lex.

<i>L. Koch.</i>
</chapter>
<chapter name="Bastholm, Hans, 1774-1856, Præst">
<b>Bastholm, Hans,</b> 1774-1856, Præst, Søn af ovfr. nævnte
Konfessionarius Christian B. og dennes første
Hustru, er født i Kjøbenhavn 21. Avg. 1774. Han
blev privat dimitteret 1789 og tog 1793 theologisk
Embedsexamen med udmærket Berømmelse. Samme Aar
rejste han udenlands paa det Vinstrup-Resenske og et
Rosenkrantzsk Stipendium, studerede først i Gøttingen,
senere i Kiel, og 1796 rejste han til Paris og der
fra til Leipzig. I Aaret 1799 blev han residerende
Kapellan ved St. Mikkels Kirke i Slagelse samt
Sognepræst i Hejninge, og 1802 blev han Sognepræst
ved St. Peders Kirke og Præst ved Hospitalet
i Slagelse. Han ægtede 1799 Anna Jacobine Beyer
(f. 1778), Datter af Vejermester Valentin B. Efter
1846 at have taget sin Afsked drog han til Kjøbenhavn,
hvor han døde 14. Juni 1856.

B. har karakteriseret sig selv som «et studerende
Væsen, som hænger over Bøger fra Morgen til Aften
og bestandig lider under, at Protokoller, Breve,
Samlinger og Overløb af Mennesker afholde ham
derfra», og allerede 1831 ønskede han sig som den
højeste Lykke at kunne tilbringe Resten af sin Tid
i et litterært Otium. Det er ret mærkeligt, at et
saadant Stuemenneske hele 21 Aar (1815-36) udgav et
Tidsskrift: «Den vestsjællandske Avis eller Slagelse
Ugeblad»; men han forsikrer ogsaa, at dette Arbejde
plager og kjeder ham; men lader han være at skrive
Avisen, kan han ingen Bøger kjøbe.

Som Redaktør kom han jævnlig til at udtale sig
om forskjellige Spørgsmaal, der indviklede ham
i litterære Stridigheder. Saaledes opponerede
han i Aaret 1818 mod Bibelselskabet, fordi det
udbredte Bibler uden oplysende Anmærkninger; hvis
man ikke vilde tilføje Saadanne, ansaa han det
for rettest, at Almuen kun fik Uddrag af Bibelen
i Hænde med de Stykker, der vare forstaaelige for
den. Bibelselskabets Fremgangsmaade blev forsvaret
af Professor J. Møller i «Theol. Bibl.» XVI. --
Større Omfang fik en theologisk Strid, som han
indvikledes i i Aaret 1833. Der var da rundt om
i Landet og særlig i det vestlige Sjælland blevet
ansat mange yngre Præster, som med stor Iver kæmpede
mod den rationalistiske Tankegang, hvori de fleste
ældre levede. Mellem disse var ogsaa P. A. Fenger
i Slotsbjærgby; denne prædikede ved en Vakance i
St. Mikkels Kirke i Slagelse i Fasten 1833 og brugte
meget skarpe Ord mod dem, for hvem Christus ikke var
andet end en Lærer; bl. a. sagde han med Hentydning
til Herrens Ord til Judas Ischariotes i Gethsemane:
«Om de saa ti Gange kalde ham 
Mester og Lærer, skal det dog hedde: Ven! hvorfor er
du kommen, du, som ikke vil retfærdiggjøres uforskyldt
af Guds Naade ved den Forløsning, som er sket ved
Christus Jesus?» En Indsender i B.s Avis opfordrede
Fenger til at udgive Prædikenen, og da dette var sket,
kritiserede B. selv den; det var hans Overbevisning,
«at Dyden i Kristendommen er Hovedsagen, og at den
er vigtigere end Troen», og han paastod, at Jesus
udtrykkelig lærer, «at Saligheden skal fremgaa af
Dyden, og bestemt hæver denne over Troen». Dette
gav Anledning til, at en Mængde Forfattere, alle
fra det vestlige Sjælland, blandede sig i Striden,
og der udkom en hel Række Smaaskrifter, dels for,
dels imod Fenger. B. selv skrev kun et Par Artikler i
sit Blad; men da Skolelærer R. Sørensen i Venslev, som
den Gang efter Evne stræbte at efterligne Lindberg,
udgav et Skrift med Titelen: «Vor kristne Tros
Forsvar mod Pastor Bastholms Angreb med Bevis for,
at hans Ytringer ere ... ukristelige, ugudelige
og løgnagtige», anlagde denne Sag imod ham, og
Sørensen kunde selvfølgelig ikke undgaa at blive
dømt. Striden blev ikke fra nogen af Siderne ført med
synderlig Klarhed, og dette gjælder ikke mindst B.s
egne Indlæg. Det gik ham, som det gik alle dem, der
fastholdt den rationalistiske Tankegang, det forekom
dem, at den nye Prædiken satte Moralen til Side;
Troen var dem kun en Side af det kristelige Liv,
ikke den Spire, hvoraf det hele skal udfolde sig;
men den Maade, hvorpaa der i den Tid taltes om Tro og
Gjerninger, som stode de i Modsætning til hinanden,
kunde ogsaa tit være betænkelig nok.

B. var en retsindig og samvittighedsfuld Mand; i sin
Ungdom holdt han en moralsk Dagbog, hvori han hver
Dag optegnede de moralske Frem- og Tilbageskridt,
han gjorde. Han vedblev hele sit Liv igjennem med
ualmindelig Iver at samle Kundskaber. Sit Bibliothek

afhændede han til Sorø Akademi; det bestod af over
5000 Bind, hvoriblandt mange kostbare og sjældne
Værker; hans egne Manuskripter havde et saadant
Omfang, at de vilde have kunnet udgjøre 40 anselige
trykte Oktavbind.

Helveg, Den danske Kirkes Hist. eft. Reform. II.
P. Hjort, Udvalg af Breve, 1867, S. 413 ff.
Erslew, Forf. Lex.

<i>L. Koch.</i>
</chapter>

<chapter name="Batzke, Johan August, 1782-1872, Gartner">
<b>Batzke, Johan August,</b> 1782-1872, Gartner, fødtes
29. Sept. 1782 i Wittenberg i Sachsen og fik
Grundlaget for sin faglige Uddannelse i de hertugelige
Haver ved Friedrickenberg i Zerbst, men kom allerede
i Dec. 1805 til Danmark som Gartner hos 
Gehejmekonferensraad J. C. C. Brun paa Sophienholm ved
Frederiksdal, hvor han forblev, indtil han i 1810
paa lejet Grund ved «Store Ravnsborg» paa Kjøbenhavns
Nørrebro anlagde et Handelsgartneri, der efterhaanden
bragtes op til navnlig i Aaremaalet 1840-50 at faa
den for sin Slags og sin Tid maaske mest udstrakte
og bemærkede Forretningsvirksomhed i Danmark og
Sverige. Ikke faa Arter af vore nu almindelig
anvendte Prydplanter ere indførte igjennem B.s
Væxthuse og Planteskoler, ligesom Turnips-, Stubroe- og
Seradelladyrkningen. Her foretoges ogsaa de første
Forsøg med dansk Avl af Blomkaalsfrø til Udførsel, der
senere har faaet stor Betydning. Handelsgartneriet
«Store Ravnsborg» var her til Lands det første,
som gjorde Salgstilbud ved udstrakt Brug af
beskrivende Kataloger og Bekjendtgjørelser i Bladene
og vakte derved ikke lidet forøget Opmærksomhed for
Havevæsenet. Med Bistand af Sønnerne Carl og Hans
udførte J. A. B. ogsaa et ikke ringe Antal Park-
og Haveanlæg. Den Grund, hvorpaa de Batzkeske Haver
fandtes, indtoges i Treserne helt til Bebyggelse;
han flyttede da til Hillerød til sin yngste Søn, hos
hvem han 16. Nov. 1872 afsluttede sit arbejdsomme
Liv. 10. Jan. 1814 havde han ægtet Hofkobbersmed
And. Jacobsens Datter Christiane Wilhelmine,
f. 12. Juni 1787 i Hørsholm, d. 14. Avg. 1862.

<i>Tyge Rothe.</i>
</chapter>

<chapter name="Baudissin, Adalbert Heinrich Greve, 1820-71, Forfatter">
<b>Baudissin, Adalbert Heinrich</b> Greve, 1820-71,
Forfatter, Søn af Grev Carl Christian B., er født paa
Hovedgaard i Jylland 25. Jan. 1820. Han uddannede
sig til Bjærgbrugskandidat i Freiberg i Sachsen og
blev derefter ansat i Østerrigsk Tjeneste. Under den
første slesvigske Krig gik han som frivillig ind i
den slesvig-holstenske Oprørshær (medens hans ældre
Broder Ulrich B. kæmpede som Officer paa dansk Side
og blev haardt saaret ved Dybbøl 1849). Efter Krigen
maatte han forlade Slesvig og udvandrede i 1852 til
Nordamerika, hvor han begyndte som Landbruger og
endte som Redaktør. Ved den amerikanske Borgerkrigs
Udbrud 1862 vendte han tilbage til Evropa og bosatte
sig i Altona, hvor han levede som Forfatter, indtil
han efter 1864 blev ansat som Digeinspektør paa
Vesterhavsøerne. I den fransk-tyske Krig 1870 opholdt
han sig ved den tyske Hær som Korrespondent for flere
Blade. I Metz blev han syg og døde paa Hjemvejen i
Wiesbaden 28. Marts 1871. Foruden en «Geschichte
des schleswig-holsteinischen Krieges von 1848»
(Hannover 1863) har han skrevet nogle meget læste
historiske Romaner: «Christian VIII und sein Hof»
(1863), «Philippine Welser» 
(1864), samt Skildringer af Livet i Amerika og Skitser
fra Hertugdømmerne og fra de dansk-tyske Krige:
«Hüben und drüben» (1862), «Schleswig-Holstein
meerumschlungen» (1865).

Brummer, Deutsches Dichter-Lex.
Alberti, Schlesw.-Holst.-Lauenb. Schriftsteller-Lex.

<i>C. A. Nissen.</i>
</chapter>

<chapter name="Baudissin, Carl Ludwig Greve, 1756-1814, Officer og Diplomat">
<b>Baudissin, Carl Ludwig</b> Greve, 1756-1814, Officer og
Diplomat. Søn af kursachsisk General og Kommandant
i Dresden, Rigsgreve Heinrich Christopher
B. (f. 12. Juli 1709 d. 4. Juni 1786) og Susanne
Magdalene Elisabeth f. Rigsgrevinde af Zinzendorf
(f. 14. Dec. 1723 d. 14. Okt. 1785), blev født
4. Sept. 1756 i Sønderjylland paa Godset Knoop,
en af Faderens mange Besiddelser i Hertugdømmerne,
men er opdraget i Dresden. Bestemt til den militære
Løbebane fik B. i sit 16. Aar Udnævnelse som sachsisk
Officer, studerede i Strasburg og gjorde derefter for
sin yderligere Uddannelse en 4aarig Rejse i Tyskland,
Frankrig og England. Efter Hjemkomsten blev han 1778
ansat i den sachsiske Generalstab og 1785 Major,
men da der ved Faderens Død bl. a. tilfaldt ham i
Arv Godserne Rantzau og Lammershagen i Holsten,
traadte han 1787 i dansk Statstjeneste, blev
Kammerherre og udnævntes til Oberstlieutenant,
først ved norske Livregiment, derpaa ved sjællandske
Infanteriregiment, hvor han 1790 blev Oberst og 3
Aar senere Regimentschef. 1801 blev han Generalmajor
og hvid Ridder, 1803 Chef for Kongens Regiment, 1806
Kommandør for Livgarden til Fods, og i 1807 overdroges
ham Kommandantskabs- og Gouvernementsforretningerne
i Kjøbenhavn. Disse Poster udfyldte han dog til Dels
kun af Navn, thi allerede 1801 var han bleven udnævnt
til overordentlig Gesandt i Preussen og afløstes først
i denne Stilling 1808, efter at den sønderlemmede
Stat foreløbig havde tabt al Betydning udad til. Som
Sendemand i hin bevægede Periode ved dette Nabohof
med dets tvetydige og vaklende Politik gjorde B. sig
bemærket ved Agtpaagivenhed og Kløgt, og han vandt
tillige særlig Kronprinsens Yndest ved den Interesse,
han skjænkede det preussiske Soldatervæsen, og de
flittige Beretninger, han herom hjemsendte. Efter
Afslutningen af sin diplomatiske Virksomhed
overtog B. paa ny sine militære Funktioner, blev
1810 Generallieutenant, s. A. virkelig Kommandant
i Kjøbenhavn og 1813 Gouvernør. Han havde tillige
Sæde i Kommissionen, der i 1808 udarbejdede Reglerne
for Danebrogsordenens Udvidelse og blev Kapitlets
Ordensmarskal. 
B. ægtede 24. Juni 1785 Sophie Louise Charlotte
Grevinde v. d. Nath, Datter af Rigsgreve Friedrich
Otto v. d. N. til Hasselburg og Christine Elisabeth
f. v. Plessen. Han døde 1. Marts 1814 i Kiel.

<i>S. A. Sørensen.</i>
</chapter>

<chapter name="Baudissin, Caroline Adelheid Cornelia Grevinde, 1760-1826, Forfatterinde">
<b>Baudissin, Caroline Adelheid Cornelia</b> Grevinde, 
1760-1826, Forfatterinde, Datter af den senere danske
Finansminister og Greve Heinrich Carl Schimmelmann,
født i Dresden 21. Jan. 1760; i Aaret 1776 gift med
Grev Heinrich Friedrich Baudissin (s. ndfr.). Paa en
Rejse i 1791 gjorde hun i Karlsbad Bekjendtskab med
Digteren Herder, der opholdt sig her i en Badekur,
og fattede et inderligt Venskab til ham; Herder
helligede hende et smukt og inderligt lille Digt,
hvori han priser hendes Hjærtensgodhed, Uskyld
og Aand, beklager, at de ere skilte saa langt fra
hinanden, og udtaler Ønsket om Gjensyn («An Cornelia»,
Gedichte, 3. Buch). Som Forfatterinde har hun mest
gjort sig bekjendt ved en belærende Folkebog: «Die
Dorfgesellschaft, ein unterrichtendes Lesebuch für
das Volk» (Kiel 1792; oversat paa Dansk af Hasse
1793). Hun døde 17. Jan. 1826 paa Godset Knoop i
Sønderjylland.

Allg. deutsche Biographie II.

<i>C. A. Nissen.</i>
</chapter>


<b>Baudissin, Gustav Adolph,</b> d. 1695, s. Bauditz.

<chapter name="Baudissin, Heinrich Friedrich Greve, Diplomat, 1753-1818">
<b>Baudissin, Heinrich Friedrich</b> Greve, Diplomat,
1753-1818, fødtes 1. Dec. 1753 og var en Broder til
den ovfr. nævnte Grev Carl Ludw. B. Han ægtede 1776
ovfr. nævnte Komtesse Caroline Adelheid Cornelia
Schimmelmann (d. 1826). Han akkrediteredes i Nov. 1784
som dansk Gesandt ved Hoffet i Berlin, hvilken
Stilling han beklædte indtil 1787, da han kaldtes
tilbage. B.s Navn som Diplomat blev i den Tid, han
repræsenterede den dansk-norske Stat ved Frederik
II's og Frederik Vilhelm II's Hof, ikke knyttet til
nogen Akt af historisk Betydning. B. døde 17. Maj
1818. 

<i>A. Thorsøe.</i>
</chapter>

<chapter name="Baudissin, Otto Friedrich Magnus Greve, 1792-1865, Officer">
<b>Baudissin, Otto Friedrich Magnus</b> Greve, 1792-1865,
Officer, Søn af ovfr. nævnte Grev Carl Ludwig B.,
født paa Knoop 5. Juli 1792. Indtraadte 14 Aar gammel
som Frikorporal ved Livgarden til Fods og gjennemgik
derpaa det danske militære Institut, hvorfra han afgik
1810 som Sekondlieutenant. Sin Fændriks-Udnævnelse fik
han 16. Marts 1808, da Efterretningen om Christian
VII's Død naaede Kjøbenhavn, og han tillige med en
anden Frikorporal førte Gardens Faner ind paa Slottet
til den nye Konge. 1825 blev han Premierlieutenant,
1836 Kapitajn og 1839 Major i 
Garden. B. betragtedes som en fuldblods Repræsentant
for det holstenske Ridderskab og var vel kjendt i
Kjøbenhavn for sin Adelsstolthed og for den Foragt,
hvormed han saa ned paa borgerlig fødte. Men med alt
dette var han en begavet og kundskabsrig Mand, brav
og hjælpsom mod sine undergivne og meget afholdt
af disse. Ved Hærens Omordning 1842 tilkom der
ham efter hans Stilling og Aldersorden Posten som
næstkommanderende i Garden, men en yngre Major, ganske
vist i Følge sin Statur mere kvalificeret for Garden
end den firskaarne, undersætsige Greve, blev ham
foretrukket, og efter først at have staaet et halvt
Aars Tid à la suite blev han forsat til 16. Bataillon
i Rensborg. Denne Tilsidesættelse krænkede dybt
den ærekjære Mand og har utvivlsomt bidraget sit
til, at B., der 1846 var bleven Oberstlieutenant
og Kommandør for 16. Bataillon, 1848 stillede sit
ansete Navn og sin store Indflydelse til Raadighed
for Oprørets Ledere. Det var væsentlig ved hans Hjælp,
at Rensborg Fæstning saa let faldt i Prinsen af Noers
Hænder. Til Belønning avancerede B. hurtig op til de
højeste Grader i Insurgentarmeen og betroedes under
den 3aarige Krig vigtige Kommandostillinger. I Slaget
ved Isted var han Generalmajor og Chef for 1. Brigade,
der dannede Willisens venstre Fløj, men under Slagets
Gang fik han efterhaanden Kommandoen over næsten den
halve Del af Hæren og førte med udmærket Duelighed og
Kraft Angrebet frem over Gammellund og Bøgholt mod
Helligbæk - Nøglen til den danske Hærs Stilling. Da
B. i Spidsen for sine Batailloner vilde angribe dette
Punkt, blev han imidlertid saaret, og efter en blodig
Kamp endnu i længere Tid, i hvilken Sejren var uvis,
maatte han til sidst med sit Korps opgive de vundne
Fordele.

B. blev efter Krigens Ophør landsforvist; sit
efter Faderen arvede Gods Lammershagen havde han
allerede tidligere afhændet, og han tog Bolig hos
en Broder i Dresden, hvor han døde 25. Juni 1865.

<i>S. A. Sørensen.</i>
</chapter>

<b>Baudissin, Wolf Heinrich,</b> d. 1646, s. Bauditz.

<chapter name="Baudissin, Wolf Heinrich Friedrich Carl Greve, 1789-1878, Forfatter">
<b>Baudissin, Wolf Heinrich Friedrich Carl</b> Greve,
1789-1878, Forfatter, Søn af ovfr. nævnte
Generallieutenant, Grev Carl Ludwig B. og Neveu
af ovfr. nævnte Caroline A. C. Baudissin, født
30. Jan. 1789 paa Godset Rantzau i Holsten. Efter
at have fuldendt sine Universitetsstudier blev han
Legationssekretær i dansk Tjeneste og opholdt sig
1810-14 i Stockholm, Wien og Paris; dog 
maatte han paa Grund af for tydelig tilkjendegivne
tyske Sympathier tilbringe et halvt Aar af
denne Tid paa Fæstningen Friedrichsort. Fra
1827 opholdt han sig næsten uafbrudt i Dresden,
hvor han stod i intimt Forhold til Ludw. Tieck,
og her udviklede han en temmelig betydelig litterær
Virksomhed, især ved at omplante Udlandets første
dramatiske Værker paa Tysk. Han har saaledes
(1819-36) oversat alle de Shakspeareske Dramer,
som ere udkomne under Tiecks Navn; han udgav 1836
en Række Oversættelser af ældre engelske Dramer:
«Ben Johnson und seine Schule»; senere oversatte
han flere større middelhøjtyske Digte (1845)
og endelig Molières Lystspil. Han døde i Dresden
4. April 1878. 

Allg. deutsche Biographie II.
Alberti,  Schlesw.-Holst.-Lauenb. Schriftsteller-Lex.

<i>C. A. Nissen.</i>
</chapter>

<chapter name="Bauditz, Carl Gustav Henrik, 1780-1849, Officer">
<b>Bauditz, Carl Gustav Henrik,</b> 1780-1849, Officer, er
født 29. Juni 1780 i Helsingør, Søn af ndfr. nævnte
Generallieutenant Frederik Carl B. Han blev 1794
Kadet, 1798 Sekondlieutenant i Artilleriet med
Anciennitet af 1796. 1800 blev han kommanderet til
Tjeneste ved Armékorpset i Holsten, 1804 virkelig
Premierlieutenant, 1806 karakt. Kapitajn. 1807
blev han med Avantgarden under General Ewald
kommanderet til Sjælland, hvor han laa til 1814, da
han kom tilbage til Kjøbenhavn. Han var 1810 bleven
Stabskapitajn og 1812 Kompagnichef. I 1828 blev han
virkelig Major og i 1833 Oberstlieutenant og Chef
for danske Artilleribrigade, som han ved Planen 1842
beholdt, da den blev 1. Artilleriregiment. I 1844
blev han Generalmajor og Chef for Artilleribrigaden,
som han forestod i de første Aar af Krigen. Han
døde 11. Dec. 1849. 1845 blev han Kommandør af
Danebrog. 1808 blev han gift med Sophie Dorothea
Frederikke Jahn, f. 25. Avg. 1786, d. pludselig 1. Maj
1848, Datter af Dr. med. Jacob Diderik J., senere
Landfysikus i Heide. -- Han nærede særdeles Interesse
for sit Vaaben, besad megen Forretningsdygtighed
og var utrættelig i Opfyldelsen af sine Pligter. De
vanskelige Forhold ved Artilleriets Udrustning i 1848
vilde dog mulig have oversteget hans Kræfter, hvis han
ej i Kommandøren for Brigadens Stab, Oberstlieutenant
Fibiger, havde haft en fortrinlig Medhjælp.

Selmer, Nekrolog. Saml. II, 567.

<i>C. Bang.</i>
</chapter>

<chapter name="Bauditz, Christian Ferdinand, f. 1815, Officer">
<b>Bauditz, Christian Ferdinand,</b> f. 1815, Officer, er
en Søn af Major, Stadsmægler i Kjøbenhavn Theodor
August Gotthilf B. og Cathrine Marie f. Holm. Født
31. Jan. 1815, blev han Landkadet i 
1827 og Sekondlieutenant i 1830, men afgik først til
Tjeneste ved 2. jyske Infanteriregiment i 1833, blev
Premierlieutenant 1842 og ansattes ved 9. Bataillon,
hvorefter han i Jan. 1843 indtraadte i Ægteskab
med Jacobine Margrethe Cathrine Seidelin, Datter
af Oberstlieutenant S., Ejer af det Seidelinske
Officin. I 1849 blev B. Kapitajn ved 9. Bataillon
og deltog i Fægtningerne ved Kolding, Gudsø og
Fredericia. Aaret efter var han med ved Helligbæk,
Isted, Stenten Mølle og Frederiksstad. Efter
at være bleven Major i 1861 ansattes han ved
19. Bataillon, hvis Kommandør han blev i 1863,
og hvormed han rykkede i Felten. Dog stilledes
han i Marts 1864 til Overkommandoens Raadighed
og havde flere betroede Hverv, hvornæst han som
Kommandør for 8. Regiment deltog i Dybbøls og Als'
Forsvar indtil Maj s. A. I 1865 udnævntes han
til Oberstlieutenant og Kommandør for Livgarden,
Aaret efter til Kammerherre og i 1867 til Oberst,
hvornæst han i 1869 ledsagede Kronprins Frederik
under en Rejse til Stockholm og s. A. Hs. Maj. Kongen
i Anledning af Kronprinsens Bryllup, hvorefter han
udnævntes til Kommandør af Danebrog. I 1872 deltog
B. i en Troppesamling i Østerrig, beordredes atter
til Stockholm i Anledning af Carl XV's Bisættelse
og ledsagede i 1874 Kronprinsen paa en Rejse til
Rusland og Preussen. S. A. udnævntes han til General
og Chef for fynske Brigade; om Sommeren beordredes han
til Lejren ved Hald som Chef for 1. Brigade. Atter
i 1880 deltog han som Brigadechef i Lejrøvelserne
ved Hald og udnævntes 1882 til Generallieutenant og
kommanderende General i 2. Generalkommando-Distrikt,
hvorfra han afgik i 1885 paa Grund af Alder.

B., som i 1883 udnævntes til Storkors af Danebrog,
er dekoreret med flere udenlandske Ordener.

Nationaltid. Nr. 1665.

<i>P. N. Nieuwenhuis.</i>
</chapter>

<chapter name="Bauditz, Ferdinand Carl Adolph, 1811-66, Officer">
<b>Bauditz, Ferdinand Carl Adolph,</b> 1811-66,
Officer. B. er født 17. Marts 1811 i Kjøbenhavn og
var en Søn af ndfr. nævnte Generalmajor Ferdinand
Christian Fürchtegott B. Han blev Sekondlieutenant
1824 i Prins Ferdinands Regiment lette Dragoner,
Kammerjunker i 1829 og i 1834 Premierlieutenant,
hvornæst han i 1841, da han alt fik Ritmesters
Karakter, indtraadte i Ægteskab med Siegfriede
Antoinette Caroline Louise Komtesse Holstein af
Ledreborg, f. 6. Marts 1816, Datter af Kammerherre,
Lensgreve Christian Erhardt H. I 1842 kom han til
Tjeneste ved 3. Dragonregiment, blev Adjudant ved
samme i 1845 og var som saadan med i Kampen 
ved Bov. Strax efter blev han ansat som Adjudant ved
Kavalleriets Stab og deltog i Slaget ved Slesvig,
hvorefter han en Tid var Souschef ved det højre
Flankekorps under Oberst Juel samt deltog i Affæren
ved Hoptrup. Efter endt Felttog, som bragte ham
Ridderkorset, blev han Stabschef ved Kavalleriet
og i 1849 Stabschef ved Kavalleribrigaden, i
hvilken Stilling han deltog i Kampen ved Kolding,
hvornæst han kom til Tjeneste ved 4. og i 1850 ved
3. Dragonregiment, hvormed han deltog i Slaget
ved Isted. Udnævnt til Major i 1856 ved samme
Regiment blev han Medlem af Danevirkekommissionen
og af Kavallerikommissionen og kom i 1860 til
6. Dragonregiment, hvorved han blev Oberstlieutenant
i 1862. I Krigen 1864 deltog han i Kampen ved Vejle
og udnævntes til Oberst 8. Juli s. A., men afgik ved
Reduktionen i Dec. fra Hæren.

B., som blev Kammerherre i 1866, afgik ved Døden
18. Maj s. A.; han var en begavet Officer, som
navnlig i sine yngre Aar gjorde god Fyldest i sine
forskjellige Tjenestestillinger og oftere optraadte
som Forfatter. I «Militært Repertorium» 2. Række
behandles saaledes Avancementsforholdet imellem
Kavalleriet og Infanteriet ved den danske Hær og i
3. Række Kavalleriets Stilling i Forhold til de andre
Vaaben.

Erslew, Forf. Lex.

<i>P. N. Nieuwenhuis.</i>
</chapter>

<chapter name="Bauditz, Ferdinand Christian Fürchtegott, 1778-1849, Officer">
<b>Bauditz, Ferdinand Christian Fürchtegott,</b> 1778-1849,
Officer, er en Søn af ndfr. nævnte Generallieutenant
Fred. Carl B. og født i Nakskov 27. Juni 1778. Han kom
i sit 10. Aar ind paa Landkadetakademiet, blev 1795
Fændrik i Kongens Regiment, 1799 Sekondlieutenant
og 1803 Premierlieutenant. Under Troppemanøvrerne
dette Aar paa Sjælland kom han ved sin Færdighed
i Korttegning i nærmere Berøring med Kronprinsen,
der fattede megen Interesse for ham og 1805 ansatte
ham som Adjudant ved sit Hovedkvarter i Kiel. Ved
Generaladjudantstabens Oprettelse i 1808 indtraadte
B., der Aaret forud var avanceret til Kapitajn,
i Staben som Divisionsadjudant og blev ansat som
Stabschef ved Vahrendorffs Korps. 1811 blev han
Major, 1812 Overadjudant og Stabschef hos Prins
Frederik Ferdinand, der i de sidste Krigsaar førte
Division. 1815 ledsagede han efter Kongens Befaling
Prinsen paa en længere Udenlandsrejse, og fra nu
af knyttes B. mere direkte til Prinsens Person, og
hans Tjeneste glider efterhaanden over til at blive
Hofmandens, om han end fremdeles hørte under 
Generalstaben, ved hvilken han 1818 blev Oberstlieutenant,
1829 Oberst, 1832 Generalkvartermesterlieutenant. Fra
1822-27 fungerede han som Hofchef hos Prinsen,
og 1833 efter Admiral Bardenfleths Død blev
han virkelig Hofchef. Denne Stilling, som han
beklædte indtil kort før sin Død, tiltalte ham for
øvrigt ikke ubetinget. Han skattede højt Prinsesse
Caroline, Prinsen derimod mindre, og dennes Uorden
i Pengesager gav af og til Anledning til mere eller
mindre heftige Sammenstød. Han var saaledes en Gang
paa Nippet til at miste sin Post, fordi han tillod
sig at bebrejde Prinsen, at denne, hvis Pengeaffærer
vare blevne fuldstændig ordnede ved Christian VIII's
Tronbestigelse, i Løbet af de følgende 2 Aar havde
stiftet en ny Gjæld paa ikke mindre end 600000
Rdl. 1841 blev han Generalmajor á la suite, og Aaret
efter tildeltes der ham Danebrogsordenens Storkors.

B. var en fint dannet, smuk og nobel Personlighed. Han
forstod med megen Smag at arrangere Hoffets Fester og
Skuespil, var meget musikalsk udviklet og stod paa en
fortrolig Fod med flere af Datidens ypperste Kunstnere
og Skjønaander -- saaledes bl. a. Thorvaldsen og Rahbek
--, hvem han ofte samlede om sig i sit gjæstfrie,
hyggelige Hjem. Han ægtede 22. Okt. 1806 Cathrine
Holm, f. 16. Maj 1787 d. 2. Sept. 1863, Datter af
Kjøbmand Christopher H. i Helsingør. B. døde i
Kjøbenhavn 29. April 1849.

<i>S. A. Sørensen.</i>
</chapter>

<chapter name="Bauditz, Frederik Carl, 1741-1816, Officer">
<b>Bauditz, Frederik Carl,</b> 1741-1816, Officer, er
født 20. Avg. 1741 paa Travendal, hvor hans Fader,
Adolph August B. (f. 1696), der var Overførster
og Amtsforvalter i de hertugelige pløenske Lande,
boede. Moderens Navn var Cathrine f. Claussen
(f. 1717). Det var oprindelig bestemt, at han skulde
være Jurist, og han studerede i den Anledning ved
Gymnasiet i Pløen, men under Troppesamlingen i
Holsten 1758 fik han Lyst til Militærstanden og
blev paa Hertug Frederik Carls Anbefaling ansat som
Volontær i Livgarden til Fods, hvorfra han overgik
til Kronprins Christians -- det senere Kongens --
Regiment. 1762 deltog han som Fændrik i Toget til
Meklenborg, blev Aaret efter Sekondlieutenant,
1769 Premierlieutenant, 1782 Kapitajn, 1787 Major,
1796 Oberstlieutenant og 1803 Oberst. 1806 blev han
Chef for 1. jyske Regiment, 1808 Generalmajor og 
afgik efter en tiltagende Øjensvaghed fra Tjenesten
1816 som Generallieutenant. I 1812, da den danske
Hovedhær opstilledes paa Sjælland for at imødegaa
Carl Johans ventede Angreb, var der betroet 
ham Kommandoen over  Hærens 2. Division, der bevogtede den 
nordostlige Del af Øen.

B. havde et stateligt Ydre og var bekjendt
for sin smukke Kommandostemme og sin ualmindelig
gode Hukommelse. Der er fældet meget nedsættende
Domme saa vel over hans Karakter som over hans
Duelighed -- Udtalelser, der dog hidrøre fra hans
aabenbare Fjender, og som ikke paa nogen Maade
kunne godkjendes. Han var tvært imod, efter
alt hvad der i øvrigt foreligger, en forstandig,
hæderlig og retsindig Mand, der bragte Orden
og Fasthed tilbage i det Regiment -- 1. jyske --,
han var sat til at reformere, og som paa
det Tidspunkt, da han overtog Kommandoen, efter
Kronprinsens Udsagn var slet og uden Disciplin.
Men han var Stræng og nøjeseende i Tjenesten,
taalte ingen Indvending eller Modsigelse,
var tavs og indesluttet, og det er troligt
nok, at han i hvert Fald i den første Tid har
været alt andet end afholdt af sine undergivne
ved Regimentet. -- Han giftede sig 1772
med Dorothea Sophie Koye, født i Helsingør 14.
April 1748, d. i Ribe 13. Dec. 1785, en Datter
af Major, senere Amtsforvalter paa Møen Valentin K.
og Sophie Cathrine f. Ramcken. B. døde i Aarhus 
9. April 1816.

C. J. Anker, Oberst N. Tidemands Optegnelser.

<i>S. A. Sørensen.</i>
</chapter>

<chapter name="Bauditz (Baudissin), Gustav Adolph, 1629-95, Officer">
<b>Bauditz</b> (Baudissin), <b>Gustav Adolph,</b> 1629-95,
Officer, var født i Okt, 1629 i Elbing og var en Søn
af ndfr. nævnte General-Feltmarskal Wolf Heinrich
B. og dennes første Hustru. Allerede 1644 traadte han
ind i den danske Hær og deltog samme Aar i Krigen i
Skaane. Han tjente i Rytteriet, blev Oberstvagtmester
og 1660 Oberstlieutenant. De mange Tillidshverv, som
i de følgende Aar betros B., bevise tilstrækkelig,
hvor anset han var hos Regeringen. 1663 blev han sendt
til England og senere til Haag for der at efterspore
Corfits Ulfeldt, og kort efter sin Hjemkomst fra
denne frugtesløse Sendelse blev han 1664 Gouvernør
for Herskabet Jever og Overkommandant over samtlige
Fæstninger i Oldenborg og Delmenhorst. Han boede paa
den Tid som oftest paa sin lille Gaard Neuenfeld i
Elsfleth Amt.

Det var en meget vanskelig og meget betroet Stilling,
der blev overdraget B., da han 1667 blev udnævnt
til som Vicegouvernør i Oldenborg at have Tilsyn
med hele Grevskabet og at staa Griffenfeld bi under
Forhandlingerne om dets Erhvervelse efter Grev Anton
Günthers Død. Griffenfeld benyttede ogsaa i de
paafølgende Aar 
B. i de indviklede diplomatiske Forhandlinger
med forskjellige Fyrster om Subsidier, som danne
Indledningen til Krigen med Sverige. Han blev
saaledes 1676 sendt til Kurfyrsten af Brandenborg
for at aftale, hvorledes Krigsoperationerne i
Fællesskab bedst kunde ledes, og da Krigen endelig
stod for Døren, fulgte B. -- der imidlertid var blevet
Generalmajor og 1672 hvid Ridder -- sit egentlige Kald
og hvervede baade et Rytter- og et Fodfolksregiment. I
Følge Krigsplanen rykkede B. 15. Sept. 1675 med
et mindre dansk Korps -- 3000 Mand -- i Forbindelse
med de lyneborgske og münsterske Hjælpetropper
ind i Bremen og forjog Svenskerne, samtidig med at
Hovedhæren underlagde sig hele Pommern med Undtagelse
af Fæstningerne. Aaret efter deltog han i de fortsatte
Kampe i disse Egne og havde en væsentlig Andel i
Fæstningernes Erobring. Han og den münsterske General
G. W. Wedell forestode den haardnakkede Belejring
og endelige Erobring af Stade, under hvilken B. blev
saaret, og dermed vare Bremen og Verden fuldstændig i
de danskes og deres allieredes Hænder. For yderligere
at forøge Hæren til det forestaaende Felttog i
Skaane blev B. 1677 sendt til den krigerske Biskop
Chr. Bernhard Galen af Münster, der holdt en stor Hær,
som han lejede ud, og af hvilken det ogsaa lykkedes
ham at faa en Del overladt til Danmark.

I det Skaanske Felttog 1676-77 var B. Medlem af
Generalitetet og Krigskollegiet, men havde dog
stadig selvstændig Kommando og deltog saaledes i
Slaget ved Lund og som Chef for Rytterireserven
i Malmøs Belejring. Men Felttogets Vanheld og de
slette Kommandoforhold bleve skæbnesvangre for ham
som for saa mange andre dygtige Mænd. Efter Slaget
ved Landskrone 14. Juli 1677 kom han i en heftig
Disput, der var lige ved at udarte til Haandgemæng,
med Overgeneralen, Feltmarskal Goltz, om Slagets
Ledelse. Dette var vel Begyndelsen til hans
paafølgende Fald, og da han havde været en af
Griffenfelds betroede Mænd, er der al Grund til at
antage, at han i det hele taget ikke har staaet højt
i Hoffets Gunst. Efter Slaget ved Landskrone blev den
svenske Hær staaende uden for denne Fæstning og holdt
den danske Hær fast. For at skaffe Luft fik B. derfor
Ordre til 5. Avg. med den største Del af Rytteriet at
marchere hen imod det af Svenskerne haardt trængte
Christiansstad, dels for om mulig at undsætte denne
Fæstning, dels for at fouragere, men især for derved
at lokke de svenske bort fra Landskrone. Men naar
de danske derved havde haabet at faa friere Hænder,
lykkedes det kun til Dels. Carl XI, som troede, 
det var hele den danske Hær, der rykkede
Christiansstad til Undsætning, brød ganske vist op
med Hæren og fulgte efter, saa at det kom til en Kamp
uden for Fæstningen, hvis Besætning gjorde et Udfald
og blev drevet tilbage. Men B., som frygtede for at
blive indespærret, trak sig skyndsomst tilbage igjen
til Landskrone, overladende Christiansstad til sin
egen Skæbne, men trak derved den svenske Hær, som
nu havde opdaget sin Fejltagelse, med sig. Skjønt
hans Tilbagetog lignede en Flugt, kunde han vistnok
ikke have gjort andet, hvis han vilde redde sit
Rytteri, hvilket det i hans Instruktion særlig
var ham paalagt først og fremmest at bevare. Det
uheldige Udfald af denne saakaldte Kavalkade til
Christiansstad blev ham imidlertid meget ilde
optaget. Generalavditøren fik først Ordre til
nærmere at undersøge Sagen, men B. blev dog ikke sat
under Tiltale, da Kongen forlangte en Erklæring af
Generalerne om B.s Færd, og disse enstemmig udtalte
sig for denne. Men Generalerne fik dog ikke Bugt med
Kongens Misfornøjelse, og han fik sin Afsked. Hermed
var hans krigerske Løbebane endt. B., som saa hurtig
var steget i Vejret, og som endnu kun var 48 Aar,
vilde under andre Forhold vistnok have vidst at hævde
sin Stilling og have haft en stor Fremtid for sig,
anset i Hæren, som han var, og netop kort før sit
Fald udset til Fører for det forestaaende Tog til
Rygen. Han blev et af de mange Ofre, som Hoffets
Deltagelse i Krigen krævede. Nu begav han sig,
efter at have modtaget sin Afsked, til Fyrstinden af
Ostfriesland, som han før Krigen havde haft Lejlighed
til at vise store Tjenester, og ved hendes Hof i
Residensstaden Aurich tilbragte han Resten af sit Liv,
indtil han efter mange Aars Sygdom døde 10. April
1695. Han var gift med Maria Cotton af en engelsk
Adelsslægt. 

<i>P. F. Rist.</i>
</chapter>

<chapter name="Bauditz, Peter Jacob Friederich, 1817-64, Officer">
<b>Bauditz, Peter Jacob Friederich,</b> 1817-64, Officer. B.,
en Søn af ovfr. nævnte Generalmajor Carl Gustav Henrik
B., fødtes 29. Juli 1817 paa Christianshavn. Skjønt
han havde en sjælden kunstnerisk Begavelse, bestemtes
han fra Ungdommen til Militærstanden og blev 1836
Sekondlieutenant ved 1. jyske Infanteriregiment, 1842
Premierlieutenant ved 8. Bataillon, 1849 Kapitajn
og 1864 Major. Han deltog i Krigen 1848, som bragte
ham Ridderkorset, og i de følgende Felttog; særlig
udmærkede han sig under Slaget ved Isted, da han var
Adjudant ved Schleppegrells Division; han skulde
overbringe Generalens Ordre til 13. Bataillon om
at gaa rask frem, naaede Dragondelingen, som under
Lieut. Nellemann var sendt 
frem imod Øvre Stolk, og ledede dennes Angreb der paa,
hvorved han saaredes. 5. Avg. meldte han sig atter
til Tjeneste og blev Souschef ved 2. Division. --
Efter Krigen i Dec. 1851 blev han gift med Sophie
Christiansen, Datter af den ivrig dansksindede
Agentinde C. i Flensborg, og ansattes som Stabschef
ved 1. Reservebrigade. Under Krigen 1864 var B. Chef
for 4. Regiments 2. Bataillon og førte midlertidig
Kommandoen over Regimentet under Kampen 17. Marts ved
Ragebøl; han blev da haardt saaret taget til Fange
og indlagdes paa Johanniter-Lasarettet i Flensborg,
hvor han døde 30. April.

Som ung Lieutenant arbejdede B. i H. V. Bissens
Værksteder og besøgte fra 1838 Kunstakademiets Skoler,
hvorefter han modellerede Dyr og Skikkelser af
Sagnverdenen, hvilke sidste han ogsaa skar i Træ og
Elfenben, ligesom han ogsaa lagde sig efter at skære
Kameer i Konkylier. I 1847 deltog han i Konkurrencen
for den Neuhausenske Præmie med 3 Konkyliekaméer, for
hvilke Præmien tilkjendtes ham. Senere forhindrede
hans tjenstlige Stilling og forskjellig anden
Virksomhed, som Blomsterdyrkning og Dyreopdrætning,
ham i at hellige sig til Kunsten. Hans Billede
findes i «Illustr. Tidende» for 3. Juli 1864. Han
var ualmindelig praktisk anlagt og i Besiddelse af
et sjældent Humør. En Pelargonie, «Souvenir de Peter
Bauditz», er efter hans Død opkaldt efter ham.

Weilbach, Konstnerlex.
Danmarks anden Kamp for Slesvig 1864.

<i>P. N. Nieuwenhuis.</i>
</chapter>

<chapter name="Bauditz, Sophus Gustav, f. 1850, Forfatter">
<b>Bauditz, Sophus Gustav,</b> f. 1850, Forfatter. Han er
Søn af Oberst i Dragonerne Peter Gustav B. (d. 1877)
og Cornelia Anine Magdalene f. Clementsen og blev
født i Aarhus 23. Okt. 1850, blev 1869 Student og tog
1875 juridisk Embedsexamen, 1. Jan. 1881 blev han
ansat som Bestyrer af det kgl. Theaters Elevskole,
blev 1884 Bibliothekar ved det Moltke-Bregentvedske
Bibliothek og er Medlem af Kommissionen for Afholdelse
af almind. Forberedelses-examen. Hans Debut som
Forfatter fandt Sted 1873 med «Ved Søen og i Skoven»,
hvorefter fulgte «Himmelbjærget, Blade af Otto Langes
Ungdomsliv» (1876), «Arabesker» (1877), «Under aaben
Himmel» (1882), «Klokkestøberen og andre Noveller»
(1886) og «Novelletter» (1887). Især i de seneste
af disse Samlinger har B. tilegnet sig en smuk
Kompositionskunst, og baade i dem og de tidligere
Arbejder faar Fremstillingen en tiltalende Friskhed
fra det Førstehaands-Bekjendtskab med Naturen,
Forfatteren har erhvervet 
sig under et kraftigt Sportsliv paa Sejladsens
og Jagtens Omraader. Faa det kgl. Theater har
B. faaet opført Enaktsskuespillet «Mands Mod» 1879,
Lystspillet «I Mester Sebalds Have» (med Musik
af P. E. Lange-Müller) 1880 og Operaen «I Møllen»
(Musik af A. Grandjean) 1885; desuden har han oversat
forskjellige Operatexter for Theatret (bl. a. Boitos
«Mefistofeles»), ligesom han har omplantet to
Rækker af den italienske Forfatter Edmondo de Amicis
Soldaterhistorier paa Dansk. Fra Jan. 1878 indtil
Bladets Ophør i 1882 skrev B. de litterære Anmeldelser
i «Fædrelandet». -- 1880 blev han gift med Emilie
(Emmy) Ida Jeanine Augustinus, f. 15. Febr. 1860,
Datter af Fabrikejer i Kjøbenhavn Ludvig A.

<i>P. Hansen.</i>
</chapter>

<chapter name="Bauditz, Waldemar Gustav Otto, 1822-1901, Officer">
<b>Bauditz, Waldemar Gustav Otto,</b> 1822-1901, Officer. Han
er født i Kjøbenhavn 15. Jan. 1822 og er Søn af
ovfr. nævnte Generalmajor Ferd. Chr. Fürchtegott
B. Han indtraadte paa Landkadetakademiet 1834 og
afgik fra samme som Sekondlieutenant ved Livgarden
til Fods 1839 med Anciennitet fra 1. Dec. 1838,
i hvilken Stilling han udnævntes til Kammerjunker i
1840. Fra 1844-48 gjennemgik han den kgl. militære
Højskole, udnævntes i 1847 til Premierlieutenant à la
suite i Infanteriet og ved sin Afgang fra Skolen til
Premierlieutenant i Ingeniørkorpset. Fra 1848-51 var
han ansat ved Feltingeniørdetachementet og deltog
i alle tre Krige, saaledes i Slagene ved Slesvig
og Dybbøl i 1848, i Fredericias Forsvar 1849 og
i Slaget ved Isted 1850. Efter Krigen ansattes
han ved Bygningstjenesten i Kjøbenhavn og som
Korpsadjudant, men fik 6. Dec. 1852 efter Ansøgning
Afsked af Krigstjenesten. I den sidste Halvdel af
1852 var han Folketingsmand for Frederiksborg Amts
2. Kreds. Fra 1853-70 virkede han ved Jærnbanevæsenet,
i de 3 første Aar ved den sydslesvigske Banes Anlæg og
Drift og fra 1856 som Baneingeniør (øverste Ingeniør)
ved de sjællandske Baner, indtil han 1. Nov. 1870
afgik fra denne Stilling efter Ansøgning paa Grund
af Svagelighed. I 1857 havde han imidlertid erholdt
nyt Afskedspatent som Kapitajn; fra 1860 har han
været Medlem af Direktionen for Aktieselskabet
«Fredens Mølles Fabrikker» og fra 1866-68 Medlem af
Frederiksbergs Kommunalbestyrelse.

B. har udfoldet en ikke ringe litterær Virksomhed;
han har saaledes oversat Macaulays «Englands Historie»
(1852-58) og Romanen «Catharina Ashton» (1859) og
leveret flere originale og 
oversatte Bidrag til Blade og Tidsskrifter (1851-80)
samt udgivet Tidsskriftet «I ledige Timer» (1873-83). 
End videre har han liggende i Manuskript og
bestemt til Udgivelse efter sin Død, dog i intet
Tilfælde før Aar 1900, «Livserindringer 1822-80», 
hvoraf et Afsnit i Uddrag har været optaget i
Bladet «Danebrog» (1884). -- B. ægtede 18. Dec. 1852
Elisabeth Johanne Henriette Owen (f. 24. Febr. 1827
d. 7. Maj 1882), Datter af Vinhandler, Fabrikejer
og Grosserer Joseph O. Han døde 7. Marts 1901.

<i>V. E. Tychsen.</i>
</chapter>

<chapter name="Bauditz (Baudissin), Wolf Heinrich, 1579-1646, General">
<b>Bauditz</b> (Baudissin), <b>Wolf Heinrich,</b> 1579-1646,
General. B. hørte til en gammel sachsisk Adelsslægt,
som i alt Fald fra 1379 havde ejet Godser i Nedre
Lausitz, og her fødtes han paa Luppa. Faderen,
Christoph B. (gift med Anna v. Deupold),
maatte imidlertid allerede 1602 sælge Luppa,
og Sønnen kom derpaa til Kejserhoffet i Wien og
lærte Krigshaandværket under Kampene i Ungarn. 1615
tjente han den venetianske Republik som Lieutenant,
1620 den bøhmiske Konge Frederik af Pfalz og deltog
i Slaget paa det hvide Bjærg. Under Belejringen
af Glatz udmærkede han sig som Ritmester, særlig
ved flere Udfald, og gik derpaa til Oldenborg,
hvor han 1625 ægtede Anna Sophie v. Kissleben,
Datter af Bernhard v. K., Drost i Oevelgonne; hun
døde i Elbing 4. Okt. 1629 efter at have født sin
Mand 3 Sønner, af hvilke dog kun én -- ovfr. nævnte
Gustav Adolph -- overlevede Faderen. 1625 traadte
B. i Christian IV's Tjeneste og fik 23. Juni
1626 Bestalling som Rytteroberst. Efter Hertug
Johan Ernst af Weimars Død (Dec. 1626) udnævntes
B. til Chef for de danske Tropper i Schlesien og
leverede her en Række heldige Fægtninger, men maatte
sammen med den øvrige danske Hær trække sig tilbage
gjennem Hertugdømmerne (Sept. 1627) og Jylland. Her
klagedes der stærkt over hans Troppers Udskejelser,
og Rigsraadet lod ham som Følge heraf paa egen Haand
fængsle i Korsør i Slutningen af Okt. Udfaldet af
Undersøgelsen maa imidlertid have været B. gunstigt,
thi han kom strax efter paa fri Fod, og Christian
IV vedblev bestandig at vise ham megen Velvilje og
Tillid. B. tog nu Tjeneste under Gustav Adolf, og det
er navnlig hans Deltagelse i Trediveaarskrigen paa
svensk Side, hvor han fik Rang som Generallieutenant,
der har givet ham hans Navn som Hærfører; samtidige
og senere Historieskrivere kunne ikke noksom berømme
hans Dristighed og personlige Tapperhed -- der endog
omtales i tyske Soldaterviser fra hin Tid --, men
vide ogsaa at fortælle adskilligt om overdreven 
Strænghed og Havesyge. I 1630 kæmpede han i
Nordtyskland, udmærkede sig ved Indtagelsen af
Werben og deltog 1631 i Slaget ved Leipzig. I
Febr. 1632 sendtes han med Allianceforslag til
Danmark og modtoges paa Kongens Vegne af Prins
Christian i Holsten; s. A. fik han i Åke Thotts Sted
Overanførselen i Nedersachsen. Fra nu af var hans
vigtigste Operationsfelt Rhinegnene, og her indtog
han med stormende Haand en Række befæstede Borge
og Byer (Drachenfels, Linz, Andernach o. m. fL),
men tog i Marts 1633 sin Afsked fra svensk Tjeneste,
forbitret over, at man ikke vilde lønne hans Bedrifter
med Saadanne Forleninger, som han selv mente at
have Krav paa. 5. Avg. s. A. ægtede han i Itzehoe
Sophie Rantzau, Datter af Statholderen Gert R. til
Breitenburg; hun fødte ham 4 Sønner og 4 Døtre,
ægtede senere Cai Ahlefeldt og døde 1697. 1635
træffe vi B. i Kurfyrsten af Sachsens Tjeneste som
Generallieutenant, men hans Kamp mod Svenskerne
kronedes ikke af det vante Held: han sloges tilbage
ved Dømitz (Okt. 1635) og saaredes ved Belejringen
af Magdeburg (8. Juni 1636) saa haardt af et Skud
i Hoften, at han maatte nedlægge Kommandoen og
bruge Kur i Aachen. En Tid lang levede han derpaa i
Oldenberg, men benyttedes fra 1641 som Gesandt af
Kong Vladislav IV af Polen. I denne Egenskab kom
han oftere til Danmark som Overbringer af Forslag
om en samlet Optræden af Kejseren, Polen og Danmark
imod Sverige. Disse Forslag førte imidlertid ikke til
noget positivt Skridt, men Christian IV lod ham paa
egen Haand hverve Tropper, der skulde gjøre Indfald
i Lifland eller Pommern. Tropperne hvervedes, men
fik kun Øen Øsel besat. 24. Juni 1646 endte B. sit
urolige Liv. i Elbing.

Christliche Gedächtniss und Ehren Predigt bey Leichbegängniss dess Herrn W. H. v. B., Elbing.
Allg. Deutsche Biographie II, 136.

<i>Sophus Bauditz.</i>
</chapter>

<chapter name="Bauer, Charlotte Amalie, 1800-82, Danserinde">
<b>Bauer, Charlotte Amalie,</b> 1800-82, Danserinde. Den
som komisk Danser bekjendte Solodanser ved det
kgl. Theater Weyle havde en Datter, Charlotte Amalie
W., som var født 21. Sept. 1800. Allerede i sit
6. Aar kom Barnet paa Theatrets Balletskole og fik
sin Uddannelse først af Laurent og senere af den
ældre Bournonville. Charl. W. optraadte første Gang
rimeligvis i 1812. Hun skildres af Overskou som «en
ung Pige, hvis Dans og Attituder vakte meget Bifald,
og som i en høj, rank og smukt bygget Figur, levende
Øjne og et udtryksfuldt Ansigt havde mange gode
Evner for mimisk Fremstilling». 31. Maj 1823 ægtede
hun nedennævnte 
Skuespiller Joh. Dan. Bauer, afgik fra Theatret
ved Udgangen af Sæsonen 1835-36 og døde i Kjøbenhavn
16. Marts 1882.

Overskou, Den danske Skueplads IV.

<i>Edgar Collin.</i>
</chapter>

<chapter name="v. Bauer, Friederich, --1644--, General">
<b>v. Bauer, Friederich,</b> --1644--, General. 1641 fik
han, der allerede da havde Titel af Generalmajor,
af Christian IV Bestalling som Chef for det saakaldte
gamle danske Regiment. Han aftakkedes i Maj 1642, men
toges paa ny i kongelig Tjeneste i Foraaret 1643. Som
næstkommanderende under Hertug Frederik deltog han
i den kort derpaa følgende Krig med Sverige, men
høstede ingen Lavrbær. Han gjorde vel i Febr. 1644 et
heldigt Udfald fra Glückstadt og kaldtes i Efteraaret
en kort Tid af Kongen til Skaane for at medvirke der,
men kom snart i Strid med sine Medbefalingsmænd og
fik ved sin Tilbagekomst til Holsten sin Kommando
indskrænket til Infanteriet. Han fulgte i Dec. 1644
Hertug Frederik paa hans Marche nord paa, som førte
til Ribes Erobring, men var en bestemt Modstander
af at vove sig længere frem i Jylland; ved denne
Lejlighed skjulte han ikke sin Misfornøjelse over at
skulle staa under den danske Rigsmarsk Anders Bille,
da den holstenske Hær skulde forenes med dennes. Ved
en ulykkelig Træfning med den svenske Oberst Helmuth
Wrangel i Febr. 1645 var han nær kommen af Dage i et
Morads, men undkom dog. Misstemningen imod ham paa
Grund af hans uheldige Ledelse af Tropperne, Tabet af
Marskegnene og Udsugningen af Landet var imidlertid
i stærk Stigende, og hans Stilling blev yderligere
uholdbar ved hans Uenighed med Christian Pentz, som
havde Kommandoen i Gluckstadt. I April 1645 søgte
han sin Afsked og blev i Jan. 1646 stillet for en
Krigsret. Han frikjendtes for flere Anklagepunkter,
men dømtes til at miste Livet for at have vist
Ulydighed mod Rigsmarsken. Straffen forandredes
dog til en Pengebøde paa 25000 Rdl. og Opgivelsen
af en Fordring paa Kongen paa 24000 Rdl. Han gik
rimeligvis nu i fremmed Tjeneste og fik Titel af
Generallieutenant; nogen Tid efter søgte han om
Formindskelse af sin Bøde, og i 1651 fik han ogsaa
udlagt Krongods til Værdi af omtr. 4000 Rdl. som
Erstatning for sine Krav. Samme Aar opholdt han sig
paa Gottorp og stod i Brevvexling med Kurfyrsten af
Brandenborg. Til hans senere Skæbne kjender man ikke
noget.

Slange, Christian IV's Hist. Christian IV's egenh. Breve 1641-44 S. 120.

<i>J. A. Fridericia.</i>
</chapter>
<chapter name="Bauer, Johan Daniel, 1798-1880, Skuespiller">
<b>Bauer, Johan Daniel,</b> 1798-1880, Skuespiller. B.,
som var født i Kjøbenhavn 1. Sept. 1798 og Søn
af den i 1817 afdøde Isenkræmmer B., blev Elev
af «den dramatiske Skole» under Rahbeks Ægide og
betraadte første Gang det kgl. Theaters Brædder
29. Jan. 1813 som Pagen i Schalls Syngestykke «Alma
og Elfride», medens hans egentlige Debut fandt
Sted to Aftener senere paa Hoftheatret som Alexis i
«Almeriadalen». Han var vel ikke i Besiddelse af nogen
større dramatisk Begavelse, men forstod alligevel ved
sit ualmindelig smukke Udvortes, sin nette Fremtræden
og sine gode Stemmemidler at hævde sig en Plads
i det Samfund af betydelige Kunstnere, hvori han
var stillet, og i Løbet af 25 Aar udførte han ikke
mindre end 237 Roller, blandt hvilke kunne fremhæves
Ludvig i «St. Hans Aftenspil», Colin i «Jeannot og
Colin», Frederik i «Kjærligheds Drømme», Valentin i
«Sovedrikken» og Colin i «Den nye Jordegodsejer». Hans
tidlige Bortgang fra Scenen skyldtes dels Chefens,
Kammerherre Holsteins, Ufordragelighed, dels hans ydre
heldige Forhold, der satte ham i Stand til efter sit
Ægteskab med den yndede Danserinde, Jfr. Charlotte
Amalie Weyle (se ovfr.) at kunne leve udelukkende
for Familielivet og sine private Interesser,
f. Ex. mekaniske Sysler. Han optraadte sidste Gang
paa det kgl. Theater 29. Dec. 1838 som Dan i «Joseph
og hans Brødre i Ægypten» og døde 6. Juli 1880.

Fædrelandet 8. Juli  1880.

<i>Edgar Collin.</i>
</chapter>

<chapter name="Bauer, Richard William, 1828-1904, Søofficer">
<b>Bauer, Richard William,</b> 1828-1904, Søofficer. B., Søn af
ovfr. nævnte kgl. Skuespiller Johan Daniel B., er født
30. Marts 1828, blev Søkadet 1841 og Sekondlieutenant
i Flaaden 1847, deltog i den første slesvigske
Krig og ansattes derefter ved Værftet. 1856 blev han
Underdirektør for Maskin-, Hus- og Vandbygningsvæsenet
og avancerede i denne Stilling, i hvilken han har
udført flere større Arbejder, til karakteriseret
Kapitajnlieutenant. I 1869 pensioneredes han og har
efter den Tid virket som Examinator og Meddommer i
Maskinlære ved Styrmandsexamen. -- Blandt hans ret
talrige litterære Arbejder er «Skibsdampmaskinen»
udkommen i 3 Oplag (1870, 1878 og 1880). De fleste
andre ere numeriske Tabeller, som udmærke sig ved en
praktisk og hensigtsmæssig Ordning. Blandt disse bør
foruden «Vægttabel» (3 Oplag) og den i 1879 udkomne
«Firecifret Logarithmetabel» især fremhæves «Femcifret
Logarithmetabel til hele Tal og Antilogarithmer»
(1879), 
anbefalet varmt af Hoüel i «Bulletin des sciences math. 
et astron.» 1876, S. 262. Han døde 5. April 1904.

<i>H. G. Zeuthen.</i>
</chapter>

<chapter name="Baumgarten, Hans Henrik, 1806-75, Mekaniker">
<b>Baumgarten, Hans Henrik,</b> 1806-75, Mekaniker,
er født 29. Maj 1806 i Holstenbeck ved Pinneberg,
hvor hans Fader, Franz Hinrich Joachim B., var en
uformuende Ejer af en lille Bondegaard. Efter i
nogle Aar at have været Landarbejder kom han 17 Aar
gammel i Snedkerlære i Hamborg, men drog 1828 som
Snedkersvend til Kjøbenhavn. Han betragtede alt den
Gang Danmark som sit Fædreland. Hos Maskinbygger
Fr. Schiøtt fik han her Lejlighed til at vise sit
mekaniske Talent, og hermed var det afgjort, at han
blev Mekaniker. Saa længe det Schiøttske, af Staten
understøttede Etablissement bestod, havde han Arbejde
i det, men det bestod ved Ejerens Letsindighed kun
i faa Aar (til 1832), og derefter færdedes han 7 Aar
i Udlandet. I 2 Aar bestyrede han et Jærnstøberi i
Lybek, i 3 Aar var han Maskinmester ved «Vossische
Zeitungs» Trykkeri i Berlin og endelig i et Aars Tid
Værkfører i det store Freundske Maskinetablissernent
ogsaa i Berlin. Overalt benyttede han sin Tid godt,
og da han i 1839 kom tilbage til Kjøbenhavn, var han
en fortrinlig praktisk Maskinbygger. Han blev nu en
kort Tid Maskinmester i det Berlingske Bogtrykkeri og
bestyrede derpaa i et Par Aar Jærnstøber P. F. Lundes
Maskinværksted paa Nørre Farimagsvej, til han endelig
ved kongelig Bevilling af 18. Febr. 1843 paabegyndte
en selvstændig Virksomhed paa en anden Sal i et Baghus
paa Kjøbmagergade (nuværende Nr. 46). Det var en
beskeden Begyndelse til det Maskinetablissement, der
senere skulde blive Danmarks største. 1845 søgte han
at hjælpe sig frem ved et Kompagniskab med Klejnsmed
J. H. R. Winther, men denne Forbindelse varede kun et
Aar; 1846 associerede han sig med nuværende Etatsraad
C. C. Burmeister, og nu tog Virksomheden Fart. Endnu
samme Aar fik Firmaet Baumgarten & Burmeister stort
Lokale paa Christianshavn (Overgaden neden Vandet), og
Maskinværkstedet blev forøget med et Jærnstøberi. En
Række af de mest forskjellige industrielle Maskiner
udgik fra Etablissementet, og da B. i 1863 trak
sig tilbage fra Forretningerne, havde han siden sin
Etablering i 1843 forestaaet Tilvirkningen af ikke
mindre end 134 Dampmaskiner og erhvervet sig en stor
og velfortjent Tillid. I 1863 indgik 21 af Kjøbenhavns
anseteste næringsdrivende til Byens Overpræsident med
et Andragende om, at han maatte blive indstillet til
at modtage Danebrogsordenens 
Ridderkors, hvad ogsaa skete. De omtalte ham som
en i sin Fremtræden bramfri og fordringsløs Mand,
der med sjælden Dygtighed havde saa at sige skabt
en ny og storartet Industri i sit Fædreland. Fra
1846 til 1860 var han Medlem af Industriforeningens
Bestyrelse. Sine sidste Aar tilbragte han paa en lille
Ejendom i Lyngby, hvor han stadig var virksom. 1863
konstruerede han saaledes en lille Maskine til
at gjennemprikke Statens Frimærkeark med. Han
døde 3. Marts 1875. 29. Okt. 1830 havde han ægtet
Frederikke Margrethe Andersen, der overlever ham;
hun er født 17. Juni 1810, hendes Fader var Baadsmand
paa Holmen.

C. Nyrop, Bidr. t. den dsk. Industris Hist. S. 3 f.

<i>C. Nyrop.</i>
</chapter>

<chapter name=">Baurenfeind, Georg Vilhelm, o.1725-63, Kobberstikker">
<b>Baurenfeind, Georg Vilhelm,</b> o.1725-63, Kobberstikker,
var født i Nürnberg og blev indkaldt til Kjøbenhavn
for at stikke Kobbere for Klevenfeldt. Han synes
imidlertid ikke at have svaret til de Forventninger,
man havde gjort sig om ham, og han kom derfor under
sin Landsmand J. M. Preislers Haand, under hvilken han
lærte saa godt, at han 1754 fik Akademiets lille og
1759 dets store Guldmedaille, den sidste paa et Stik
efter N. Poussins «Brændende Tornebusk». Da Frederik V
snart efter udsendte den lærde Expedition til Arabien,
blev B., som hurtig havde opnaaet en ikke ringe
Anseelse som Tegner, Maler og Kobberstikker, sendt med
Expeditionen som «Tegnemester». Tropernes Hede lagde
ham imidlertid hurtig i Graven: han afgik ved Døden
paa Havet mellem Mokka og Bombay 29. Avg. 1763. Af
hans Arbejder kan nævnes: Iver Rosenkrantz (1757,
efter J. S. Wahl), Frederik V i Salvingsdragt (1758,
efter Pilo), A. G. Moltke (halv Figur, sort Kunst,
efter Pilo) og en Del kongelige Portrætter. B. malede
ogsaa i Olie.

Suhms Nye Saml. IV.
Kjøbenhavns Skilderie 1830, Sp. 737 ff.
Hennings, Essay sur les arts en Danemarc S. 77.
Weinwich, Kunstens Hist. S. 173.
Weilbach, Konstnerlex.

<i>F. J. Meier.</i>
</chapter>

<chapter name="Bay, David Vilhelm Rudolph, 1791-1856, Komponis">
<b>Bay, David Vilhelm Rudolph,</b> 1791-1856, Komponist. 
Rudolph B. er født 9. Juli 1791 i
Kjøbenhavn, Søn af kgl. Underfoged, Kancelliraad
Rudolph B. og Christine Wilhelmine Louise
f. Hanson. Han blev Student 1808 og studerede
Theologi, blev derpaa 1815 Volontær i det udenrigske
Departement og 1816 Konsulatssekretær i Algier,
fra hvilken Post han entledigedes 1831. Under sit
Ophold i Algier beskæftigede han sig med Musik; her
komponerede han bl. a. Melodien til «Vift stolt paa
Kodans Bølge», 
som er bleven en af vore Nationalsange, og gjorde
1819 en Rejse til Italien, hvor han tog Undervisning
i Sang af Kapelmester Serletti i Rom. Efter sin
Hjemkomst udnævntes han 1832 til kgl. Kammermusikus
og 1834 til Kantor ved Holmens Kirke, hvorhos der
s. A. tillagdes ham Titel af Professor. Naar det i
Erslews Forf. Lex. hedder, at han 1838 blev Medlem
af Kapellet, da er dette ikke rigtigt; han fik blot
Prædikat af Kapelmusikus for at kunne blive Medlem
af Kapellets Enkekasse, men opgav dette Prædikat
kort efter. Han har komponeret et lille Syngespil,
«Lazarilla», opført 1853 paa det kgl. Theater og
senere i Kasino, samt en Mængde Romancer, der udmærke
sig ved deres Syngelighed og iørefaldende -- somme
Tider lidt sentimentale -- Melodier, og som, foredragne
med hans egen behagelige Stemme, gjorde ham til en
søgt Gjæst i det kjøbenhavnske Selskabsliv. Desuden
beskæftigede han sig en Del med Sangundervisning for
Seminarier og Almueskoler, udgav Sange til Brug for
slige og skrev en Piece «Om Kirkesangen i Danmark»
(1840). 1832 ægtede han i Randers Henriette Frederikke
Bay, Datter af Kjøbmand Niels Nielsen B. Han døde i
Kjøbenhavn 15. Maj 1856.

Erslew, Forf. Lex.
Nord. Convers. Lex.
H. W. Schytte, Musiklex.

<i>G. St. Bricka.</i>
</chapter>

<chapter name="Bay, Hans Nielsen, 1814-87, Handelsmand">
<b>Bay, Hans Nielsen,</b> 1814-87, Handelsmand. Han var af
en Slægt, som i henved 300 Aar har levet og virket i
Randers, og blev født i denne By 30. Sept. 1814 som
ældste Søn af Kjøbmand Niels Hansen B. og Nicoline
f. Bay. I 1833 kom han i Handelslære i Kjøbenhavn hos
Grosserer J. H. Malling, fik Fuldmyndighedsbevilling
1836 og etablerede sig samme Aar i sin Fødeby, hvor
han indtil 1867, da han bosatte sig i Hovedstaden,
drev stor Produkt- og Tømmerhandel i Forbindelse
med Slagterier og Salteri. B.s Navn er nøje knyttet
til hans Fødebys Historie i det nævnte Tidsrum;
men han har ogsaa udfoldet en overordentlig stor
og uegennyttig Virksomhed i det almenes Tjeneste og
været en af sine Medborgeres mest agtede og betroede
Mænd. I taknemmelig Erindring om hans Fortjenester
lod Byraadet, da han, 19 Aar efter at have forladt
Randers, fejrede sit 50 Aars Jubilæum som Kjøbmand,
ham overrække en Adresse, hvori fremhævedes,
at «i over en Menneskealder var ingen betydelig
Foranstaltning til Kommunens Tarv og Fremme bleven
foretaget uden hans virksomme og opofrende Bistand»,
og udtaltes «Byens Paaskjønnelse af hans store 
og heldbringende Virksomhed under Kriser og
Krigsforhold». Under den første slesvigske Krig
besørgede B. Provianteringen af Ryes Brigade,
udrustet af Regeringen med uindskrænket Fuldmagt
til at raade over alle jyske Amtstuers Pengemidler
samt til at beslaglægge ethvert ham til Transport
nødvendigt Skib, der maatte komme i Havn, og i 1864
forestod han paa sin Bys Vegne Forplejningen af den
der liggende betydelige preussiske Styrke og hindrede
gjentagne Gange ved sin bestemte Optræden overdrevne
Udskrivninger. -- B. blev i 1837 gift med Mathilde
Lindeburg, Datter af Regiments- og Distriktslæge
L. Han var kgl. Agent og svensk-norsk Konsul i
Randers. Han døde 24. Maj 1887.

<i>C. Salmonsen.</i>
</chapter>

<chapter name="Bay, Hans Thøger Valdemar, 1834-80, Veterinær">
<b>Bay, Hans Thøger Valdemar,</b> 1834-80, Veterinær. B. var
Søn af Skibsfører, senere Proprietær Theodor B. og
Magdalene f. Brøchner. Han blev født i Fredericia
18. Nov. 1834, blev først Landmand, men studerede
senere Veterinærvidenskaben og tog Dyrlægeexamen
1860 med Udmærkelse. Bestemte sig derpaa til at
studere Medicin, tog Artium 1862 og Lægeexamen
1868. Efter med offentlig Understøttelse at have
opholdt sig nogen Tid i Udlandet, især i Wien og
Paris, blev han 1. Avg. 1869 ansat som Docent i
Statsveterinærvidenskab (veterinær Retslære) ved
den kgl. Veterinær- og Landbohøjskole. Med denne
Stilling er forbunden Funktionen som Kjøbenhavns
Politis Dyrlæge. Som saadan havde han blandt
andet den Opgave at føre Tilsyn med den vigtige
Kvægexport til England. Saa vel herved som ved sin
aarvaagne Opmærksomhed med Hensyn til Husdyrenes
Sundhedstilstand her i Landet og i Nabolandene
vandt han Anerkjendelse som en dygtig og energisk
Embedsmand. Som Lærer besad han ogsaa en ikke ringe
Dygtighed. Videnskabelig Betydning havde han derimod
ikke, og han har ikke efterladt sig litterære Arbejder
af blivende Værd. Samtidig med sin Embedsstilling
drev han nogen Lægepraxis. B. døde pludselig
12. Jan. 1880. Han ægtede 1869 sin Kusine Cecilie
Augusta Bay, Datter af Kjøbmand Carl B. i Rudkjøbing.

<i>B. Bang.</i>
</chapter>

<chapter name="Bayer, Johan Thorbjørn, 1818-1905, statistisk Forfatter">
<b>Bayer, Johan Thorbjørn,</b> 1818-1905, statistisk
Forfatter. Han er Søn af Gottfried Carl B. (d. som
kgl. Toldbetjent i Kjøbenhavn 1846) og Jensine Helene
Marie f. Thorbjørnsen og fødtes 31. Maj 1818. I en
tidlig Alder kom han ind i Toldvæsenet, hvor han en
Tid kom til at arbejde under Grev Sponneck og ved
det statistiske 
Tabelværk; han blev i 1846 Toldkontrollør i Ribe,
forflyttedes senere til Bornholm og blev i Aaret 1860
Toldkontrollør i Kjøbenhavn; samme Aar udnævntes han
til Kammerassessor. Søgte og fik i 1878 sin Afsked
og knyttedes 1880 til det forenede Dampskibsselskab
som Statistiker. Gift med Laura Elisabeth Sørensen,
f. 20. Marts 1826, Datter af Fuldmægtig, senere
Prokurator Søren S. B. har erhvervet sig et godt Navn
ved sine flittige Arbejder vedrørende Toldvæsenet;
blandt andre Arbejder kan nævnes hans Bidrag til
Traps «Beskrivelse af Danmark». I sine senere Aar
har han beskæftiget sig med de danske Kjøbstæders
økonomiske Stilling og den danske Provinsindustri,
dels i Bladartikler, dels i selvstændige Skrifter. 
Han døde 29. April 1905.

Erslew, Forf. Lex.

<i>H. Westergaard.</i>
</chapter>

<chapter name="Bayreuth, Hans, --1525, tysk Sekretær hos Christian II">
<b>Bayreuth, Hans,</b> --1525, tysk Sekretær hos Christian II,
skriver sig ogsaa Johannes Butner v. B., ligesom
han ogsaa forekommer under Navnet Tauben Hans
(Hans Duffuen). Han var en studeret Mand, maaske
gejstlig. Efter at have tjent Kongens Svoger,
Kurfyrst Joachim af Brandenborg, og andre tyske
Fyrster kom han i Efteraaret 1521 til Danmark med
Anbefalinger fra Dr. Carlstadt, fik først Tjeneste hos
Diderik Slagheck og blev 1522 Kongens tyske Sekretær,
fulgte denne i Landflygtigheden og stod i et nærmere
fortroligt Forhold til ham. Ligesom Mester Lambert
Andersen deltog han som Kaper i Claus Kniphoffs Tog og
enten faldt i Slaget ved Gretziel 8. Okt. 1525 eller
blev tillige med Kniphoff henrettet som Fange. Hans
Skrivelser til Kongen udmærke sig ved stor Djærvhed
og Humor.

Allen, Breve og Aktstykker til Christ. II's og Fred. I's Hist. I, 358.
Allen, De rebus Christ. II exulis S. 88 ff.
Allen, De tre nord. Rigers Hist. V, 108 ff.
Diplom. Norvegicum X.

<i>A. Heise.</i>
</chapter>

<chapter name="de Beaufort, Toussaint Colombe, --1664, Officer">
<b>de Beaufort, Toussaint Colombe,</b> --1664, Officer. Han
var fransk af Fødsel, men om hans Herkomst og
Familieforhold i øvrigt tie endnu Kilderne. Her
til Danmark ses han at være kommen i Slutningen af
Aaret 1649; han havde da Titel af Oberstvagtmester og
stillede sig mod en Aarpenge til Kongens Raadighed i
paakommende Tilfælde. Ved Krigens Udbrud med Sverige
1657 indtraadte han i den aktive
Hær som Major, og det overdroges ham at oprette et
Kompagni Fodfolk, med hvilket han først deltog i det
Skaanske Felttog under Axel Urup, derpaa gik til Skibs
paa den kongelige Flaade og endelig ved Vinterens 
Nærmelse forstærkede Garnisonen i Nakskov. Her mistede
B. uden egen Skyld sit i god og komplet Orden
værende Kompagni, i det som bekjendt Fæstningens feje
Kommandant kapitulerede strax, da Carl Gustav viste
sig. -- Da Hæren efter Roskildefreden skulde bringes
paa Fode igjen, blev B. ansat i Garderegimentet,
der i Juni 1658 oprettedes under Frederik Ahlefeldt,
men allerede den følgende Maaned afgik han der fra,
blev udnævnt til Oberstlieutenant og udset til at
hverve Mandskab til et andet Garderegiment til Fods,
som man vilde oprette for Kronprinsen. Heraf blev
der imidlertid intet. 11. Avg. stod Carl Gustav paa
ny for Kjøbenhavns Porte, og i Hast maatte man se at
organisere, hvad der af vaabenføre Kræfter fandtes
inden for Voldene. Af Adelen og Hofpersonalet dannedes
et Korps i 2 Afdelinger under Laurids Pogwisch, og
herved blev B. ansat som næstkommanderende og tillige
som selvstændig Fører for Hoffets Tjenere. Korpset
havde under Belejringen Forsvaret og Bevogtningen
af et af de mest truede og saarbare Punkter, den
saakaldte Løngang, der dannede Forbindelsen mellem
Slotsholmsbefæstningen og den egentlige Vestfront --
«det er ingen ringe, men meget fornemme Post, vi haver
betroet eder», siger Kongen med rette --, og det er
bekjendt, med hvilken udmærket Kjækhed B. og hans Folk
Stormnatten tilbagesloge Svenskernes gjentagne Gange
her imod førte Angreb. Ogsaa ved forskjellige andre
Lejligheder lagde B. for Dagen, at han var en tapper
og dygtig Soldat, Han blev i Sommeren 1659 Chef for
et Kompagni Livvagt, der oprettedes for Kronprinsen,
og døde som Oberst 9. Sept. 1664 i Kjøbenhavn.

<i>S. A. Sørensen.</i>
</chapter>

<chapter name="de la Beaumelle, Laurent Angliviel, 1726-73, Forfatter">
<b>de la Beaumelle, Laurent Angliviel,</b> 1726-73, Forfatter,
Søn af den reformerte Kjøbmand Jean
Angliviel og den katholske Suzanne d'Arnal, er født
28. Jan. 1726 i Vallerargues i Languedoc og opdraget
i Jesuiterkollegiet i Alais. 1745 drog han til Genf,
rimeligvis for at studere reformert Theologi, for
hvilken Lære han altid bevarede stor Hengivenhed. Som
Hovmester for Overjægermester Grams Sønner kom han i
April 1747 til Kjøbenhavn, hvor han fra Sept. 1748
til April 1750 udgav Ugebladet «La Spectatrice
danoise ou l'Aspasie moderne». Dets Indhold er meget
uensartet -- fra religiøse Afhandlinger til slibrige
Smaafortællinger --, men det behandler sine Æmner med
en Frihed og Lethed i Stilen, som her var ukjendt. Det
vakte Anstød, vistnok ved sine Angreb paa danske
Misbrug og Uskikke, f. Ex. Lakajforfremmelsen, 
Rangsygen, ved Fremhæven af Litteraturens og Smagens
lave Standpunkt i Danmark, ved sin demokratiske
Bitterhed over for Adelen og den Friheds- og
Lighedsaand, som det bar til Skue. Med Holberg,
hvem B. aabenlyst smigrede, mens han saarede ham i
maskerede Udfald, stødte han sammen ved Ytringer
om den danske Skueplads. Ved Grev A. G. Moltkes
Indflydelse udnævntes han 28. Marts 1750 til Professor
i fransk Sprog. Efter en Rejse til Paris begyndte han
i Jan. 1751 Forelæsninger paa Charlottenborg for en
adelig Kreds, men dristige politiske Udtalelser i
hans s. A. udgivne «Mes pensées» -- et Værk, hvori
fine og træffende Reflexioner staa ved Siden af
højst ubetydelige -- fremkaldte Klager til Kongen;
han fjærnedes med en Rejsepenge og gik til Berlin
(1751). Men en hensynsløs Ytring i «Mes pensées»
gjorde Voltaire til hans uforsonlige Fjende. Dennes
Had forfulgte ham hele Livet, tvang ham til at
forlade Berlin (1752) og bragte ham to Gange i
Bastillen (1753, 1756-57), hvorefter han forvistes
til Languedoc, og det forbødes ham at lade noget
trykke. Kampen med Voltaire gav hans Liv en skjæv
Retning. Den sled ham op i en ufrugtbar Polemik,
hvori han i Vid staar ved Siden af, i Maadehold
overgaar sin store Modstander («Réponse au Supplement
du siécle de Louis XIV», 1754). I Toulouse optraadte
han som varm Forsvarer af den ulykkelige reformerte
Familie Calas. 23. Marts 1764 ægtede han Enken Rose
Victoire Nicol, f. de Lavaysse. Uagtet Voltaire ved
lumpne Angivelser hos Ministrene søgte at bringe
ham i Ulykke, hævedes hans Forvisning 1770, han
fik en Ansættelse ved det kgl. Bibliothek i Paris,
men døde allerede 17. Nov. 1773. Af hans mangeartede
Skrifter mærkes: Romanen «l'Asiatique tolérant» (1750),
et Forsvar for Toleransen; «Suite de la Défense de
l'esprit des lois» (1751), et Forsvarsskrift for
Montesquieu; «Pensées de Sénéque» (1752), Text og
Oversættelse; «Mémoires pour servir à l'histoire de
Mdm. de Maintenon» (1755-56). Mellem hans mange
efterladte Haandskrifter nævnes en ufuldendt
dansk-historisk Roman.

J. M. Querard, La France litteraire IV.
M. Nicolas, Histoire litt. de Nimes II.
Ch. Nisard, Les ennemis de Voltaire.
(M. Angliviel) Observations sur un écrit de M. Ch. Nisard contre L. A. de la Beaumelle.
Petersen, Den dsk. Lit. Hist. V, 1, 107 ff.
Stolpe, Dagspressen i Danmark IV.

<i>P. Stolpe.</i>
</chapter>

*

