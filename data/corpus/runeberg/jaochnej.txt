BARNBIBLIOTEKET
SAGA



BARNBIBLIOTEKET SAGA
26.

JA OCH NEJ

ORIGINALSAGOR
AV
HELENA NYBLOM

MED 57 ORIGINALTECKNINGAR
AV
OTTILIA ADELBORG, JOHN BAUER, LOUIS MOE, E. NEHRMAN,
JENNY NYSTRÖM OCH GISELA TRAPP

STOCKHOLM
SVENSK LÄRARETIDNINGS FÖRLAGSAKTIEBOLAG.



STOCKHOLM 1908KUNGL. HOFBOKTR. IDUNS TRYCKERI-A.-B.



Ja och nej



Det var en gång en man och en
hustru, som hade fullt upp av allt
gott, gårdar och gruvor och
rykande smedjor. Mannen hette Rolf
och på grund av hans rikedomar
kallades han vanligtvis för rike Rolf.

Han var en svartskäggig och svartögd man,
stor och stark och skicklig till allt arbete. Ett
gott förstånd hade han också, och hans ord
var att lita på, men hans vilja var så hård
som stångjärnet i hans smedjor, ja, ännu
hårdare. Ty när stångjärnet blev glödgat och
hamrarna började dansa på det, kunde till och
med de hårdaste stänger böja sig, men hade
Rolf en gång sagt: Jag vill! eller: Jag vill
icke! så kunde ingen mänsklig makt förmå
honom att ändra beslut.
Han satte en stor ära i detta, att han
aldrig gav efter, varken för bevis eller böner, och
alla, som gjorde invändningar emot honom,
svarade han endast:

— När jag har sagt nej, så är det nej!

Hans hustru hette Sigrid, och hon
kallades av de flesta för milda Sigrid, ty hon var
lika mild, som Rolf var hård. Och väl var
det, ty om två järnstänger komma tillsamman,
skramlar det förskräckligt, men lägges en
järnstång på halm, så hör man den icke.

Sigrid visste väl, att det aldrig skulle gå
an att säga sin man emot. Till allt, vad han
sade, böjde hon sitt huvud och svarade: Ja, ja!
och han frågade henne just aldrig för att få
veta hennes mening utan endast för att höra,
henne säga: Ja, ja! och det visste han på
förhand, att hon skulle säga.

Men i all stillhet gick Sigrid och mildrade
mången sträng befallning, som husbonden gett,
och om han än ibland märkte det, låtsade han,
som om han icke såg det. Han tålde bara
icke, att någon sade honom emot.

För resten voro de ganska lyckliga med
varandra. Rolf unnade sin hustru allt gott,
och hon kunde icke föreställa sig, att det i
hela världen fanns en klokare, vackrare och
ståtligare man än hennes Rolf.
De hade som sagt fullt upp av detta
livets goda, men det bästa fattades dem dock:
de hade inga barn.

— Jag vill ha ett barn! sade Rolf. Vad
är detta för något? Ett stort hus fullt av
möbler och kläder, mat och dryck, och inga barn!
Det är ju ingen mening i! Hör du, Sigrid, jag
vill ha ett barn — helst två!

Och Sigrid böjde huvudet och sade: Ja,
ja! men där kom inga barn.

Då började Rolf att mörkna. Han sade icke
många milda ord till sin hustru, och nästan
var gång han nedlät sig att tala till henne,
sade han:

— Jag har ju sagt dig, att jag vill ha ett
barn — helst två. Vad är det för dumheter, att
inte vi liksom andra människor ha barn i huset?

Då bad den milda Sigrid så mycket till
Gud, att han skulle ge henne ett litet barn,
och så viskade hon alltid till sist:

— Helst två, gode Gud, — helst två! Så
blir Rolf glad! 

Och på nyårsdagen kommo äntligen två små
flickor till världen. De kommo på samma
timme och voro därför tvillingar, men de
liknade icke det minsta varandra, som tvillingar
bruka göra. Man kunde ha trott, att de icke
alls voro syskon.
Ill. JB 09.[=John Bauer]
Sigrid böjde huvudet och sade: Ja, ja.
I dopet fingo de namnen Maja och Kitty,
och Rolf bar dem själv till dopet, en på var
arm.

Både fadern och modern voro ofantligt
glada åt sina små flickor, och Rolf kunde i
timtal sitta bredvid den stora vaggan, där de
små tvillingarna lågo, och stirra på dem.

— Tror du de tänka på något? frågade
han sin hustru, som gick och pysslade med
barnkläderna.

— Ja, vem kan veta det? svarade hon. Det
är väl inte på så mycket.

— Visst tänka de! sade Rolf bestämt och
stack sitt stora pekfinger in under hakan på
lilla Kitty.

Då vaknade hon och skrek av full hals.

— Hör på tösen! sade Rolf och skrattade.
Det är ruter i ungen!

Maja sov utan att låta sig störa av systerns
skrål, men då stack fadern sitt pekfinger också
in under hennes haka. Hon fnyste litet, och
så slog hon upp ögonen och skrattade.

— Den du! sade Rolf. Hon tar det med
ro!

Också i sitt utseende voro de små flickorna,
som sagt, alldeles olika.

Maja hade alldeles ljust, glänsande slätt
hår och stora, ljusblå ögon. Hon var
Ill. JB 09.[=John Bauer]
Rolf satt i timtal bredvid den stora vaggan.
knubbig och rund och fick röda kinder, när hon
sov.

Kitty hade mörka ögon med långa, svarta
ögonhår, kolsvart, lockigt hår och höll sig
alltid tunnare och blekare än systern.

Men friska som nötkärnor voro de båda
två.

Första tiden av sitt liv sovo de för det
mesta, men då de började att vara vakna,
visade de också tidigt, att de voro lika olika till
sinnelag som till utseende,

Maja bara dräglade och skrattade.

Kitty bara drack och skrek.

Och då de började gripa efter saker och
ting, lekte de också var på sitt sätt.

Om man gav Maja en prästkrage eller en
annan liten blomma, kunde hon i timtal sitta
på golvet och peta på den med sina små
fingrar och säga: Ludde, ludde, ludd! och
behövde ingenting annat att roa sig med. Kitty
däremot grep efter allt, vad hon såg, men så
snart hon hade fått det, kastade hon det på
golvet, och så skrek hon, till dess man tog
upp det igen. Och så skrek hon på nytt.

Det var en mycket ansträngande och orolig
liten unge.

Far Rolf ville tidigt visa henne, att hon
hade att böja sig för hans vilja, och då hon
två gånger hade kastat nyckelknippan på
golvet, tog han icke upp den mera.

Nu ligger den där, sade han. Och nu
låter du den ligga!

Ill. JB 09.[=John Bauer]

Men då skrek Kitty, som om hon
skulle slaktas, och blev
så röd i ansiktet, att
fadern blev rädd, ty han
var ensam med henne,
och så tog han upp
nyckelknippan lika många
gånger, som Kitty slängde
den, till dess modern kom
hem. Då var Rolf alldeles svettig och räckte
hastigt Kitty till modern.

— Hon blir inte lätt att tas med, sade
han.

Båda flickorna lärde sig fort att tala, i
synnerhet Kitty, och hon talade också mera och
fortare än Maja.

Men det var ett ord, som Kitty aldrig kunde
lära sig att säga, och det var ja.

Hennes far satte henne på sitt knä, såg
stadigt på henne, öppnade munnen stort och
sade: ja!

Kitty tittade honom in i munnen, teg länge,
och så sade hon ett litet bestämt: nej! och
började att skratta.

— Ja, ja, ja! sade Rolf.

— Nej, nej, nej! ropade Kitty!

Då skrattade Rolf och sade, att det var
den envisaste unge, han någonsin sett, och om
hon inte vore så söt, skulle han ha lust att
smälla henne, men det blev aldrig av.

Men tänk så underligt! Liksom Kitty icke
ville lära sig att säga ja, kunde lilla Maja icke
bekväma sig till att säga nej.

När hennes mor tog henne på sitt knä och
sade:  

— Lilla Maja, säg nu nej! så sade Maja:

— Ja!

— Ja, men säg nu nej! upprepade modern.

—  Ja, ja, ja! ropade Maja och nickade.
Det var alldeles omöjligt.

Och så växte tvillingarna upp och kunde
tala och gå och voro i allt som andra friska


och vackra barn. Men ett ord fattades för
dem båda. Kitty sade alltid nej, och Maja
använde aldrig annat ord än ja till svar på
allt, hon frågades om.


Ill. JB 09.[=John Bauer]


Då det var alldeles omöjligt att förändra,
måste föräldrarna finna sig i det, men det var
icke så lätt, som man skulle tro.

Rolf, som aldrig i sitt liv hade tålt, att
någon i hans närhet svarade honom nej, hade
nu dagligen omkring sig en liten tös, som
aldrig svarade honom annat än:
— Nej, nej, lilla far!

Och mor Sigrid, som själv aldrig hade sagt
annat än ja, kunde bli rent förtvivlad över sin
lilla Maja, som aldrig ville säga nej till
någonting, utan bara ja och ja och åter ja. Hade
då ungen ingen egen tanke i huvudet? Men
ingen kunde på allvar bli ond på lilla Maja,
ty hon var mildheten själv och det lydigaste
barn, man kunde tänka sig, som icke blott
sade ja, ja, men som i allt gjorde sina
föräldrars vilja.

Lilla Kitty var icke heller så stygg, som
man skulle tro av hennes ständiga nej. Hon
sade alltid först nej, och det var mycket bestämt,
men efter en stund gjorde hon dock, vad
föräldrarna sade till henne. Det var blott, som
om hon först betänkte sig och sedan ville göra
allt, men på sitt eget sätt.

Det var en hård strid för Rolf att uppge
att få henne att svara ja, och då han kände,
att han var övervunnen, ville han varken visa
eller erkänna det.

— Det betyder ju ingenting med det där
nej, sade han. I lilla Kittys mun är det
detsamma som ja. Och hon gör ju ändå alltid,
vad man ber om.

Men till andra utanför familjen sade han:

— Ni skulle veta, vilken tös jag har! Det
är en vilja, ska jag säga, som heter duga! Hon
har sitt huvud för sig och kommer inte att
löpa med limstången.

Och underligt nog hade far Kolf en
avgjord förkärlek för lilla Kitty, som såg honom
stadigt i ögonen och sade:

— Nej, pappa!

Däremot älskade modern mer och mer lilla
Maja, som, så liten hon var, redan var henne
till hjälp i många småsaker och sade: Ja, lilla
mor, så milt och vänligt, att mor Sigrid aldrig
mera saknade, att hon icke kunde lära sig att
säga nej.              

Då småflickorna växte upp och började
leka med andra barn, fingo båda sina
vanskligheter.

Kitty höll sig oftast litet på avstånd, och
när barnen föreslogo henne en lek, sade hon
alltid nej, men så stod hon för sig själv och
såg, huru de lekte, och om det behagade henne,
smög hon sig småningom med i leken, och då
hon var uppfinningsrik som få och lustig och
glad som ingen, låtsade de andra barnen, som
om de hade glömt, att hon först hade sagt
nej, och togo henne gärna med.

När hon först sade nej, sade barnen:

— Låt henne vara! Hon skall ju alltid
först säga nej, men hon kommer nog.
Men del var icke så alldeles säkert, ty om
Kitty hade stått en stund och sett på leken
och den hade förefallit henne dum eller allt
för vild, smög hon sig bort och lät icke
vidare höra av sig.

Maja sade ja, ja till alla lekar och sprang
med utbredda armar mot alla barn, som ville
leka med henne. Hon trodde, att alla voro
snälla, och att hon skulle få så gräsligt roligt
med dem alla.

Men då hände det ibland, att hon kunde
komma in i rätt vilda lekar med stygga och
plumpa pojkar, som slogo och nöpa henne och
narrade henne att springa så fort, att hon föll
omkull.

När hon då satt och grät på marken och
gned sina stötta armbågar, stodo de elaka
barnen och skrattade åt henne och ropade:

— Ja — Maja, Ja — Maja! Varför skall
du alltid säga ja? Den, som sig i leken ger,
måste leken tåla!

Men nästa gång någon kom och ville leka
med Maja, hade hon glömt sina motgångar
och svarade åter: ja, ja!

Så växte systrarna upp och blevo två stora
och vackra flickor.

Maja hade fått långt, gullgult hår, som hon
flätade i två långa flätor, och hennes ögon voro
så milda och blå som en sjö i solsken.

Ill. JB 09.[=John Bauer]

Kitty hade brun hy och ögon så svarta som
två svarta  körsbär, och håret ringlade sig i
blanka lockar kring hennes små öron och
fina hals.

Men båda hade de en vacker frisk och röd
mun, full av de vitaste tänder.

Mor Sigrid såg på Maja och tänkte:

— Ack, min egen lilla ja-flicka, om jag
ändå kunde få behålla henne för alltid. Men
hon tar nog till man den förste, som kommer
och ber henne. Hon kan ju inte säga nej, och
om hon också kunde det, skulle hon aldrig
kunna bringa det över sina läppar.

Och far Rolf såg på Kitty och tänkte:

— Vore jag en ung man, skulle jag springa
till världens ände för att få dig, men du blir
nog en gammal ogift mö, ty du kommer att
säga nej till varenda friare, du får. Om det
så vore kungens son, kan du ju bara svara
samma ord.

Och det kom verkligen många friare till
gården.

Rolfs rikedom var känd vida omkring, och
många kommo för gårdens och hemgiftens
skull. Andra kommo också för flickornas
skull, ty icke många voro så vackra och så
kunniga i allt, vad en god husmoder bör veta.

De flesta kommo dock för Kittys skull.

De tyckte, det skulle vara bra märkvärdigt,
om de icke skulle kunna förmå den vackra

trollungen att svara ja. Men de fingo annat
besked, ty det var nej och nej och nej, nej,
nej! Gå Er väg och tänk aldrig på mig!

En och annan kom också för Majas skull,
men så snart hon hörde ljudet av en
främmande vagn på gården, sprang hon upp och
gömde sig på höskullen, så att ingen kunde
finna henne, och friarna måste åka bort igen
med oförrättat ärende.

Men det fanns en ung man där i trakten,
som känt systrarna i många år, och så länge
han kunde minnas, hade han haft klart för
sig, att när han blev vuxen och kunde gifta sig,
ville han icke ha någon annan i hela världen
än Kitty; skulle han än vänta i hundra år,
sade han, skulle hon ändå till sist bli hans.

Men då han blev tjugufem år, tyckte han
dock, att han väntat tillräckligt länge. Nu hade
det ju redan gått ett fjärdedels århundrade,
och Kitty hade fyllt tjugo år.

Den unge mannen, som hette Gösta, var
en vacker yngling. Han hade ärvt gården efter
sin far, och han hade pengar att styra med
och två starka armar att arbeta med, men
framför allt hade han en så stark kärlek till
Kitty, att han tyckte, att han blott med den
måste kunna lyfta henne upp från hennes fars
gård i dalen till hans eget hem bland bergen.
Han hade en och annan gång vid dansgillena
talt till Kitty om hur innerligt han önskade,
att hon skulle bli hans hustru, men hon
svarade honom blott med att skratta honom upp
i ansiktet och säga: Kom, så ska vi dansa!
och så virvlade hon runt med honom, så att
han blev alldeles kollrig.

Men nu var det allvar! Nu skulle Kitty
svara honom ordentligt.

Han spände två präktiga svarta hästar för
en släde, ty det var mitt i vintern och
gnistrande kallt, och så hängde han bjällerspel på
deras ryggar, bjällerspel, som kunde sjunga
långt ut över skogarna och de frusna sjöarna,
och så klädde han sig i sina bästa kläder och
vargskinnspäls och mössa, och så sprang han
upp i släden med en suck, ty nu gällde det
hans livs lycka, och så körde han i vild fart
ned till gården, där Rolf och hans döttrar
bodde.

Då han skakat snön av sig och kastat
pälsen och mössan i förstugan, gick han rakt in
och sade, att han ville tala med Kitty.

Då hon såg släden och såg Gösta springa
ut ur den, förstod hon, vad klockan var
slagen, men hon bjöd honom välkommen, som
om hon intet anade.

Hon började tala om hur tjock isen kunde
vara på sjön, och hur fort man kunde köra
från hennes hem upp till Göstas. Men Gösta
svarade:

— Jag tror, att om isen kring ditt hjärta
smälte, så håller nog isen på sjön, tills vi
kunna åka hem i samma släde, och om du vill
försöka det, skall du få se, hur fort det
skall gå!

Men Kitty svarade, att hon icke hade lust
att frysa näsan av sig, utan att det var bäst,
att Gösta stannade hos dem och åt middag.

Hon skulle gå och ropa på far och mor.

— Du kan vänta litet, sade Gösta och
ställde sig för dörren. Du kan vänta litet, ty nu
har jag väntat så länge på dig, och jag skall
säga dig, att nu är det allvar, och jag åker
inte härifrån, förr än jag får veta, om du vill
bli min hustru. En rikare och en vackrare
man kunde du få, men ingen, som kunde älska
dig trofastare och arbeta gladare för dig än
jag. Nå, Kitty, vad svarar du?

Kitty stod och såg ned, och Gösta tyckte,
att det droppade något vått från hennes ögon,
men hon svarade ingenting.

— Kan du inte svara mig, Kitty? sade Gösta.
När det gäller mitt väl och ve, skulle du väl
kunna säga mig ett enda litet ord.

— Men du vet ju, Gösta, sade Kitty och
drog på munnen, att det ord, du vill, att jag
skall svara, kan jag inte säga. Jag kan bara
säga nej.

— Men du menar ja? frågade Gösta.

Han såg så olycklig ut.

—Ja! sade Kitty, och så blev hon i
detsamma så rädd för att höra sig själv säga
detta ord, att hon höll händerna för ögonen
och började gråta högt.

- Ångrar du, vad du har sagt? frågade Gösta.

— Nej, nej, nej! ropade Kitty och grät högt.

— Tar du det inte tillbaka?          

— Nej, nej, nej! ropade hon.

— Se så där, nu står Kitty åter igen där
uppe och säger nej till en friare, sade far Rolf,
som kom gående i trappan, men då han
öppnade dörren, kommo Gösta och Kitty emot
honom hand i hand.

De skrattade och gräto om vartannat, men
Gösta sade:

— Nu kan Kitty säga ja, ty hon har sagt
det till mig.

— Är det sant? sade far Rolf och gjorde
stora ögon.

— Ja, pappa, ja, ja! sade Kitty och
skrattade. Det känns riktigt gott i munnen att
säga ja, och så nymodigt!

Det väckte stor förvåning, då det förspordes,
att Kitty  hade  sagt ja till Gösta, och en av
dem, som hade varit uppe för att fria till Maja,
men icke kunnat finna henne på höskullen,
ville nu åter försöka sin lycka.

Ill. JB 09.[=John Bauer]
Hade Kitty kunnat säga ja, skulle det väl
icke vara så svårt att få Maja att svara ja.

Och så åkte friaren upp till gården och
bad att få tala med Maja.

Hon satt just i storstugan och vävde och
kunde icke i en hast komma sin väg, så att
hon var tvungen att sitta, där hon satt.

Då framförde friaren sitt ärende och bad
den blida Maja att bli hans hustru.

Maja hörde länge på honom, men så
svarade hon:

— Jag känner er så litet, men jag känner
min far och mor så väl, och jag vill aldrig
lämna dem ensamma på deras gamla dar.
Därför tackar jag så mycket för den ära, ni
gör mig med ert anbud, och svarar er nej!
Och så neg Maja och gick.

Och det gick icke bättre för alla andra
friare, som kommo.

Maja svarade dem alla, att hon aldrig kunde
komma att älska någon så högt som far och
mor, och hos dem ville hon stanna hela sitt
liv, och så blev det.

Kitty höll bröllop med Gösta och blev den
gladaste och kärleksfullaste hustru för honom.

Nu, då hon en gång hade märkt, att hon
kunde säga ja, sade hon det ofta. Det var så
lätt att säga ja till Gösta.

Men Maja stannade hemma på sina
föräldrars gård och blev deras ålderdoms tröst och
glädje. Det blev mera och mera hon, som kom
att styra huset och folket, och då var det ju
nödvändigt, att ibland också säga nej, ty
annars kunde det lätt ha gått galet, och nu visste
Maja, att när det gällde, kunde hon svara nej.

Men far Rolf blev mildare och mildare på
sina gamla dar, och en afton då han satt vid
brasan, med Kittys lilla gosse på sitt knä, sade
han till honom:

- Ser du, lilla Rolf, du måste lära dig att
både kunna säga ja och nej i rättan tid. Ty
att alltid säga ja eller alltid säga nej är lika
dumt. Man skall kunna säga ja till allt, som
är rätt, och nej, nej, nej till allt, som är orätt!

Teckningar av JOHN BAUER.




Ill. G.T.[=Gisela Trapp]
När granarna tändas.




Uppe i ljungen på berget, tätt intill
skogsbrynet låg gamla mor
Johannas lilla stuga. Den var varken
målad eller rappad, men hade
»skyddande likhet» med allt omkring den,
så man kunde komma den ganska
nära utan att se den.

Den hade samma gråa färg som
gärdesgården vid furuskogen, samma gråa färg som
de gamla utlevade enbuskarna, samma gråa
färg som de stora stenarna på berget.

Det var bara en enda sak, som gjorde
den levande. Det var de vita strecken, som
voro dragna kring de små fönstren, som vette
ut åt de olika väderstrecken. Det såg ut, som
om fönstren hade ögonbryn, varunder rutorna
tittade fram som små glittrande ögon... Och
det var något mycket vackert, som de ögonen
tittade på. Runt om var berget beväxt med
hög ljung, vars tuvor sågo ut som vågor i ett
stort hav, som böljade framåt, nedåt, helt ner
i dalen.

Genom dalen gled floden fram i ståtliga
svängningar, lysande vit i morgonljuset,
brinnande röd i solnedgången. Den vandrade och
vandrade år efter år samma långa, mödosamma
väg och tycktes aldrig komma fram.

Men bakom floden togo höjderna vid, den
ena åsen bakom den andra, den ena högre än
den andra, intill de ljusblåa bergen längst
borta, som flöto ihop med de svävande
molnen.

Om våren var det så vackert uppe vid mor
Johannas stuga, när häggen vid gärdsgården
hade stora vita klasar, när det doftade från
den fuktiga jorden och alla de små bäckarna
uppe på berget började dansa och sjunga
mellan stenarna.

Om sommaren var det också så skönt
däruppe, när furorna i skogsbrynet doftade i
värmen och satte glänsande pärlor av kåda i solen,
när fåglarna hade brått med sina ungar i de
dolda nästena på heden och floden och

bergen skeno av glädje långt in i de ljusa
sommarnätterna.

Men allra vackrast var det dock på hösten,
när ljungen stod i blom. Så långt som de
små fönsterögonen på mor Johannas stuga
kunde se, låg heden som ett oändligt
blomsterhav, rosenrött och violett, brinnande som eld
i solnedgången.

Varenda liten klocka på ljungen är ju så
liten, så liten, att den är som rakt ingenting,
bara en liten röd pärla. Men saken är den,
att det finns så många tusen, miljoner,
triljoner av alla dessa små klockor, och de
samla sig till en så oändlig blomsterkör, att
de erövra hela landet omkring. Man ser
varken stenar eller jord, varken sand eller gräs,
man ser bara ett hav av blomsterböljor, som
liksom rör sig i skiftande färger.

Och mellan ljungen växa lingon med
blodröda bär och små gnistrande röda nejlikor
och gröngula vickerblommor och blåklockor
på hårfina stjälkar. Och över tuvorna hoppa
hararna bock med stora skutt, medan gladan
svävar högt uppe i luften på utspända vingar
och tänker:

— Tänk, om jag skulle ta dem!

Men ju längre hösten lider, dess mera
blåna bergen och dess mera flammar
solnedgången. Nu vill hela naturen göra sitt allra
bästa, då den vet, att det snart är slut med
glädjen.

När ibland någon vandrare kom upp på
berget, blev han stående framför Johannas
stuga, och när han såg all den härlighet, som
utbredde sig för hans fötter, så tänkte han:

— Här skulle jag vilja bo! Här skulle det
vara skönt att bo!

Ja, det kunde han tänka, som bara såg
stugan i sommarens värme och i höstens
skönhet, men något helt annat var det på vintern.
Då låg ljungen gömd under snödrivorna, och
den lilla gångstigen, som ledde ner emot dalen,
var hal av is. Då vågade sig ingen upp på
höjderna, men allt omkring var kolsvart, kall
ensamhet.

Väggarna på stugan voro inte synnerligt
tjockare än gråpapper, och det pep och tjöt
genom alla springor på taket. Under
sommaren och hösten samlade ju gamla Johanna
ihop alla de torra kvistar och grenar, som
hon kunde få tag i för att spara till bränsle
på vintern, men när man har kölden så
ohyggligt stark omkring sig, som Johanna hade det
i sin lilla skröpliga stuga, så får man allt
känna på, att man står framför sin överman
och att man får tiga och frysa.

Med maten var det också klent i
vintertiden. Mjölk var inte att få på långt håll,
och när sillfjärdingen tog slut och potatisen
hade slagit fel, ja, då var det inte stort annat
än brödet att laga till och en kaffetår, som
blev ljusare för varje dag.

— Bara brödet inte tar slut, sade Johanna,
skall man inte klaga.

Det var egentligen heller inte för sig själv,
som gamla Johanna hade bekymmer, det var
för sin lilla dotterdotter Elsa, som bara var
åtta år, och som jämt var hungrig och tyckte
så mycket om att få litet mat. Mor Johanna
hade bara haft en dotter, och med henne hade
det bara varit sorg och bedrövelse. Hon hade
dött, då Elsa var en helt liten flicka, och då
var där ingen annan i världen än mormor,
som kunde taga sig an den lilla.

Och nu var det de två, som bodde
tillsamman i den lilla stugan uppe i ljungen på
berget. Sommaren hade varit nog så glad.
Då var Elsa ute från morgon till kväll. Hon
plockade blommor och bär och var lika
hemmastadd på ljungheden som harungarna. Ibland
fick hon gå till herrgården och hjälpa till att
rensa ogräs eller plocka ärter, och då fick hon
sig en och annan slant för besväret.

Ja, se sommaren! Då är det väl ingen
konst all leva! Med hösten började skolan,
och Elsa fick vandra den långa vägen ned åt
dalen, på andra sidan floden, till skolhuset...
Det var väl en halv mil fram och åter. Men
när snön började falla och mörkret kom tidigt,
då blev det just inte mycket av med
skolgången. Gamla Johanna fann de långa
vägarna för svåra för sin lilla flicka, och när
hon själv låg stel och sjuk av giktvärken, som
ofta kändes, när kölden kom, så behövde hon
Elsa till hjälp hemma.

Nu var det åter vinter. Den hade kommit
bra tidigt denna gång, långt förr än man hade
bett den komma, och den var en ganska
ovälkommen gäst. Redan i november hade snön
börjat vältra ned, och värre och värre blev det,
ju närmare man kom julen.

Det yrade och stormade, och snön störtade
ned så vilt, som om den hade för avsikt att
täcka och gömma hela jorden under sitt hölje.
Himmeln var svart, jorden var vit, och mor
Johannas stuga stod och darrade av köld.

Men plötsligt på julaftonens morgon.
upphörde ovädret. Då lilla Elsa tittade ut, fick
hon se en himmel, som inte hade en fläck
utan välvde sig som en skimrande blå
glaskupa högt över hennes huvud.

Och framför henne låg hela världen kritvit
och tyst som döden. Inte ett spår av någon
mänsklig fot var att se i all denna obefläckade
vithet. Bara märket efter en och annan
fågelklo, och små lustiga råttspår hade här och
där bildat som pärlrader av små gropar i
snöytan.

— Nu går jag till sta'n med garnet,
mormor! sade Elsa. I så klart väder kan jag
hinna hem innan kvällen.

Mormor låg i sängen och hade ont i alla
leder, och det fanns inte många brödkakor
kvar i huset. Garnet hade länge varit
färdigspunnet, och om det bara kunnat komma in
till sta'n till bagarfrun, som hade beställt det,
så kunde man få sig en slant, men vädret
hade varit rent omöjligt. Nu såg det
verkligen ut, som om alla ovädersmoln hade
försvunnit, och solen sken så värmande, som om
den skulle säga:

— Ja, nu är det svårt, men jag försäkrar
er, att det en gång skall bli vår igen, så sant
som jag är solen!

Och mor Johanna mente, att lilla Elsa nog
skulle kunna gå till sta'n.

Hon fick bylta på sig allt, vad som fanns
av ylleplagg i stugan, och så fick hon garnet
i en korg på armen. Vem kunde veta, om
inte nu, på själva julaftonen, någon kunde

stoppa något gott i korgen? Så kysste hon
gamla mormor, och så traskade hon i väg. 

Ingen annan än hon skulle ha hittat vägen
i den stora snööknen, men hon kände varje
sten och varje enbuske, som stack upp ur
snön; hon visste att vid den största furan i
skogen vände vägen åt höger, och vid alla de



små nyplanterade
granarna böjde den åt vänster,
och hon såg på snön,
varifrån vinden kommit, och
var den hade hopat de
högsta drivorna, och hon
vandrade framåt som en
liten mörk prick i den
stora snövärlden omkring
sig. 

Och medan hon gick
fram, tänkte hon på att i
dag var det julafton, den
högtidligaste kvällen på hela året, lilla
Jesusbarnets födelsedag. Det var nog därför, som det
hade blivit så fint och nysopat i himmeln, och
solen såg så glänsande glad ut. Det var nog för
att fira helgdagsaftonen, som alla marker och
fält lågo så tindrande vita och skuggorna så
mjuka och blåa som sammet. Det var nog av
bara julfröjd, som alla tak på de spridda



gårdarna glödde och flammade så röda, och när
slädarna kommo dansande förbi henne på
vägen till och från sta'n, så sjöngo alla
bjällror så tydligt:

— Jul! Jul! Jul! Den allra vackraste jul!

Nog var det kallt, men inte så där
plågsamt kallt. Hela luften hade något så glatt
och uppfriskande, och snön sjöng, så det
knarrade under skosulorna på henne.

Ja, i kväll var det julkväll, och lilla Elsa
gick och tänkte på, att hon hade hört, att hos
många rika, ja också hos fattiga, hade barnen
julgran på julaftonen. Nere på herrgården
hade de julgran, och Elsa kände flera av sina
skolkamrater, som varit bjudna dit att se på.
Hon hade inte blivit ihågkommen. Hon bodde
så långt ur vägen, och förresten kan man ju
inte begära, att människor skulle komma ihåg
alla.

Men Elsa hade hört talas om, hur
underbart vacker en sådan julgran var. Det var en
riktig gran, som blivit tagen hem från skogen,
men på alla grenar och kvistar hade man satt
ljus och hängt silver- och guldtrådar, och när
ljusen blevo tända, så glänste och gnistrade
det, som om alla stjärnor på himmeln skulle
hava fallit ner i trädet.

Lilla Elsa funderade på, hur det egentligen

skulle ha sett ut, och hon önskade, så
mycket som en sådan liten fattig flicka kan önska
det, att hon en gång i livet skulle få se en
sådan julgran, tänd i hela sin härlighet.

Hon hade till och med en kväll, då det
var mörkt, viskat till mormor, att helst av allt
i världen skulle hon vilja se en sådan julgran
som den, de hade på herrgården. Men
mormor hade svarat henne, att hon fick lov att
slå sådana tankar ur huvudet, för det var bara
rikt folk, som kunde köpa något så dyrt som
vaxljus och guldglitter, men nog skulle hon
få tända två talgljus på julaftonen och sätta
en grankvist emellan dem. Och nu gick hon
och tänkte på, hur vackert hon skulle göra
det hemma med grankvistar och tända ljus,
och ju mera hon tänkte därpå, dess fortare
gick hon. Till slut sprang hon, så fort
fötterna kunde bära henne, och så var hon inne
i sta'n.

Det var en ganska stor köping med olika
slags bodar, och nu till julen hade alla
bodfönster skyltat med det bästa och finaste, de
hade. Lilla Elsa riktigt undrade på, att det
kunde finnas så många dyrbarheter och
grannlåter i världen som alla de glas och
porslinssaker, som stodo hoppackade i fönstren hos
handelsmannen, och alla de tyger och band,
som hängde bakom de blanka rutorna i
klädesboden.



Det vimlade av människor på alla gator,
gående och åkande. Det
frustade från hästar och
pinglade med bjällror,
och alla hade så
omänskligt brått, så man snarare
skulle trott, att det var
höstmarknad än
helgdagsafton. Alla bodar
voro proppfulla av folk, och
alla hade famnen full av
paket och påsar. Det var
ett rent förskräckligt bråk
och spektakel, tyckte lilla
Elsa, som kom ifrån den
stora tystnaden.

Bagarfrun, som skulle
ha garnet, bodde långt
bort i motsatta ändan av
köpingen, och då Elsa
kom in i boden, hade
ingen tid att tala med
henne. Människorna stodo i så täta rader
som flugor på en sommardag för att i tur
och ordning få alla de pepparkakor och
saffransbullar och karameller, som de hade


beställt. Det var då heller inte måtta på goda
saker i den där boden! Där var bakelser i
stora högar och tårtor med inskrifter av vitt
socker och karameller, inlindade i kulört
papper. Där funnos grisar av mandelmassa och
de skönaste saffrans- och mandelbullar. Lilla
Elsa fick nästan tårar i ögonen av att se på
allt detta överflöd.

Bagarfrun och hennes äldsta dotter hade
fullt upp att göra med att betjäna alla
kunderna, men plötsligt får frun ögonen på Elsa,
och så ropar hon till sin andra dotter, en
liten tös, som sprang runt i boden, och
säger: 

— Hör du, Anna! Tag in Elsa i
kammaren och se till, att hon får kaffe och dopp!
I dag får ingen gå med julen ur huset.

Ja, det var att tala som en snäll bagarfru,
och ett ögonblick efter var Elsa inne i
familjens vardagsrum, där bagarfruns gamla mor
satt och stickade. Det var ett gruvligt fint
rum, tyckte Elsa, med soffa och gungstol, vita
lappar på stolryggarna och nya trasmattor på
golvet. I kakelugnen brann en härlig brasa,
och allt där inne var så rent och fint, så man
då genast kunde se, att i dag var det
julafton.

Och den gamla rara frun tog alla
ylledukar av Elsa, ja tog till och med kängorna av
henne för att torka dem vid elden. Och Elsa
fick varmt kaffe och så många skorpor och
pepparkakor, som hon kunde proppa i sig.

— Stackars lilla barn, som ska den långa
vägen hem till berget igen! sade den gamla
frun. Men så ska du också ha förning hem
med till gamla mor. Och därmed gick hon
ut med Elsas korg, och då hon åter kom in
med den, var den så propplull, att locket fick
bindas fast med ett segelgarn.



— Här har du pengar för garnet! sade hon
och stack så ett par silverslantar i handen på
Elsa. Om det är litet för mycket, så blir väl
inte mor Johanna ledsen? Och så skrattade
hon, så vänligt. Elsa kände sig så varm över
hela kroppen och ända in i hjärtat.

— Det är för märkvärdigt, vad alla
människor bli goda julafton! tänkte hon, och hon


såg redan i tankarna, hur mormor skulle skina
av glädje, när hon öppnade på det där
korglocket.

Så fick hon de torra kängorna på och
skulle till att ge sig av med många tack, då
lilla Anna viskade något till sin mormor.
Gumman nickade, och den lilla flickan vände sig
till Elsa och frågade:

— Vill du se vår julgran?

Elsa blev alldeles mörkröd i ansiktet.
Hennes hjärta bultade högt, då lilla Anna tog
henne vid handen och förde henne in i ett
angränsande rum. Det var ett långt rum med
tre fönster och vita gardiner för alla fönstren.

Mitt på golvet stod julgranen. Den var så
hög, att den räckte från golvet ända upp till
taket. På alla grenar hade man lagt bomull,
som skulle föreställa snö, och på alla kvistar
voro små ljus fästa. Över det gröna barret
voro små silvertrådar spända, som sågo ut
som spindelväv, men uppe i toppen av trädet
satt en stjärna av silverpapper.

Det var så vackert, att Elsa inte alls kunde
tala.

— Är den inte vacker? frågade den lilla
flickan. Vi ha bara ljus, glitter och bomull,
på trädet. Det skall se ut som träden i
skogen. Alla julklappar och allt namnam lägger
mamma på bordet bredvid.

Så frågade Elsa mycket sakta:

— När skall den tändas?

— Ja, det blir först i kväll, när det är
slut i boden och vi bli ensamma. Och så
skall det vara riktigt mörkt, när julgranen
tändes.

Elsa suckade.

— Då måste jag vara hemma! sade hon...

— Du får så gärna stanna och se på den!
sade Anna, och så sprang hon in till sin
mormor och ropade:

— Får inte Elsa gärna stanna och se, när
vi tända granen?

Jo, det skulle hon så gärna få, men då
måste hon också ligga kvar hos dem över
natten, för i kolande mörkret kunde hon då
inte gå den långa vägen hem.

— Har du inte lust att stanna? frågade
Anna. Har du aldrig sett en julgran förr?

— Nej, det har jag inte, svarade Elsa sakta.

— Men skulle du då inte gärna vilja se
den?

— Helst av allt i världen! sade Elsa ännu
saktare.

— Ja, så stannar du! Så stannar du!
ropade den lilla flickan och klappade glatt i
händerna, och nu blevo bagarfrun och den
största systern också tagna till råds, och alla
sade de:

— Jo, visst skall hon stanna! Hon kan så
gott ligga på soffan i lilla rummet, och så
snart det blir ljust i morgon bittida, kan hon
ge sig av hem.

De började redan taga av Elsa, vad hon
byltat på sig. Hon skulle då också en gång
ha en glad och festlig jul och se julgranen
i all dess härlighet.

Det var en svår frestelse för lilla Elsa. De
voro alla så goda och snälla emot henne, de
vänliga människorna... Hon skulle få god
julmat och ligga i en varm säng i natt i
stället för att springa hem den långa vägen
genom skogen. Och framför allt skulle hon få
vara med om det högtidliga ögonblicket, då
julgranen blev tänd!

— Nu är det ingenting! sade de alla. Men
du skall få se den, när alla ljusen brinna. Du
kan inte ens tänka dig, hur vackert det är!

Nej, det förstod ju lilla Elsa nog, att det
måtte vara vackrare än allt, hon sett på
jorden, och hennes hjärta svällde av en
obeskrivlig längtan att få stanna kvar.

Men så tänkte hon på gamla mormor där
uppe i den lilla kalla stugan på berget, hur
hon skulle längta och vänta och undra.

Och om inte hennes lilla flicka komme
hem, skulle hon nog få en förskräcklig ångest,
inte sova på hela natten, måhända rent av dö
av ångest! Det klack till i hjärtat på lilla
Elsa, och hon sade högt och bestämt:

— Nej, jag kan inte stanna kvar.
Mormor skulle bli så förskräckligt rädd. Jag får
lov att gå hem. Jag vill gå just nu.

Hon skyndade sig att få kläderna på sig,
ty hon kände, att om de alla fortsatte att be
henne stanna, så skulle hon måhända inte
kunna stå emot. Det hjälpte inte, att de sade:

— Å, mormor begriper nog, att du har
fått ligga kvar här. Det är ju bara en enda
natt! Och det är bara jul en gång om året!

Hon band ylleschalen fast om huvudet för
att inte höra mera. Så räckte hon fram
handen och sade:

— Tack! Tack! 

Och så tog hon korgen på armen och gav
sig i väg.

Det var redan långt lidet på den korta
vinterdagen. Himmeln var inte mera blå. Den
hade blivit grön och flammade eldröd emot
solnedgången.

— Nu var det inte längre så mycket folk
på gatorna, men åt alla håll satte slädarna i
väg hem till julkalaset. Där åkte också många
slädar förbi henne på vägen, och hon
sneglade till dem och undrade, om hon inte skulle,
kunna få en liten plats på en av dem. Men
de voro alla så överfulla med folk och
packning och alla hade så brått att komma hem
till kvällen, att ingen hade en tanke på den
lilla tösen, som traskade i snön bredvid
vägkanten.

Ill. G. T. 09[=Gisela Trapp]

Solen sjönk allt mera och mera, och då
hon hunnit halva vägen hem, kom mörkret.

Ju längre dagen led, desto färre slädar åkte
henne förbi. Nu hade nog alla nått hem till
julafton. Men just då skogen började, kommo
ett par bondgubbar efter henne på vägen. De
hade firat julafton med att dricka inne i
köpingen och gingo nu och skrålade av full hals,
medan de vinglade från den ena sidan av
vägen till den andra.

Då blev lilla Elsa rädd, och hon pulsade
i hast ned i den djupa snön i ett dike och
därifrån rätt in i skogen. Hon visste, att just
här gick en genväg tvärs igenom furuskogen
upp emot berget. Om sommaren hade hon
sprungit den många gånger. Då var den lätt
att finna. Nu täckte snön alla vägar och
stigar, men hon kände så väl igen träden och
trodde så säkert, att hon skulle komma
fortare fram, om hon försökte den vägen. Och
då var hon säker om att inte möta fulla
gubbar och annat styggt folk.

Den första halvtimmen gick det ganska bra,
och Elsa tänkte, att hon nog snart skulle vara
hemma, men plötsligt märkte hon, att hon
inte alls visste, var hon var. Hon hade
kommit till en öppen plats i skogen. Höga granar
och furor reste sig runt omkring, och åt alla
håll låg underskogen som en tät, svart mur.

Men åt ena hållet såg hon framför sig som
en allé med höga träd på båda sidor.
Måhända var det den tillsnöade vägen, som förde
upp emot berget.

Hon började gå framåt, och hon såg, huru
stora klippblock stucko upp ur snön, och huru
vägen beständigt bar uppåt. Det hade nu
blivit alldeles mörkt, men en liten späd måne
sken mellan grenarna, och högt uppe på
himmeln började stjärnorna gnistra. Det var så
många av dem, och det såg ut, som om de
jämt skulle kalla på flera, ty småningom blev
hela himlavalvet överstrött med stjärnor, och
därigenom löpte vintergatan som en lång, vit
väg.

Det var så underbart tyst i skogen. Nog
hade lilla Elsa många gånger gått ensam i
skogen i mörkret och kände till, hur tyst det
då kunde vara, men aldrig hade hon känt en
tystnad som i denna julnatt. Inte den minsta
fläkt rörde sig, så att all den tjocka snön låg
alldeles stilla på grenarna. Det var, som om
allting lyssnade, som om allt hölle andan för
att vänta på något, som skulle komma.

Elsa fick lov att stå stilla och lyssna, hon
också, men inte ett ljud var att höra. Hon
undrade, att hon inte kunde höra stjärnorna
flamma och gnistra. Men de voro så oändligt
långt borta.

Plötsligt kände hon något röra vid sitt ena
ben. Det var inte en gren. Det var en liten
råtta, som kom kilande ut från
skogsdjupet.

— Pip! Pip! pep den. Hjälp mig! Rädda
mig! Ugglan är efter mig! Får hon tag i mig,
så äter hon upp mig i ett nafs, och det är
otäckt!

— Göm dig här mellan mina kängor! sade

lilla Elsa, så svarar jag för, att hon inte
finner dig.

Och den lilla råttan kilade, så fort hon
hann, mellan fötterna på Elsa. Knappast hade
hon gömt sig, förrän Elsa förnam ett par
vingar svävande tätt förbi sitt huvud, och där
kom ugglan och satte sig på en stubbe
framför henne. Den hade ett
runt, mjukt huvud, och
en skarp, krokig näbb
och ett par stora,
ljusgröna ögon, som lyste i
mörkret, och den såg ut,
som om den hade tänkt
och funderat så mycket
på all världens visdom,
att den hade blivit riktigt
dum.



— Har du inte sett
en liten råtta? frågade
den och glodde på Elsa. Ett litet uselt kräk,
som nyss sprang förbi mig!

— Jo, nog såg jag den! svarade Elsa, men
den har väl sprungit bort och gömt sig. Den
var nog rädd, att du skulle äta upp den.

— Ack, den lilla eländiga stackarn! sade
ugglan utan att röra en min i sitt duniga
uggleansikte. Den vet mer än väl, att på julnatten


gör intet djur i skogen ett annat något ont.
Då har jag mera anledning att vara rädd, sade
ugglan och vred på sitt mjuka huvud, ty jag
har räven i hälarna på mig, och den
gynnaren är inte att lita på! Så här i mörkret, när
ingen vet av det, kunde han till och med på
julnatten hu! u! u! Där kommer han! skrek
ugglan och flaxade vilt med vingarna.

— Sätt du dig här på min korg, sade Elsa,
så kastar jag min schal över dig. Då kan du
vara säker, att räven inte ser dig!

Så svävade ugglan ner och satte sig på
locket av Elsas korg, och hon slog sin ylleschal
över den; men när ugglan hade schalen över
sig, var det lilla råttan, som tog till bens och
försvann i skogen.

Nu kom räven smygande i månskenet.
Hans långa yviga svans sopade snön som en
kvast, och han blev stående framför Elsa och
log milt.

— Lilla älskliga flicka! sade han. Du skulle
väl inte ha sett en gammal uggla flaxa här
förbi? En sådan där gammal viktig dumsnut,
som jag inte kan tåla för mitt liv.

— Jo, nog tycker jag, att jag såg en uggla,
svarade Elsa, men den har nog gömt sig bra.
Den tänkte nog, att du skulle göra slut på
den, om du finge tag i den.


— Man kan också göra en skälm orätt,
sade räven och log, så Elsa såg alla hans
skarpa tänder. Alla andra dagar och nätter
skulle ugglan inte slippa mig, men på
julnatten törs mina tänder inte bita i levande kött.
Det skulle rent av inte smaka mig! Och så
slickade räven sig om munnen.

— Men ser du! fortsatte han och tittade
sig omkring. Jag har mera orsak att vara
rädd, ty jag vet, att vargen stryker ikring här,
och han är så rasande hungrig, att han nog
har förlorat den smula vargsamvete, han kunde
ha. Får han tag i mig, så hjälper det mig nog
föga, att julstjärnorna skina.

Räven tittade sig ännu en gång om, och
så viskade han:

— Där är han! Där är han! Vart i alla
dar skall jag ta vägen?

— Lägg dig här, sade lilla Elsa, så skall
jag skotta snön över dig, så vargen inte ser
dig. 

Och så lade räven sig, och Elsa skottade
snö över honom, så att han låg som begraven.
Men då det yttersta av hans röda svanstopp
försvann under snön, lyfte ugglan vingarna
och svävade bort emot stjärnorna.

Det krasade mellan grangrenarna och i
busskarna, och vargen kom lunkande och blev
stående framför Elsa. Han såg ut som en stor,
mager hund och var stygg att se. Man kunde
räkna revbenen under hans strida hår, och
hans långa blodröda tunga hängde ut på ena
sidan av gapet.

Han flåsade, som om han skulle ha ont i
bröstet, och såg på Elsa med ett par elaka,
smala ögon, och så sade han med hes förkyld
röst:

— Tös! Var är räven?

— Hur kan jag veta det? svarade Elsa.
Långt nere i snön, tänker jag. Han vill väl
inte bli slukad av dig.

Vargen blev stående en stund och
flåsade, medan han storstirrade på Elsa, och så
hostade han och sade:

— Prat! Räven vet nog, den skälmen, att
jag inte får röra honom i natt. Fastän
tarmarna skrika på mig, så är det fasta. Men
själv är jag inte säker, för Nalle har sett mig,
och om han än inte äter upp mig, så händer
det, att han är i sitt morska humör och vill
ställa till slagsmål, och då är jag förlorad.
Hör du? Hör du, hur han brummar mellan
träden?

— Spring du! sade Elsa. Spring du, allt
vad tygen hålla! Så skall jag nog tala så länge
vid Nalle, att du hinner komma undan.

Och vargen till att springa, så att snön
yrde omkring honom. Men då han
försvunnit, var räven i ett enda hopp uppe ur snön
och satte i väg i motsatt riktning.

Men nu såg lilla Elsa, hur den stora
björnen kom fram på vägen. Då han fick
ögonen på henne, ställde han sig på bakbenen,
slog med ramarna och log.

Han hade en päls så tjock, att man inte
alls kunde se formen på kroppen. Det var
bara ett stort, stort ludet bylte. Men gapet
var rött, och han hade två små lömska ögon,
som blänkte i månskenet.

— Hör du, pullan min! sade han och
vaggade med ramarna. Skulle du inte ha sett
en mager varg lunka omkring här?

— Nej, inte har jag sett någon varg lista
omkring, svarade Elsa, men nog har jag sett,
en varg springa för livet! Han är nog redan
många mil borta. Han hade inte lust att
vänta på att bli uppäten av dig, Nalle!

— Jag äter varken vargar eller annan
köttmat på julnatten, sade björnen. Skulle
jag ha lov till det, så ville jag långt hellre
smaka på en sådan liten läckerbit som dig.
Du är så söt och så röd och har så knubbiga
små armar, jag är säker på, att du skulle
smaka som den allra bästa honungskaka! Och

därmed började björnen gå fram emot Elsa
med öppen famn.

Hon satte i ett så förskräckligt skrik, att
snön föll ner av granen, hon stod under. Men
björnen log.



— Sjåplisa! sade han och slog sig själv
med ramen över nosen. Sjåplisa! Jag har sagt
dig, att inte ens vilddjuren i skogen få göra
någon illa på julnatten, och en björn är väl
inte sämre än en ann'...

— Ja, var i alla fall så snäll och gå! sade


Elsa och neg för björnen. Var så snäll och
luffa i väg, så jag kan komma fram!

— Nå, som du vill! sade björnen och föll
ner på alla fyra igen, och med tung pulsande
gång traskade han i väg och försvann i
skogen.

Elsas hjärta slog ännu högt av ångest, så
hon blev stående för att hämta andan. Allt
var nu åter så hemlighetsfullt tyst omkring
henne. Månen hade försvunnit, och himmeln
lyste bara av många miljoner stjärnor. Men
plötsligt såg Elsa en stjärna, som hon inte
märkt förr. Den hade bestämt blivit tänd
just nu. Den var så stor och så klar, att den
såg ut som en hel knippa av stjärnor, som
hade blivit sammangjutna till en stjärna, och
den sände ut långa silverklara strålar, som
riktigt upplyste luften.

— Å, jag förstår! tänkte lilla Elsa. Det
där är julstjärnan, som visade de vise
männen vägen till Jesusbarnet. Hon blev stående
och såg upp emot dem, och plötsligt hörde
hon ett så underligt ljud. Det var, som om
klockor långt borta — å, så långt borta —
börjat klämta.

Det blev flera och flera. Det lät, som om
alla världens klockor ringde på samma gång,
så glatt, så jublande, men inte starkt. Det
steg och steg, och nu tyckte hon, att det också
började ringa uppe bland stjärnorna. Och
mitt i allt detta klockjubel såg hon, hur den
stora, underbara stjärnan, julstjärnan, sänkte
sig och liksom gled över himmeln ned emot
en av de högsta grantopparna och kysste
den.

I samma ögonblick tändes ett ljus på
grantoppen, och därifrån spridde sig ljus till alla
granens grenar och kvistar... I ett ögonblick
stod trädet fullt av många hundra ljus. Men
fortare, än lilla Elsa kunde tänka, fick det
nästa och det nästa och det nästa trädet ljus
tända på alla grenar. Det, var som om någon
flugit med en glödande tråd och tänt alla de
rader av ljus, som strålade högt och lågt, från
de högsta skyhöga granarna till de minsta små
granbuskarna vid deras fötter. Inom några få
ögonblick stod vartenda träd i den stora
granskogen klätt till julgran. Vartenda ljus
tindrade som en stjärna, och snön på grenar och
kvistar i gnistrade och glänste som oräkneliga
diamanter.

Det var en så underbar, bländande glans,
att lilla Elsa måste skygga för ögonen.

Helt stilla vandrade hon vägen fram, och
nu såg hon ju tydligt, vart den bar. Hon såg
sidovägen, där slädar hade kört, och visste,
att den vägen ledde hem.
Det var så strålande ljust
av alla de tusen tända
julgranarna, att det var
som att gå i den
klaraste dager. Hon gjorde
sig inte bråttom, ty hon
kunde icke se sig mätt
på all denna härlighet.
Somliga grenar skeno
som i blåaktig eld,
andra i gnistrande grönt.
Inne i djupet lyste det,
som om väldiga
flammor brunno, men i
toppen av varje träd
satt en stor stjärna och
strålade.



— Ja, det var
något annat än bagarens
julgran!

Längs dikeskanten
stodo alla smågranarna
illuminerade, och högst
uppe på berget lyste
de högsta träd som
fyrbåkar på snön.

Äntligen tog skogen


slut, och nu såg Elsa berget och det lilla ljuset
från mormors fönster. Det liksom kallade på
henne, och på en gång började hon springa.
Men innan hon knackade på dörren, vände
hon sig ännu en gång för att se den
strålande julgransskogen. Så underligt! All
glansen var borta, och skogen låg där nattsvart
och stilla. Klockorna hade tystnat, och
framför sig såg hon bara den stora ensamma heden
under snön, varöver alla himmelns stjärnor lyste.



Lilla Elsa knackade sakta på dörren.

— Det är jag, mormor! Det är bara jag.

Och hon hörde de släpande stegen av
gamla mormor, som kom över golvet för att


öppna. Då hon såg Elsa, kunde hon knappast
tala. Hon hade varit så förskräckligt rädd,
att något ont hade hänt henne, och
midnattsklockan hade längesedan ringt.

Men Elsa var bara glädje. Hon frös inte,
hon var inte trött.

Hon hade inte varit rädd.

Hon hade haft så roligt i sta'n. Hon hade
fått så mycket gott av alla snälla människor.
Och medan hon pratade, tände hon de två
ljusen, som varit bestämda för julaftonen, och
dukade fram alla goda saker, hon hade fört
med hem i korgen.

Men om julstjärnan, som hade tänt alla
granarna i skogen, så att hon hade sett en
hel julgranskog, medan det ringde i alla
världens klockor, talade hon inte. Då och då
öppnade hon munnen och var på vippen att
säga det, men genast slöt hon åter läpparna.

Nej, hon ville inte tala om det. Hon skulle
i alla fall aldrig kunna beskriva, hur
underbart det varit — och tänk, om mormor inte
skulle tro det!

Teckningar av GISELA TRAPP.






Ill. LOUIS MOE
Gossen, som fick vänner på vägen.



Långt mot söder ligger ett härligt land.
Höga, skogbeväxta berg lyfta sig mot
himmeln, och mellan dem breder
sig en vidsträckt, fruktbar dal. Här
löper en kraftig flod med mod och
glädje söderut, och från bergen
komma alla de muntra bäckarna kilande, den ena
raskare än den andra, som om de kämpades
om, vem som skulle komma först.

På ängarna står gräset högt med blommor.
Säden gungar som ett böljande hav, och de
stora fruktträden böja sig under tyngden av
ädel frukt. Men framför allt växer här vin.
Vinet slingrar sig i en oändlig krans genom
dalen, och i de långa valvgångarna hänga
miljoner druvklasar och koka sig mogna i
solvärmen.

I dalen har från gamla tider bott ett flitigt
folk, som har odlat fälten och skurit
vinstockarna och slagit sig tillsamman i små städer
som fågelnästen i det gröna. Men på höjderna
omkring dalen, där ligga de stolta slotten, vari
herrarna bo. I gamla dagar förde de förnäma
riddarna ofta ett strängt regemente med
bönderna i dalen, och om det stackars småfolket
blott gav ifrån sig ett litet pip, kommo genast
herrarna liksom örnar från sina örnnästen
ned från klipporna och slogo klorna i dem.

För många, många år sedan bodde där i
ett av de största bergsslotten en mäktig
riddare. Hans namn var Rudolf Reinhold
Rynkebryn. Han hade med våld och makt gjort
sig till herre över en av städerna i dalen, och
alla, som bodde där, måste nu träla och släpa
för att tjäna den hårde herren på Falkensten.

När säden var mogen och mjölet malet,
fördes många hundra säckar på hästryggen
upp till bergsslottet, och då druvorna voro
mogna och vinet pressat, gingo många hundra
tunnor samma väg.

Så hade det gått många år, men till sist
tröttnade bönderna därpå, och de samlade sig
för att hålla rådplägning.

– Det är ju ingen mening i detta, sade
en gammal man. Här ska vi gå och plöja
och så och skörda och mala, för att
Rynkebryn skall få äta brödet, som tillkommer oss
och våra barn.

Ja, inte sant? sade en annan. Är det
inte synd och skam? Här ska vi plantera
vinet och skära stockarna i vårt anletes svett,
och när så druvorna äro mogna, skall vinet
upp till Falkensten, så att Rynkebryn och hans
män ska få dricka sig fulla och galna och falla
över oss arma bönder som rovfåglar. Det
tåla vi inte längre!

– Nej, det tåla vi inte! sade de
allesamman i munnen på varandra; och så blev det
bestämt, att de skulle sända Rynkebryn ett
brev, vari de uppsade honom tro och lydnad.
Hädanefter kunde han skaffa sig bröd och vin
var han ville; från dalen skulle det varken
komma säck eller tunna upp till Falkensten.

Ja, beslutet var lätt fattat, och det var
heller inte svårt att få brevet skrivet. Det gjorde
borgmästaren själv, och han satte därpå
stadens stora sigill, vari man såg en sädeskärve
med ett svärd igenom. Det värsta var att få
någon till att gå med brevet, ty det kunde var
och en förstå, att den, som bragte herrn på
Falkensten ett sådant bud, skulle icke komma
levande ned igen.

Var och en, som man föreslog det, hade
nu så många invändningar. En hade inga
kläder, en annan hade ont i benen, en kunde
rakt inte vara från hemmet, och en annan
kunde omöjligt hitta vägen dit upp; nej, det
var många svårigheter, när det gällde att gå
med det brevet.

Men så sade en: Vi kunna ju skicka
lille Frans Josef. Och genast gåvo de sig
alla till att ropa: Ja, det blir utmärkt! Frans
Josef kan gå med brevet.

Frans Josef var en liten fattig gosse, som
för det mesta blott kallades »Lillefrans». Han
hade varken far eller mor eller syster eller bror
utan hade blivit uppfostrad bland de fattiga
barnen i klosterskolan. Nu var han väl en tolv
tretton år och skulle försörja sig själv, och som han
kunde litet av varje, använde man honom till
hjälp här och där och överallt. Han var med
om att gräva i vingården och langa sten och
kalk, när ett hus skulle byggas, han sprang

med bud och brev ut på landet, och han var
karl till att köra de ystraste hästar, om man
ingen annan kusk kunde få; han blev satt till
att se efter dibarnen, då mödrarna voro ute
på arbete, och han kunde både karda ull och
rensa humle; han var med om att sjunga på
begravningar och spela på bröllop — ja, det 
var nästan ingenting, vartill man inte
använde Lillefrans av brist på bättre. Han var
rask på foten och lätt på handen, trogen som
guld och tyst som ett igenlåst skrin, så att
alla tyckte om honom och gåvo honom fullt
upp att göra.

Nu kom själva borgmästaren till Frans
Josef och sade honom, att hela staden hade
anförtrott honom ett mycket viktigt ärende:
han skulle gå upp till Falkensten med ett brev
till riddar Rynkebryn. Vad som stod i brevet,
talade borgmästaren ej om, ty då hade
Lillefrans nog förstått, att det gällde hans liv.

Det förstodo ju de andra mycket väl, men
de tänkte som så: Frans Josef är en liten
fattig gosse utan far eller mor, och skulle han
också bli borta med det samma, så – – –
Det är ju bättre, att han försvinner än vi
andra, som ha hustru och barn, och det finns
ju för resten så fullt med små fattiga gossar,

som man kan få till hjälp, om man skulle
behöva dem.

Frans Josef tog emot det stora brevet. Han
vred och vände på det och frågade, om det
skulle vara svar på det.

Borgmästaren blev litet förlägen; han tog
sig en pris och vände bort ögonen från
Lillefrans.

Svar! Nej, han trodde inte, att det behövdes
något svar.

— Då kan jag väl gå tillbaka med
detsamma? sade Lillefrans.

— Ja, lägg du bara benen på ryggen, sade
borgmästaren, och så gick han.

Frans tog på sig sina tjockaste skor,
stoppade ett par små bröd och en flaska vin i
fickan, och så begav han sig tidigt en
morgon på väg från dalen upp i bergen till
Falkensten. Han såg slottet hänga högt, högt
uppe som ett örnnäste på klipptoppen,
varifrån det spejade ut över tre olika dalar, många,
många mil bort.

Det var en het dag i augusti månad;
himmeln hade icke en sky, och solen stod och
gapskrattade över alla vingårdarna, där druvorna
brände och kokade i värmen. På de nedersta
sluttningarna av berget var det också planterat
vin, och Frans kunde här gå på stentrappor
mellan murarna. Han vände sig om och såg
staden ligga och blänka så muntert i solen.

Ill. LOUIS MOE

Klosterkyrkan lyste som snö, och visarna på
uret blixtrade som guld.

Så slutade vinplanteringarna, och Frans
kom upp i bergen. Gräset var redan slaget
för andra gången i år, och icke en människa
syntes till, och så kom han in i
kastanjeskogarna. Allting nere i dalen började nu se
smått ut. Hus och gårdar, ja, till och med
kyrkorna sågo endast ut som leksaker, utbredda
på en grön matta. Solen började glöda hetare
och hetare, och Frans drog av sig sin tröja
och gick vidare i skjortärmarna. Vägen blev
brantare och brantare, och han började bli
både svett och törstig. Då satte han sig vid
en klippvägg och tog fram sin flaska.

Då han hade druckit, lade han sig på
ryggen i skuggan, och där låg han och gnolade
på en liten visa, medan han slog på marken
med en kvist, som han ryckt från en buske.

Bäst han låg där, hörde han något prassla
sakta bredvid sig, och se, från klippväggen
kom en liten ödla kilande fram mellan
ormbunkarna. Hon slingrade sig fram så smidigt
i solskenet, och så låg hon stilla framför Frans
och såg på honom med sina klara ögon.

— Det var en vacker visa, du sjöng, sade
ödlan. Skulle du inte vilja vara snäll och
sjunga den en gång till? Jag är alldeles tokig
i musik.

— Det skall jag gärna göra, sade Frans
och gnolade visan en gång till. Kvisten höll
han på ryggen; han ville inte visa ödlan, att
han hade den.

Ödlan låg alldeles stilla och hörde på
honom, men då han slutat, sade hon:

— Hör du, lille Frans, vad tänker du
egentligen på? Jag tycker, all dina svarta ögon
se så lömska ut. Du skulle väl inte
händelsevis vilja göra mig illa?

Jag vet inte riktigt, sade Frans och
svängde med sin kvist, men jag tycker det
kunde vara roligt att ge dig en smäll med den
här, så att du sprang mitt i tu som en bit
glas. 

— Tycker du det? sade ödlan och drog
stjärten till sig. Tänk, jag tycker inte alls det
skulle vara roligt; jag tycker det är mycket
roligare att leva och ligga och gassa sig i
solskenet.

Frans brast i skratt. Han fortfor att slå
med sin kvist på jorden.

— Hör du, lille Frans, sade ödlan, jag har
ju bara en kort tid att leva. Låt du mig vara
i fred och gör mig intet ont. Du kan vara
säker på, att du inte ångrar det, om du låter
mig kila.

— Vad skulle du, lilla kryp, kunna göra
för mig? sade Frans och reste sig upp. Med
då du ber mig så vänligt, skall jag låta dig
löpa. Låt se, vem av oss som kommer först
upp till Falkensten!

– Å, det gör jag, det gör jag! gnisslade
ödlan och kilade upp genom gräset. Farväl,
lille Frans, och var säker på, att jag förlorar
dig inte ur sikte.

Därmed var ödlan försvunnen, och Frans
fortsatte sin väg.

Solen steg högre och högre, och hela
himmeln var ett glödande hav av ljus. Husen och
kyrkorna nere i dalen sågo nu ut som en
mängd små vita stenar utströdda på marken.
Brantare och brantare gick vägen upp genom
lärkträdskogen, och lille Frans måste åter sätta
sig att vila under ett träd. Han tog sig ett
par djupa klunkar ur sin flaska och torkade
svetten ur ansiktet med sin skjortärm. Då
hörde han ett underligt smällande ljud över
sitt huvud, och då han såg upp, varseblev han
en liten ekorre, som satt på en gren i
lärkträdet och åt på en kotte.

Mellan varje munsbit spottade han ned
skalen och gav ifrån sig ett knottran de läte,
som om han ville säga: Å, det var då en
utmärkt frukost, en riktigt läcker frukost!

Frans lade sig på knä och kröp försiktigt
fram. Han tog sakta sin bössa från axeln
och höll den om pipan; med kolven skulle
han nog lätt kunna slå ihjäl det lilla djuret.
Men ekorren, som satt och spejade med sina

runda, svarta ögon, såg honom, innan han
hade lyft kolven, och var med ett par långa
språng uppe på en av de högsta grenarna i
trädet.

— Vad vill du mig? frågade han förskräckt
och stack fram sitt lilla huvud. Vad är det
egentligen du vill mig? Och han klamrade
sig fast vid grenen med sina små klor.

– Å, jag ville bara ha din svans, sade Frans.
Den kunde jag få en präktig skinnkrage av,
när höststormarna vina ner från bergstopparna.

– Jag vill mycket hellre behålla min svans
själv, sade ekorren och satte svansen högt i
vädret. Ser du, jag är född med min svans,
och därför är den min, men om du slår ihjäl
mig för att ta den ifrån mig, är du en tjuv,
en riktig svanstjuv!

— Låt bli att säga fula ord, sade Frans
och lyfte kolven. Kan jag bara träffa dig, så
är svansen min.

— Nej, låt bli, låt bli! skrek ekorren och
flög omkring på grenarna. Det är fult och
styggt och nedrigt av dig. Jag tycker icke om
att bli krossad av en bösskolv. Det är styggt
av dig, styggt, styggt! Det är verkligen
obehagligt att bli avbruten mitt i sin frukost
för att bli ihjälslagen. Skulle du tycka om det,
lille Frans?

Han for och flög från kvist till kvist, men
Frans satte ned bössan.

Ill. LOUIS MOE

— Lille Frans,
gnällde ekorren,
låt mig slippa!
Låt mig hoppa
omkring som en liten
levande ekorre!
Det är mycket
roligare.

— Nå, så
hoppa då! sade Frans
och kastade
bössan över axeln.
Jag är rädd, att
jag skulle komma
att drömma om
dina förskräckta
ögon. Nu kunna
vi ju se, vem av
oss som kommer
först upp till
Falkensten.

— Å, det blir
jag, det blir jag!
ropade ekorren alldeles vild av glädje, och satte
i väg med långa hopp från träd till träd. Skall
du till Falkensten, så följer jag med. Där
skall ingenting ont hända dig, så länge jag
kan hoppa. Och därmed var ekorren
försvunnen, men lille Frans vandrade vidare uppåt
bergen.

Luften blev allt mera kvav. Himmeln, som
hade varit lysande blå, blev vit, och det vita
rände samman som sur mjölk och hopade
sig i täta massor. Man kunde ej längre se
solen, och de täta molnmassorna blevo grå och
violetta och svartblå med glödande kanter,
och så började åskan rulla mellan alla bergen.
Frans kunde ej längre se dalen, överallt
tornade de höga bergen sig bakom varandra, och
stigen blev allt brantare och brantare.

Lille Frans började bli så förskräckligt trött.
Han måste den ena gången efter den andra
lägga sig ner på marken för att stöna, och
icke en läskedryck hade han att styrka sig
med; flaskan hade för länge sedan blivit tom.
Då hörde han plötsligt ett porlande ljud, och
se, mellan klipporna strömmande ett klart,
brusande vatten, så friskt och levande, att man
alls inte kunde förstå, huru det kunde springa
fram ur de döda stenarna. Lille Frans lade
sig på knä och drack begärligt ur bägge
händerna. Aldrig hade någon dryck förefallit
honom så underbart välgörande.

Då han hade släckt sin törst, reste han sig
för att gå vidare, men i det samma fick han
sikte på en duva, som kom flygande.

Det var en vacker duva med blåskiftande
vingar och ett litet runt huvud. Hon måtte
också ha varit törstig, ty hon flög rakt ner
över det brusande vattnet och böjde sig
däröver för att dricka.

— Det var en vacker fågel, tänkte lille
Frans och tog sakta sin bössa från axeln.
Den skall jag nog träffa.

Han lade redan bössan till kinden och
siktade, då duvan lyfte sitt huvud från källan
och slog med vingarna.

— Varför vill du skjuta mig, lille Frans?
frågade hon. Du har släckt din törst, och jag
har släckt min; källan har varit god mot oss
bägge, varför vill du nu vara ond mot mig?

— Du har sådana vackra vingar, sade
Frans. Det skulle se bra ut, om jag spände
ut dig på en laddörr.

— Det ser mycket vackrare ut, då jag
svävar upp mot solljuset, sade duvan. Du har
en svår väg att vandra, lille Frans, låt du
mig flyga min väg! Här i ensamheten skall
man inte göra varandra något ont.

Duvan såg så mild ut och talade med så
vänlig röst, att Frans kände sig riktigt
skamsen.
Ill. LOUIS MOE

Ja, flyg vart du
vill! sade han och slog
ut med handen. Vi
kunna ju se, vem av
oss två som kommer
först upp till
Falkensten.

Å, det gör jag!
sade duvan och lyfte
vingarna. Men har du
bud till den
herrn, så
väntar jag
helst på
tornet utanför.
Och så flög
hon.

Himmeln
hade nu
blivit en enda
mörk massa av åskmoln. Åskan dundrade
överallt mellan bergen, och de gröna alpängarna
lyste som ädelstenar mot den blåsvarta luften.
Allting hade blivit så underbart stilla, icke en
fågel sjöng, icke en insekt surrade. Frans gick
med släpande steg, och duvan svävade ljudlöst
som en vit prick upp mot den mörka himmeln.

Men vad var det, som stod högt där uppe på
en klippspets? Det var en liten stenbock, som
stod med alla fyra benen samlade på en punkt,
på en spetsig sten, och såg sig omkring.

– Hurra, dig träffar jag! ropade lille Frans
och spände hanen på sin bössa, men
stenbocken var med ett par långa språng högre
uppe i berget.

— Det hjälper inte, ropade lille Frans och
sprang uppför klipporna. Du skall se, jag är
en duktig skytt, och något byte skall jag väl
ha med mig från berget.

— Varför vill du döda mig? ropade
stenbocken och sprang längre bort. Vad ont har
har jag egentligen gjort dig? Generar det dig,
att jag står här uppe och ser på utsikten?

— Nej, men du har sådana vackra horn;
dem vill jag gärna sätta över min dörr till
bevis på, att jag har varit din överman.

— Det är en lätt sak för dig, svarade
stenbocken. Du har en bössa, och jag har ingen;
men jag trodde, att berget var skapat för oss
bägge.

Frans svarade icke; han klättrade allt vad
han kunde, för att komma närmare stenbocken.
Lille Frans, låt mig springa! ropade
stenbocken, i det han gjorde de längsta hopp
han kunde. Jag vill sannerligen mycket hellre
ha mina horn sittande på mitt huvud än över
din dörr, kan du inte förstå det? Älskar du
din frihet, så låt mig behålla min!

I det samma dundrade åskan med ett
fruktansvärt brak mellan fjällen. Frans blev helt
hemsk till mods och satte ned bössan.

— Spring då! ropade han till stenbocken.
Vi kunna ju se, vem av oss som kommer först
upp till Falkensten.

— Å, det gör jag! sade stenbocken och gav
sig i väg med långa språng. Men jag väntar
dig där uppe utanför slottsmuren, och behöver
du min hjälp, så vet du, var du har mig.

Och därmed var stenbocken försvunnen.

— Skall jag då aldrig, aldrig nå
Falkensten! stönade Frans. Han var dödstrött, och
han började tro, att han gått vilse i berget.
Men plötsligt, vid en krökning av vägen, låg
slottet mittför honom, som om det trollats fram
ur jorden.

Det hade nästan samma färg som berget,
varpå det var byggt, och vad det var stort
och brett och högt! Utåt hade det endast få
fönster, som sutto spridda här och där, och
från tornet vajade Rynkebryns fana, en eldröd
fana med en svart falk på. Vindbryggan, som
förde över till slottet, var uppdragen, och över
avgrunden låg blott en liten smal bro
sammansatt av obarkade grenar.

Frans stod stilla. Det skulle bli farligt att
gå över den bron utan så mycket som en
ledstång att hålla sig i. Då hörde han något
viska vid sina fötter:

Då du icke som jag kan krypa och glida,
bliv kvar, lille Frans, på denna sida!

Det var den lilla ödlan, som kom kilande
framför honom.

— Hur skall jag då träffa riddar
Rynkebryn? sade Frans. Han var redan ute på bron.

Men nu var det något, som kom hoppande
bredvid honom. Det var den lille ekorren med
sin röda svans som en fana rakt i vädret och
med vitt uppspärrade ögon, och medan han
sprang framför benen på honom, knottrade
han:

Du kan inte klättra som jag och hoppa,
gå inte över till slottet där oppe!

— Men hur skall jag då kunna uträtta mitt
ärende? svarade Frans. Han var redan mitt
på bron.

Men nu kom duvan flygande och svävade
på sina vingar över avgrunden.

Du kan inte sväva och flyga, vänd om!
Vänd genast om dit, varifrån du kom!

sade duvan och flög tätt förbi Frans kind.

— Ja, när jag fått det svar, jag skall ha!
sade Frans. Men jag vänder inte om på halva
vägen. Och därmed fortsatte han sin gång.

De glatta grenarna i den löst sammansatta
bron sviktade under hans fötter; på bägge
sidor hade han den svindlande avgrunden.
Han fick så underligt ont i hjärtat, och det
svartnade för hans ögon, men han tryckte
handen hårt mot bröstet, där han hade gömt
brevet, såg stelt framför sig och gick med fasta
steg, och nu — nu drog han en lättnadens
suck, ty nu var han över på den andra sidan,
rakt under slottsmuren. I början kunde han
alls icke upptäcka någon öppning på muren.
Den reste sig lika hård och ogenomtränglig
som berget, varpå den stod. Men då Frans
smög sig omkring den, fann han en liten dörr,
en liten bastant järndörr med många lås och
riglar för. Han tog upp en sten från marken
och knackade hårt på dörren, men det var
ingen, som svarade; allting omkring honom
var dödstyst.

Plötsligt hörde han ett underligt dånande
ljud. Det var kanske eko av åskan mellan
bergen, tänkte han. Men det var genljud från
riddarsalen, där just riddar Rynkebryn satt
och drack med alla sina män och
gapskrattade, så att det knakade i slottet.

Då ingen tycktes höra Frans, förlorade han
tålamodet, tog sin bössa, som ännu var laddad,
och sköt av den. Han hörde, huru ekot
svarade från berg till berg och till sist dog bort
i fjärran.

Men nu blev det liv i slottet. En man
öppnade en lucka högt uppe i tornet och ropade
ned:

— Vem skjuter under Falkensten? Är det
vän eller fiende?

Frans satte bägge händerna för munnen
och ropade tillbaka:

— En vän! En vän! En budbärare från
dalen!

Så hörde han, huru mannen slog igen
luckan och stövlade utför trapporna. Nu kom
han traskande över gården och började skramla
med alla lås och stänger på järndörren. Och
nu öppnade dörren sig långsamt, och en barsk
krigare stod framför Lillefrans.

— Vad vill du? frågade mannen. Hans
röst ljöd som en björns. Vad har du att säga
till herrn på Falkensten?

— Det skall jag säga riddar Rynkebryn
själv, svarade Frans. Budet är till honom och
icke till dig.

— Nej, hör på den sparvungen, som vågar
sig in i falkens bo! sade kämpen, men han
öppnade dock dörren så mycket, att Frans
nätt och jämnt kunde slippa in.

Men just som Frans vände sig i dörren,
fick han sikte på stenbocken, som stod tätt
invid avgrunden på en sten och sträckte fram
huvudet.

— Ja, här är jag, ropade han, jag står på
vakt vid muren, så att du vet, var du har mig.

I det samma slog den tunga järndörren
igen efter Frans, och nu stod han inne på
Falkensten.

Hans steg genljödo så underligt ihåligt på
den trånga borggården, och det var så mörkt
och källaraktigt i den stora vindeltrappan, som
inne i slottet förde upp till riddarsalen. Lille
Frans kände sitt hjärta slå som en hammare,
då kämpen öppnade dörren till riddarsalen och
lät honom slippa in.

Vid ändan av ett långt ekbord satt riddar
Rynkebryn och drack vin med alla sina män.


Vad vill du? frågade mannen. Hans röst ljöd som
en björns. Vad har du att säga till herrn på
Falkensten?

Deras ögon voro blodsprängda som på arga
tjurar, och de skrattade och skreko, så att
det skalv i takbjälkarna. Lille Frans kröp
ända in i vrån vid dörren och stod där med
hatten i handen och väntade på, att
Rynkebryn skulle tala till honom.

Men det dröjde länge, ty Rynkebryn var
fullt upptagen med att dricka. Vinet rann
utför skägget på honom, han satt med bägge
armarna stödda mot bordet och skrattade, så
att det knakade i honom. Men plötsligt fick
han sikte på Frans.

— Vad är det för en liten puttefnask, som
står där nere vid dörren och darrar? frågade
han och pekade på Frans med sitt stora
pekfinger, och nu måste ju Frans komma fram.
Han bugade sig många gånger, då han gick
över golvet, den ena gången djupare än den
andra, och då han kommit ända fram till
Rynkebryn, tog han fram brevet ur bröstet
och räckte honom det.

Medan Rynkebryn ryckte brevet ifrån honom
och satte sig till att läsa det, stod lille Frans
och såg ut genom tornfönstret. Aldrig förr
hade han sett så långt ut över världen. Där
låg den ena bergskedjan efter den andra och
lyste i solen, floderna löpte som små vita band
genom dalen, och himmeln välvde sig så
gränslös med väldiga åskmoln som berg över de
andra bergen. Frans glömde alldeles, var han
var, då han såg all denna härlighet; men han
väcktes ur sina drömmar av ett rytande från
Rynkebryn.

— Jaså, det är ett sådant bud, du bringar
mig! skrek han och slog näven i bordet, så
att alla vinbägarna välte och vinet strömmade
ut över duken som blod. Hur vågar du föra
ett sådant brev till herrn på Falkensten?

— Hur kan jag veta, vad som står i brevet? 
sade Frans. Han darrade som ett asplöv. 
Jag brukar inte läsa de brev, som man
skickar mig med.

— Jaså, du gör inte det? vrålade Rynkebryn. 
Han hade först blivit röd som vinet,
han drack; nu var han lika vit som duken.
Det hade annars varit bra för dig, om du hade
tittat litet i detta brev; då tror jag, att du
hade vänt om på vägen. Här uppsäga de
förrädarna mig tro och lydnad — han riste brevet,
så att det frasade — och den, som går förrädares 
ärende, är själv en förrädare och skall
döden dö. Begriper du det, du lilla eländiga
kryp?

Frans ville försöka att tala, men han kunde
icke få ett ord över sina läppar; han frös och
skakade, som om han hade feber.


— Men jag skall hämna mig på det packet, 
ropade Rynkebryn, jag skall komma över
dem som en skräck, som en tjuv om natten och
lägga deras land öde. Var säker på, att innan
tre nätter gått, skall det inte finnas sten på
sten kvar av staden i dalen!

— Skall jag säga dem det? viskade Frans
helt tyst. 

— Nej, du kan spara dig besväret, ropade
Rynkebryn och skrattade, det skall jag själv
säga dem med draget svärd. Nej, lilla vän — 
hans ögon sågo förfärliga ut — du skall få
nattlogi på Falkensten, ditt gästrum står
färdigt. Du marscherar ner i slottsfängelset, och
där kan du ligga och roa dig med att gissa
på vilken död du skall få i morgon, ty jag
måste hitta på något riktigt fint. Jag kunde
ju till exempel slå dig med en käpp, så att
du sprang i tu som ett stycke glas; det kunde
vara ganska roligt att se på!

Frans ryste. Han tänkte, huru han hade
hotat den lilla ödlan med samma
traktering. 

— Eller också kunde jag krossa dig med
ett enda slag av min bösskolv — så här!
Det skulle snart vara gjort.

Hu, det gick en kall kåre över ryggen på
Frans; sådana förnimmelser hade den lilla

ekorren visst haft, då han hotade honom med
sin bösskolv.

— Så kunde jag ju också spänna ut dig
på slottsmuren, som man spänner ut en skjuten 
fågel. Där kunde du hänga till skräck
och varnagel, tills du föll i bitar, mumlade
Rynkebryn och strök sig över skägget.

Det svartnade för Frans ögon.

— Å, tänkte han med fasa, det var just så,
jag hotade duvan, den lilla oskyldiga fågeln!

— Eller också kunde jag halshugga dig,
vrålade Rynkebryn och rusade emot Lillefrans
med knutna händer. Då skulle jag sätta ditt
huvud överst på tornet, varifrån man har en
sådan härlig utsikt. Det skulle vara namnam
för dig! Och alla riddarna skrattade, så att
de måste hålla sig för magen.

Men lille Frans skrattade icke. Han stod
och tänkte på, huru han hade hotat stenbocken 
med att ta hans liv och sätta hans horn
på sin vägg. Gudskelov, att jag lät honom
springa! tänkte han, men i det samma kastade
Rynkebryns män sig över honom, bundo hans
händer på ryggen med starka rep och förde
honom ner i slottsfängelset.

Det var ett mörkt och fuktigt hål; endast
på ett ställe högt uppe i de tjocka murarna
var det en liten öppning med starka

järnstänger för. Här kastade de Lillefrans på golvet,
och sedan gingo de och stängde dörren med
så många lås, att Lillefrans tydligt hörde, att
den dörren skulle han aldrig kunna öppna,
om han också hade händerna fria.

Där låg han nu och såg upp mot 
gallerfönstret. Aftonrodnaden glödde klart, men
småningom bleknade den, och mörkret kom. Högt
uppe på himmeln droppade stjärnorna fram,
den ena efter den andra, och Frans låg och
tänkte på, att då de slocknade igen, skulle det
vara förbi med hans liv. Och vad som gjorde
honom allra mest olycklig, var den tanken, att
han icke kunde få något bud ner till staden,
så att ingen kunde få veta, att Rynkebryn
nästa natt skulle falla över dem som en tjuv,
bränna deras stad och ödelägga landet. Och
han lade ned sitt huvud på det fuktiga
fängelsegolvet och grät.

Då hörde han plötsligt något prassla så
underligt. Han tänkte, att det kanske var en
råtta, som ville bita honom, och drog benen
till sig; men så kom det smygande över
honom och kröp ända upp till hans kind.

— Var inte rädd! viskade det. Det är bara
jag, den lilla ödlan, som du mötte på vägen.
Jag har kilat i hälarna på dig hela tiden, tills
du försvann genom slottsporten. Men hur har

du nu burit dig åt? Du skulle ha följt mitt
råd och vänt om i tid, du, som inte kan krypa
eller kila.

— Ja, suckade lille Frans, nu är det för
sent att tänka därpå, ty nu kan ingen i världen 
hjälpa mig mera.

— Å, svarade ödlan, man skall aldrig uppge 
hoppet. Eftersom jag har kommit in i
fängelsetornet, ska vi väl också kunna få dig ut.
Och i det samma var det lilla djuret
försvunnet.

Men ett par ögonblick därefter såg lille
Frans något svart uppe i gallerfönstret. Det
klämde sig in mellan järnstängerna och föll
med en duns ner på golvet.

— Här är jag! knarrade ekorren och
hoppade fram till Frans. Vad ha vi nu haft för
dumheter för oss?

— Som du ser, svarade Frans, jag är fången 
och bunden, och i morgon skall jag dö.

— I morgon! Det är långt till i morgon;
det kan hända mycket, innan solen går upp.

— Jag kan varken röra hand eller fot, sade
Frans. Ser du inte, hur de ha behandlat mig?

— Jo, jag ser det nog, sade ekorren och
spärrade upp sina stora ögon ännu mera.
Var ha vi knutarna? Och med ett hopp var
han uppe på Frans rygg och började gnaga

på de hårda knutarna med sina små spetsiga
tänder. Han rev och slet i dem, så att hans
lilla kropp skakade, och det dröjde icke länge,
förrän Frans kände, huru det lossnade
omkring hans handleder och vrister, och plötsligt
föllo repen till marken, och han var fri.

— Å, du lilla välsignade djur! ropade han
och tog ekorren om halsen och kysste honom.
Nu är jag en fri och levande människa igen.

— Ännu ha vi gallerfönstret kvar, sade
ekorren. Men nu måste duvan hjälpa oss!
Och med ett hopp var han uppe i fönstret
och försvunnen.

Lille Frans stod och såg upp efter honom,
men plötsligt kunde han ej längre se
stjärnorna; det var något, som fyllde hela
fängelsefönstret, och nu såg han, att det var duvan,
som fladdrade mot järnstängerna. Hon kunde
icke komma in, men hon hade något i
näbben, som hon lät falla in genom fönstret. Det
klingade hårt mot golvet, och då han böjde
sig för att ta upp det, såg han, att det var
en fil.

— Den har jag tagit i Rynkebryns eget
fönster, där den låg och väntade på att göra
ont; nu skall den hjälpa dig ut ur fängelset,
sade duvan.

Nu hjälpte ekorren och duvan Frans att
få repen, som han varit bunden med, upp till
fönstret och få dem fastbundna där, så att
han kunde klättra dit upp; och sedan filade
han på järnstängerna, så att hans händer
blödde, medan ödlan kilade upp och ner på
muren och sade: Skynda er, skynda er! Ty det
är snart morgon.

Men innan solen gick upp, stod lille Frans
räddad och fri på berget utanför slottsmuren,
och där väntade stenbocken på honom.

— Sätt dig upp, lille Frans! sade han. Och
håll dig väl fast! Ty nu ska vi galoppera ner,
allt vad tygen hålla.

Frans satte sig upp på stenbockens rygg
och höll sig väl fast, och det kunde också
behövas, ty hade det gått trögt att traska
uppför berget, så flög han nu ner med en sådan
fart, som när man kastar ner en sten och den
hoppar från klippa till klippa.

— Jag faller! Jag faller! Jag står på
huvudet! ropade Frans och hakade sig fast vid
stenbockens hals.

— Nej, du faller inte, svarade denne, jag
står så säkert på mina ben. Och vidare gick
det öfver stock och sten.

Just som solen gick upp, stod Frans vid
borgmästarens dörr och knackade på.
Borgmästaren kom själv ut och öppnade, och så

Ill. Louis Moe
Vidare gick det över stock och sten.
när hade han fallit baklänges av överraskning,
då han såg lille Frans stå där livslevande utan
att så mycket som ett hår var krökt på hans
huvud.

– Jag kommer med dåliga nyheter, sade
Frans. Innan ni veta ordet av, ha ni
Rynkebryn med alla hans män över er, och han
ämnar varken skona er själva eller er
egendom. Nu gäller det att få alle man i vapen.

Då Rynkebryn följande natt kom smygande
ner från berget med alla sina krigare, tänkte
han, att han skulle överrumpla de stackars
bönderna och fånga dem allesamman, som
man fångar råttor i en fälla, men han fick
lång näsa, ty han blev mottagen med varma
servetter. Runt omkring från landet hade
stadsborna samlat hjälp, och alla voro
beväpnade med lansar och spjut och liar och
högafflar, och Rynkebryn hade ingenting annat
att göra än att lägga benen på ryggen och
fly uppför berget igen. Men bönderna kommo
efter honom ända upp till Falkensten, och där
samlade de ris och grenar och satte eld på
rövareborgen, tills den stod i ljusan låga och
flammade som ett bål, som lyste ut över hela
landet. Men Rynkebryn och hans män flydde
bort som vilda örnar och gömde sig högt
uppe i bergens öde trakter.


Nu visste man icke allt vad gott man ville
göra lille Frans. Han skulle bli borgmästare,
och det skulle hållas ett stort gille för honom
på rådstusalen. Men Frans betackade sig;
han hade inte den allra minsta lust att bli
borgmästare, och han hade ej heller någon
vidare lust all sitta och dricka och sjunga med
alla dem, som nyligen hade skickat ut honom
för att möta döden utan att bry sig det minsta
om, huru det skulle gå för honom. Han bad
därför blott om att få, vad han behövde, för att
göra ett gästabud för sina allra närmaste
vänner. Ja, allt skulle han få, bara han ville
säga, vad han önskade. Jo, han ville ha sin
ena västficka full med ärter och den andra
full med små sniglar, och så ville han ha sin
ena byxficka full med nötter och den andra
full med salt, och så ville han ha ett stort
vetebröd och en flaska vin och en handfull
fikon.

Det var då besynnerliga önskningar, tyckte
man, men han fick, vad han ville ha, och så
gick han upp på berget. Där satt han under
kastanjeträden och såg ut över dalen samt hörde
pukor och trumpeter från festen på rådstun,
där nu alla stadsborna sutto och drucko och
hurrade för sin gamle borgmästare.

Lille Frans hade slagit sig ned vid en källa.
Kastanjebladen skuggade över honom, men
solen lyste på vingården under hans fötter,
och högt uppe på bergstoppen kunde man
ännu se röken från Falkenstens ruiner.

Han hade dukat sitt bord på det friska,
gröna gräset. Där lågo fikonen och brödet,
och vinflaska stod bredvid. Men innan han
började äta, bjöd han sina gäster. Ödlan fick
alla de små sniglarna, duvan plockade ärter
ur hans ena hand, medan stenbocken slickade
salt ur den andra. Men uppe i kastanjeträdet
satt ekorren och proppade sig full med nötter,
så att de stodo ända upp i halsen, och alla
skalen kastade han i huvudet på Frans.

Teckningar av LOUIS MOE.







Systrarna.

Djupt inne i en skog bodde för många
år sedan en vedhuggare med sina
två små flickor. Den äldsta av
systrarna hette Anna. Hon var åtta år,
och hon var född mitt i mörka
vintern, då snön låg famnshög och det
var ont om födan i skogen. Lilla Elisabet var
bara sex år. Hon var född mitt i sommaren,
då skogen var full av blommor och bär. Anna
hade ett litet allvarligt ansikte och stora, mörka


ögon. Elisabet hade glada blåa ögon och ett
hår, som sken liksom solsken.

Sedan modern dött, var Anna som en liten
mor för systern, och det var hon, som höll
stugan fin och ren och kokade gröten och
potatisen.

Varje kväll stodo de små flickorna hand i
hand utanför dörren och spanade utåt vägen
efter sin far, som alltid kom hem vid
solnedgången. Men så var det en kväll han inte
kom. De väntade i tre dar och tre nätter,
men så sade Anna:

— Nu är nog far död, annars kom han
hem till oss.

Och det var, som hon sade. Ett stort träd
hade fallit ned och slagit ihjäl fadern, och
han låg död djupt inne i skogen.

— Så få vi väl lov att gå ut i den vida
världen, sade Anna.

— Ja, så få vi väl lov att gå ut i den
vida världen, upprepade Elisabet.

Så klädde de sig i sina bästa kläder, bundo
röda yllekjolar om livet och snörde sina
livstycken, sydda med rosor och tulpaner, över
de vita skjortorna. På fötterna buro de tjocka
läderskor, men på huvudet satte de små
åtsittande gröna huvor och kammade håret blankt
ned för ryggen.

I fickan stoppade de en bit bröd och en
handfull nötter, och så gingo de.

— Låt nyckeln hänga utanför på spiken,
sade Elisabet till Anna, så att hararna kunna
komma in och bo i stugan, när det blir kallt!

Och så läto de nyckeln hänga utanför och
traskade i väg.

Det var en kall höstdag. Stormen tjöt och
for och flängde med ilskna skutt genom
skogen. Den dansade vitt kring de små flickorna
och ropade:

— Hå, hå! Så små! Jag kunde ha stor
lust att flyga bort med en av er!

Men de små systrarna höllo varandra fast
i handen och tryckte sig tätt intill varandra.

— Oss kan man inte skilja, sade Anna. Vi
följas alltid åt.

— Ja, så struntar jag i er! sade stormen,
och så flög den vidare.

Så kommo de till en bergström, varöver
låg en smal spång. De ville ut på spången
båda på en gång, men bergströmmen skrattade
och sade:

— Ser ni inte, ni små gäss, att man måste
gå i gåsmarsch för att komma över mig?

— Ja, så får det vara detsamma, sade Anna.
Vi två skiljas aldrig åt, och så gingo de en
lång omväg omkring strömmen.

Fram på kvällen mötte de så en varg. Den
såg så hålögd och tom ut och blev stående
framför de små flickorna och slickade sig om
munnen.

— Jag kunde ha god lust att äta upp en
av er, sade den och grinade med sin breda
vargmun. Jag har inte så mycket som en bit
bark i magen.

— Men vi följas alltid åt, sade Anna. Och
vill du äta oss, så får du äta oss båda två.

— Det var ledsamt, sade vargen och
sneglade på flickorna. Mera än en kan jag icke
åtaga mig, och så lomade den av.

Nu hade det blivit natt i skogen. Lilla
Elisabet grät och sade, att hon inte orkade
gå längre. Så kommo de till en ihålig ek.

— Har du plats för oss båda två? frågade
Anna och tittade in.

— Försök, sade eken. Här är hjärterum,
och så är här väl också husrum.

Så kröpo båda flickorna in i den ihåliga
stammen som två nötkärnor i samma skal,
och där sovo de sött, till dess morgonen kom.

Då det åter blev dag, vandrade de vidare
med gott mod, ty nu var det åter ljust och
glatt i skogen.

Bäst det var, kom den allra finaste vagn
farande. Den var förspänd med fyra hästar,

och i vagnen satt hertigen och hertiginnan
och fyra unga fröknar, klädda i silke och
sammet, sobel och mård.

Då de fingo öga på de små systrarna, läto
de vagnen stanna. Aldrig tyckte de sig ha
sett något så sött som de två små flickorna,
som kommo vandrande hand i hand, och de
ville äntligen ha dem med upp i vagnen.



Men hur de vände och vredo sig, så var där
bara plats för en. 

— Så ta vi henne med guldhåret, sade de
och lyfte upp Elisabet i vagnen. 

— Men vi följas alltid åt! sade Anna. Hon
började darra på läpparna.

— Det kan nu inte hjälpas för denna
gången, sade de i vagnen. Du ser själv, att
här bara är plats för en.


— Vill ni då vara rysligt snälla och goda
emot henne? frågade Anna.

Ja, det lovade de alla med en mun.

— Hon är så liten och så snäll, sade Anna.
Hon har aldrig hört ett ont ord.

— Det skall hon heller aldrig få höra,
svarade de.

— Och ni vill alltid ge henne mat, och
dryck och varma, vackra kläder?

Ja, hon skulle få så fullt upp av allting.

— Nå, så kör då! sade Anna, och så körde
vagnen.

Lilla Elisabet tyckte, att det var så
innerligt roligt att sitta i den fina vagnen hos alla
de vänliga fröknarna. Hon vinkade och
viftade med sin lilla hand, så länge hon kunde
se systern. Men då vägen gjorde en krökning
och vagnen försvann, då satte Anna sig ned
på marken och grät. Hur skulle hon nu
kunna leva, då hon icke längre kände sin lilla
systers hand i sin?

Men så tänkte hon på allt gott och
vackert, de hade lovat henne, och som hon själv
aldrig skulle kunna ge henne, och så torkade
hon sina ögon och gick vidare. Då det led
mot kvällen, kom hon upp i vildskogen på
berget. Där fick hon öga på något, som hon
trodde vara en gammal torr buske med
knotiga grenar, men så märkte hon, att det rörde
sig och kom närmare, och nu såg hon, att
det var en gammal, gammal gumma. Hon
var så gul och vissen, att det var hemskt att
se, och så skinntorr, att det knakade i henne.
Hon frågade Anna med gnisslande röst, vad
hon gick och sökte här i vildmarken på denna
tid av dagen.

— Jag är ute och söker en tjänst, om jag
kan finna någon, svarade flickan.

— Då kommer du i rätta stunden, sade
gumman. Jag är just ute för att städja
jungfru till gubbgrisen min. Han är nu så
skraltig och klen, den lilla sötnosen, och jag
behöver så väl litet hjälp i hushållet. Kom, så
skall du få se, hur vackert vi bo!

Så följde Anna med gumman vidare in i
skogen. Högt uppe under berget i ett stenrös,
där endast tistlar och törnen och gamla
skäggiga granar växte, bodde gumman och hennes
gubbe, och han var ingen mera eller mindre
än bergtussen. Mitt i de vilda snåren låg han
hopkrupen på stenarna. Det var hans
liggsoffa. Hans huvud var så stort som en
trädstubbe, och hans hår stod om det som en
törnbuske. Munnen var ett brett, rött gap,
fullt av stora, gula tänder, och ögonen,
varmed han stirrade på Anna, sågo ut som
hårdkokta ägg.

— Här skall du få se, mitt socker, sade
tussegumman och kliade honom i huvudet
med en grankotte. Här bringar jag dig en
liten tös, som nog skall kunna ställa rart för dig.

— Hi, hi! fnissade gubben och glodde på
Anna. Få se, vad hon duger till?

Det ryste i Anna, då hon måste gå nära
honom.

— Klipp mina naglar! röt bergtussen.
Fårsaxen hänger på klippväggen.

Bergtussen hade naglar så långa som klor,
och Anna darrade över hela kroppen, då hon
skulle hjälpa honom, och så låg han hela
tiden och stirrade på henne med de där
gräsliga ögonen.

— Det var bra! sade han slutligen. Nu
ska du kamma mig. Räfsan står där vid
granen.

Det var icke rart att kamma det håret! Det
var så intrasslat som den värsta tistelbuske,
och så var det så mycket otäckt levande, som
kilade omkring däri. Anna måste taga i, så
svetten dröp om henne.

— Nu är jag snygg och galant, sa
bergtussen och drog sina labbar över huvudet. Nu
ska du sjunga för mig, tills jag somnar.

Så måste Anna sätta sig bredvid honom
och gnola för honom, och på samma gång
fick hon rulla honom fram och åter som en
korv. Det var han van vid, sa han.

Och medan hon satt och gnolade sakta;
med sin lilla röst, brummade han som en
gammal björn, till dess han föll i sömn.



— Nu sover han visst, det lilla
guldhjärtat, sade tussegumman, som själv hade krupit
ihop mellan tistlarna. Nu kan du också gå
och lägga dig.

Anna kröp ihop på den våta ljungen
under grenarna, men hon kunde inte sova. Hon
låg och såg upp emot den mörka himmeln, där

månen stod glänsande högt och tittade ned på
henne.

— Om jag ändå bara visste, hur min lilla
syster mår! tänkte hon. Om jag bara visste,
att hon låg i en silkessäng, så vill jag gärna
ligga i ett stenrös.

Och då tyckte hon, att månen log mot
henne med munnen upp till båda öronen och
sade:

— Ja, lilla Elisabet vilar i silkessäng, sov
du bara!

Och i samma ögonblick somnade hon.

Emellertid hade vagnen fört Elisabet till
hertigens slott, som låg högt på ett berg och
såg vida ut över landet. På slottet voro ännu
fyra andra fröknar, som togo emot den lilla
flickan, och alla åtta kysste och kramade
henne och sade, att det var det sötaste, man kunde
se. De hade haft en liten syster, som hade
dött, då hon just var lika gammal som
Elisabet, och nu tyckte de alla, att de hade fått
den där lilla försvunna tillbaka, och tävlade
i att sköta om henne.

— Tag hit guldsaxen, så skall jag klippa
hennes naglar, sade den ena.

— Ge mig guldborsten, så jag kan borsta
hennes vackra hår, sade en annan.

Hon fick syltade kärsbär och söt grädde
med mande], och då det blev kväll, buru de
henne till en liten tornkammare, där sängen
var bäddad med ljusblåa silkesbolstrar, och
en av fröknarna tog lutan och satte sig vid
hennes säng för att spela henne i sömn.

Hela dagen hade Elisabet gått från den
ena till den andra för att kyssa och låta kyssa
sig och varit munter som en liten sädesärla.
Nu, då hon låg i sin silkessäng, blev hon
allvarsam och stilla. Hon låg och tittade med
stora ögon på fullmånen, som stod vit och
blank högt på himmeln.

— Jag undrar, hur syster Anna mår? sade
hon sakta. Jag vill gå till syster Anna, jag
vill se henne.

Men då tyckte hon, att månen log så
vänligt till henne och sade:

— Det kan du inte, du lilla kräk, men
jag ser henne, och just nu sover hon så gott.
Skynda dig nu också att sova!

Då knep Elisabet ihop ögonen, och medan
damen vid hennes sida knäppte på lutan,
somnade hon stilla.

Ja, nu var Elisabet upptagen som dotter
till en hertig, och Anna var jungfru hos
bergtussen, och de hade det så olika, som två
systrar kunde ha det.


Elisabet blev vackrare för varje dag, och
om någon berömde de andra fröknarnas
skönhet, så sade de alltid: Å, då skulle ni se vår
lilla syster Elisabet!

Alla tyckte om henne, och hon tyckte om
alla tillbaka. Hon kom alltid in i rummet
som en solstråle, och om vintern ibland låg
mörk och tung över landet och över
människornas sinnen, så pladdrade och skrattade
den lilla flickan, så de tyckte, att våren hade
kommit med fågelkvitter och sorlande bäckar,
och jämt fick hon höra, att hon var glädjen
och trösten för dem alla. Hon tänkte just
icke vidare däröver. Hon trodde, att så hade
nog alla människor det, och det var bara, som
det skulle vara. Till att börja med tänkte hon
ganska ofta på sin syster och längtade efter
henne, men småningom blev minnet blekare
och blekare. Hon var så lycklig, där hon var,
och det försvunna låg så långt borta som en
dimma bakom bergen.

Emellertid slet och trälade Anna hos
bergtussen. Hon fick hjälpa honom med allt, och
han var så stygg och vidrig, som en bergtusse
kan vara. Om vintern var det i synnerhet
svårt. Då kröpo de helt in i bergsskrevorna
för att värja sig mot kölden, och Anna måste
ut i famnshög snö för att samla ved och på

glanskisen till sjön efter vatten, och så det
förskräckliga mörkret i skogen!

Aldrig mötte hon en kristen själ, icke ens
en liten hare, ty till och med djuren känna
på lukten, var bergtussen håller till, och kila
en annan väg.

Om sommaren gick det väl an, ty då
blommade det så vackert kring berget. Anna roade
sig med att lägga ihop mattor av röda små
nejlikor, violetta styvmorsblommor och
doftande timjan och göra bårder därom av gul
stensöta. Men när hon hade fått det riktigt
vackert, så kom bergtussen och trampade mitt
i det med sina elefantfötter och sade, att hon
skulle låta bli sådana dumheter; hon skulle
komma och sitta hos honom och jaga bort
myggen med en pilkvist. Det egna var, att
lilla Anna hade en underlig makt med
bergtussen. När han var som mest argsint och
svår, så att till och med hans gumma gömde
sig bland enbuskarna, för att han icke skulle
klå henne, så blev han alldeles spak, när Anna
såg på honom med sina allvarsamma ögon,
och gick och lade sig. Ja, till och med när
han hade magknip, så kunde han somna,
bara Anna satt stilla bredvid honom, ja, bara
han såg hennes skugga.

Men Anna var för länge sedan trött på att
vara där. Hon hade nu tjänat hos bergtussen
i fem långa år, och för varje dag längtade hon
mera efter sin lilla syster. Ofta tänkte hon
på att springa sin väg, men så tänkte hon åter:
Så länge jag inte har något bättre, så kan jag
ju hålla på med det här.

Men så hände det en kväll, när de alla
hade lagt sig och de gamla trodde, att hon
sov, att Anna hörde bergtussen säga till sin
gumma:

— Vet du, mor, att jag skulle allt ha god
lust att smaka på den där lilla tösen! Bara
så där ligga och suga på henne som på en
karamell, innan jag somnar. Hon är bestämt
söt och god.

Anna blev alldeles kall av fasa, och då de
gamla sovo, reste hon sig sakta. Hon smög
sig på bara fötter ned för stenröset, men hur
sakta hon än gick, så lossnade ändå
kullerstenarna och trillade efter henne. Då vaknade
tussegumman och skrek till sin gubbe:

— Låt bli att snarka, gamla otäcka
gubbslut! Jag kan inte sova för allt det ramlet.

Men tussegubben blev mäkta vred.

— Du kan snarka själv, tussekäring! skrek
han. Jag andas så sakta som en fjäril, jag.

Och båda kommo i det vildaste gräl, så
de kunde, inte höra annat än sina egna röster.
Men då passade Anna på och skyndade ned
för berget och var snart långt borta.

Det var den härligaste natt. Våren hade
börjat komma, och det sorlade i alla små
bäckar, som hade lossnat under stenarna. Luften
var full av dofter från balsampoppel och björk,
och högt uppe på den ljusa natthimmeln
svävade månen så lätt som ett skepp, som
glider fram i vatten.

Anna gick på med raska steg i den svala
natten, och från skogen kom hon ut i det öppna
landet, som låg som ett stort hav i
nattdimmorna för hennes fötter. Så kom hon ut på
en lång ås, som gick fram över slätten.

Däruppe bodde herdarna med sina får och
getter. Då solen steg upp, såg hon, hur det
började kräla och röra sig mellan alla tuvor
och småbuskar. Där funnos hundratals av
får och långhåriga getter, av starka vädurar
och små snövita lamm. Just då dagen bröt
fram, ringde en klocka fåren och getterna
samman till mjölkning, och de kommo
rusande i så stora flockar, att Anna höll på att
ramla omkull.

Hon vågade sig fram och frågade mycket
ödmjukt en av herdarna, om hon kunde få
lov att stanna här och hjälpa med att vakta
djuren. Ja, det skulle hon få, om hon hade
ögonen väl med sig och icke låg och sov, när
vargen kom. Så stannade hon uppe på åsen
som fårvakterska. Hon fick liksom de andra
herdarna och vallflickorna en stor, tjock
kappa med en hätta att draga över huvudet
till skydd emot väder och vind, och så fick
hon en krokig käpp att jaga fåren med och
ett kohorn att blåsa dem samman med. Det
dröjde icke länge, förrän hon kände igen
vartenda ett av de hundra djur, hon hade att
vakta.

Här voro fem stora vädurar med långt
ärevördigt skägg och horn, som krökte sig som
korkskruvar av bara ilska, ty de tänkte aldrig
på något annat än att slåss och knuffas. Här
voro över hundra snälla och dumma får, som
alltid sprungo i flock och alltid sade »bä».
Och om ett av fåren blev skrämt för ingenting,
så blevo alla de andra genast lika rädda och
störtade över varandra, så att de kunde bryta
benen av sig. Och så var här en hel skara
små lamm, större och mindre. De minsta
kunde ännu icke gå men lågo bara och sågo
söta ut med små munnar och stora ögon och
tänkte inte alls på att de i framtiden skulle
bli långnästa och dumma som sina mammor.

Här uppe på höjden drev Anna hjorden
från den ena betesmarken till den andra och
passade väl på, att icke djuren sprungo för
långt ned på åsen. Hon gav dem vatten och
salt och mjölkade dem om kvällarna, och blev
det kallt om nätterna, bredde hon yllekappor
över de spädaste lammen. Men när mörkret
kom, tände hon upp eld, att inte vilddjuren
skulle komma nära.

Från åsen kunde man se vitt ut över
landet, och fjärran mellan de höga bergen såg
man ett slott, som stack tornen upp emot
luften. Om kvällarna tändes ljus i slottet, som
lyste långt borta som en stjärna. När då
Anna satt i mörkret i det daggvåta gräset
mellan alla sina djur, som sovo kring henne, så
såg hon alltid bort emot den där stjärnan, och
så tänkte hon:

— Jag undrar, vem som bor där långt
borta i slottet? Jag undrar, om de nu dansa
däruppe?

Och så sved det så underligt i hennes
hjärta. Men slottet tillhörde hertigen, och där
bodde Elisabet. Hon var nu en stor flicka på
tolv år, som ofta fick lov att vara med om de
andra unga fröknarnas nöjen. På slottet gick det
lustigt till; där var det alltid fullt av folk, som
gick och kom, hundskall och hästtramp på
gården, herrar och damer, som redo på jakt
med falkar på handen och tjänare och
väpnare i följe. De stora salarna återljödo från
morgon till kväll av skratt och sång och
muntert tal. Här var aldrig tyst. Men om
kvällarna dansade man vid fackelsken i
riddarsalen. Lilla Elisabet fick också ibland lov att
dansa med. Men när det då blev allt för
varmt och bullersamt i salen, gick hon ut för
att svalka sig på svalgången och se genom
natten fjärran ut över landet. När hon då
långt borta såg elden, som Anna hade tänt
mot vilddjuren, tindra som en stjärna, så
tänkte hon:

— Jag undrar, vem som har tänt den där
elden på höjderna? Jag undrar, om någon
ligger på jorden därute i natten.

Och så gick hon åter in och dansade.

Elisabet levde mest inomhus i slottets stora
salar, där det doftade ryssläder och rökelse
och halvbrunna vaxljus. Hon fick bara gå
ut, när solen sken, och då gick hon mest att
spela boll i rosenträdgården inom slottsmuren,
eller satt hon och sydde under de stora
lindarna på borggården. Hennes hy hade blivit
ljus och genomskinlig som alabaster med fina
blå ådror. Hennes händer voro smala och
vita som liljeblad, och hennes gyllene hår
hängde som en kappa över hennes smärta
kropp.

Anna hade blivit brun av solen. Hennes
händer voro grova och valkiga av arbete; hon
var bredskuldrad och lång till växten för
sina år.

Uppe på höjden, där hon levde, var hon
ute i alla slags väder. Där strålade solen i
sommarens fulla hetta, där rasade stormarna,
som drogo fram över det öppna landet, och
när regnet kom, såg det ut, som om alla
luftens moln skulle tömma sig över henne.

Härifrån såg hon hela himmeln med
soluppgången fjärran över havet och solnedgången
över bergen. Om natten hade hon alla
himmelns miljoner stjärnor över sig, och när
hösten kom, lyste månskenet vitt, och hon
följde med ögonen de långa stjärnskotten tvärs
över himmeln.

Hon hade just ingen att tala med, ty var
och en av herdarna hade sin egen del av
hjorden att sköta, och de kommo gärna i gräl,
när de om kvällarna möttes vid brunnen, så
Anna höll sig tyst för att få vara i fred. Hon
talade nog i början till sina får och getter,
men de gamla vädurarna svarade bara »bu»,
och alla fåren sade »bä», och de små
lammen sade. »mä», och det kunde hon snart
utantill. Så satt hon och teg i ensamheten
och såg på himmelns tecken och jordens
växlingar. Men bara hon höjde sin herdestav,
kommo alla de oroliga djuren och samlade
sig kring henne, och när de sågo henne sitta
orörlig som en stod med sin mörka kappa
över axlarna och se upp emot aftonhimmeln,
så lade alla får och getter sig i en krans om
hennes fötter och sovo tryggt.

I fem år vallade hon får och getter på
åsen, men då våren kom det sjätte året, ville
hon icke vara där längre. Det hände en kväll,
att hon satt och såg bort emot bergen och
väntade på att ljusen skulle tändas i slottet
däruppe, som de alltid tändes, när natten kom,
men det var och förblev mörkt.

Hon väntade kväll efter kväll, men den
lilla stjärnan uppe bland bergen visade sig
icke mera.

Då blev hon så underligt ängslig till mods
och kom att längta så förskräckligt efter sin
lilla syster.

— Världen är väl ändå inte större, än att
jag till slut skall finna henne, tänkte hon, och
så band hon skor på fötterna, sade farväl till
alla får och getter, till herdar och vallflickor,
och så gick hon vidare fram emot havet. I
hamnen lågo många skepp färdiga att segla
iväg, men ett var det allra vackraste. Det var
nybyggt och skulle ut på sin första färd. Det
var prytt med flaggor från masttoppen och
ned för alla tåg och stänger, och i förstäven
hade det en förgylld kvinnobild med en krans
i handen. Skeppet hette Triumf och skulle
segla långt bort till ett fjärran land.

Anna gick och frågade kaptenen, om hon
inte skulle kunna få en liten plats ombord,
ty hon ville fara långt bort. Kaptenen var så
glad och lycklig över sitt skepp och så
upprymd efter festen, de hade firat, att han bara
skrattade, och så frågade han:

— Ja, om du vill vara skeppskatt, så skall
du få segla med.

— Kalla mig, vad du vill, svarade Anna,
bara jag får fara med över havet, och så fick
hon en liten sovplats på skeppet, som nu gick
ut på havet för fulla segel.

Alla böljor dansade kring det, och Anna
tyckte, att de ropade till henne:

— Vi ska bära dig och vagga dig, till dess
du kommer fram till din lilla syster. Vi veta,
var hon vistas.

Vinden var den bästa, och skeppet gled
som en svan fram genom vågorna.

Men på en gång blev det alldeles
dödsstilla — så stilla, att det var riktigt hemskt,
och så började plötsligt stormen tjuta. Det
var, som om alla fyra vindarna sluppit loss


Vi ska bära och vagga dig, tills du kommer till din
lilla syster.

på en gång. Böljorna växte och växte. De
kommo höga som hus, höga som kyrktorn,
med sprutande fradga och kolsvarta avgrunder
mellan sig och kastade och vräkte Triumf hit
och dit som en trasa.

Alla människor lågo hopkrupna på däcket,
och varje gång böljorna spolade över dem,
upphävde de de förskräckligaste fasans rop.

Anna låg hopkrupen mellan de andra, men
hon var alldeles tyst.

— Är du icke rädd? frågade de henne. Ser
du icke, att vi förgås?

— Det tror jag inte, svarade Anna. Jag
är ju ute för att söka min lilla syster, och jag
är säker på, att Gud låter mig finna henne.

— Ja, det ser just så ut! svarade de. Hör,
hur det låter!

Och i detsamma knakade det i skeppet,
som om det skulle gå i tusen stycken.
Kaptenen lät kapa den ena masten; han lät kapa
dem alla tre. De lågo och vippade som
tändstickor på böljorna, och havet skrattade, så
det tjöt, åt människornas stora ångest.
Styrmannen höll ännu rodret fast, men han visste
inte alls, vart han skulle styra i det stora
mörkret, som omgav dem.

Men då syntes på en gång ett starkt sken
genom natten. Det kom och gick som ett
öga, som blinkar. Det var fyrbåken på det
landet, som de skulle nå, och nu styrde
skeppet rätt emot kusten. I de våldsamma
bränningarna krossades det i spillror emot
klipporna, men Anna fick tag i en planka, och
havet kastade henne i land.

En stund låg hon som halvdöd på stenarna,
men då hon åter kom till sans, reste hon sig
och såg sig omkring. Där syntes icke en
människa. En del hade omkommit i havet, och
de, som blivit räddade, hade haft brått att
skynda sig in i landet.

Men så snart Anna kunde stå på benen,
gick hon upp över klipporna till fyrbåken.
Hon ville upp och tacka den stora elden, som
hade räddat henne. Högst på berget på en
plats, som var belagd med flata stenar, brunno
stockarna, som varje natt tändes för ett visa
de sjöfarande vägen. En man med svart
skägg och röd i ansiktet stod och stack i
lågorna med en lång järnstör. Då Anna kom
gående i natten, såg gubben förvånad på
henne.

— Jag kommer bara för att tacka fyrbåken,
som räddet mitt liv, sade hon.

Mannen log, så hans vita tänder lyste i det
mörka ansiktet.

— Du är minsann den första, som

kommit ihåg oss här uppe, sade han. Nattvakten
är hård här på klipporna över havet, men
när människorna först blivit hulpna, så
fråga de sällan efter, vad det var, som hjälpte
dem.

— Men nu vill jag stanna här och hjälpa
dig, sade Anna. Du skall få se, att jag kan
vaka, och eld har jag skött förut.

Och så blev Anna kvar vid fyrbåken och
delade nattvakten med den mörka mannen.

Ibland hade hon första vakten, från solen
gick ned, till dess det stora mörkret hade
makten. Ibland stod hon upp mitt i natten och
stannade vid elden, tills solen gick upp.

Medan hon gick där och stack i
flammorna, så de röda gnistorna virvlade högt upp,
hade hon stormen från havet mitt i ansiktet,
och hon hörde, huru alla de vilda vågorna
rasade därnere. Hon såg ut i mörkret och
tänkte på alla de stackars människor, som nu
kämpade med havet, liksom hon hade gjort,
och då glömde hon natten och kölden. Hon
arbetade med elden för att få den att stiga
högre, och hon bad flammorna att lysa så
långt genom mörkret, att vartenda skepp på
havet skulle finna hamn.

Men under de långa nätterna där uppe
tänkte hon jämt på sin lilla syster, som hon

ju hade gått ut för att finna, och när hon var
trött av nattvak, sade hon för sig själv:

— Min lilla syster behöver väl inte vaka?
Min lilla syster får väl sova gott?

Det underliga var, att när hon tänkte på
sin syster, så såg hon henne alltid för sig, som
då hon var liten och de hade vandrat hand i
hand bort från det tomma föräldrahemmet.
Hon kom icke ihåg, att Elisabet nu var en
vuxen jungfru liksom hon själv.

Men då hände det en natt, medan hon gick
vid fyrbåken, att hon hörde någon kalla på
sig. Det ropade så klagande:

— Anna, Anna, kom! och hon hörde
tydligt, att det var systerns röst. Då kunde hon
inte uthärda att stanna längre.

— Varför går jag natt efter natt och
tänder eld för att hjälpa främmande människor,
tänkte hon, och under tiden söker min egen
lilla syster förgäves efter min hjälp.

Och så sade hon till den mörka mannen,
att nu måste hon bort. Hon gick med raska
steg inåt landet, beständigt fortare. Det var,
som om någon väntade på henne, och hon
var rädd att komma för sent. Till sist
började hon springa, så hon nästan flög i väg.

Hon visste icke alls, att just här i landet
bodde Elisabet.


Det hade gått så till, att en efter en hade
alla hertigens döttrar blivit bortgifta. Liksom
sparvar komma till ett körsbärsträd och nappa
de röda körsbären, när de äro mogna, så hade
riddare kommit till borgen och flugit bort med
var sin av de unga fröknarna. Till slut var
bara Elisabet kvar. Då tyckte hertigen, att
det vart så sorgligt och ensamt på slottet, att
han tog sin fru och Elisabet med sig och
seglade bort till landet på andra sidan havet,
där han också hade gårdar och slott.

Ett vackert skepp blev utrustat, och alla
milda vindar förde dem i solsken över havet.
Men i det främmande landet blev hertigen
emottagen med all möjlig ära och utmärkelse, och
han gick ut och in i kungens gård som en
skottspole.

Den gamla kungen var död, men den unga
kungen, som just hade börjat regera, och som
var en god och tapper riddare, skulle just se
sig om efter en drottning. Nu hände det, att
han nästan varenda dag gick och hälsade på
hertigen. De hade så många viktiga
regeringsärenden att tala om. Men hertigen hade alltid
Elisabet inne i sitt rum, och medan han och
kungen samtalade, satt Elisabet och nystade
silke. Kungen satt med huvudet stött mot
handen och lyssnade till vad hertigen hade att

meddela honom, men mellan fingrarna tittade
han på Elisabet. Aldrig hade han sett en så
mild mun och ett så solskensglittrande hår.



Men då hon märkte, att kungen tittade på
henne i smyg, så blev hon förlägen och
trasslade till sin silkeshärva.

— Kom, skall jag hjälpa dig! sade kungen.
Låt mig hålla härvan för dig!



Så höll kungen härvan, och Elisabet
nystade med nedslagna ögon; men då nystanet
var färdigt, så höll kungen fast i den yttersta
ändan av tråden, och med den drog han
Elisabet till sig.

— Jag släpper dig inte! sade han. Du
ska bli min drottning och ingen annan på
hela jorden.

Nu trodde ju alla, att Elisabet var hertigens
yngsta dotter, och då kunde han ju få lov att
taga henne till drottning, och deras bröllop
firades med stor högtidlighet.

De tyckte så förskräckligt mycket om
varandra, och allt skulle ha varit så gott, om icke
kungen alltid hade haft så mycket, som
upptog hans tid och tankar.

I synnerhet var det alla de där krigen.
Jämt och samt var det någon, som han skulle
ut och slåss med, och medan han var borta,
var hans unga drottning utom sig av ångest.
Hon gick bara från det ena fönstret till det
andra och vred sina händer och tittade efter,
om han icke skulle komma igen.

En gång blev han så länge borta, att hon 
bestämt trodde, att han fallit i striden, och
hon grät och suckade från morgon till kväll.
Hela hovet gjorde allt för att förströ henne.
Man sjöng och spelade, dansade och hoppade

för henne och underhöll henne med långa
historier. Men ju mera man ansträngde sig,
dess mera förtvivlad blev hon. Om nätterna
kunde hon aldrig sova, och då smög hon sig
ut i de långa gallerierna kring slottet och bara
stirrade ut i natten. Och när hon stod därute
och frös och darrade, så kände hon sig så
ensam och övergiven, som hon icke hade gjort
i hela sitt liv; och då kom hon att tänka på
sin syster Anna, som hon nu i många, långa
år icke hade kommit ihåg, och plötsligt kom
hon att längta så förskräckligt efter henne.
Det tycktes henne, som om ingen annan på
jorden skulle kunna lugna henne än hennes egen
kära syster, och så viskade hon ut i natten:

— Anna, Anna, kom!

Men hon hörde icke mera än sin egen
jämrande röst.

Dag för dag blev hon blekare och tunnare,
och till slut blev hon så sjuk, att de trodde
hon skulle dö. 

Då kungen kom frisk och helbrägda hem,
hjälpte det henne icke. Hon hade fått så
mycken ångest i blodet, att glädjen icke kunde
jaga den bort. I alla de nätter, hon hade gått
sömnlös omkring och väntat, hade hon glömt
bort att sova. Nu låg hon där med vidöppna
ögonen utan att varken le eller tala.



Hon smög sig ut i de långa gallerierna och bara
stirrade ut i natten.


Kungen lät kalla alla de förnämsta läkarna
i landet, och alla sade de, att drottningens liv
berodde på, om hon kunde falla i sömn, men
ingenting kunde få henne att sova. Kungen
satt tyst och hopplös vid hennes huvudgärd,
och utanför stod folket packat samman på den
stora platsen och såg upp emot slottet. Ingen
rörde sig, och alla viskade sakta. De visste
alla, att de nu skulle få höra, att drottningen
hade fallit i sömn, eller att hon var död.
Själv låg hon i sin stora silkessäng med
kronan över, vit och stel som en död, med
vidöppna ögon. Alla hennes hovdamer, ja till
och med läkarna hade fått gå ut, ty bara de
andades, så skalv drottningen av ångest.
Kungen satt alldeles tyst och grät, men också det
pinade henne. Hon tyckte, att hans stilla
tårar läto, som när hårda hagel slå mot rutorna,
och bara han rörde sig, darrade hon och
tyckte hon hörde gny av trupper, som tågade
fram.

Kungen satt och undrade, vad hon tänkte
på. Hon kunde måhända icke ens tänka mer?
Men plötsligt lyfte hon ögonen, som om hon
såg långt bort, och så viskade hon sakta,
sakta:

— Se! Hon kommer! — Hon springer!
Hon flyger! — Hon kommer hit!



— Det är döden, hon väntar på, tänkte
kungen, och hans hjärta stod stilla av sorg.

Men just då gick dörren till galleriet sakta
upp, och en ung flicka stod i rummet. Kungen
vågade icke tala, icke ens göra tecken till
henne för att icke oroa drottningen. Flickan var
högväxt och bredskuldrad med mörka,
allvarsamma ögon och långt, brunt hår. Hon
gick på bara fötter över golvet bort emot
drottningens säng; men innan hon hann dit, sträckte
Elisabet båda armarna emot henne.



— Anna! sade hon sakta och såg så
lycklig upp i hennes ansikte. Du kom!

Men Anna satte sig på sängkanten och lade
systerns huvud i sitt knä. Hon talade icke
ett ord, hon bara satt och såg stilla på henne
och strök henne över håret. Då bredde sig
ett svagt skimmer av rött över den unga
drottningens kinder. Hon sänkte de långa
ögonhåren och lät huvudet falla litet tillbaka. Hon
sov. 1 timmar satt kungen stilla och såg på
de två utan att våga röra sig, men till slut
reste han sig sakta och gick ut ur rummet,
ut på altanen. Där under stod allt folket med
upplyftade huvuden och sågo upp emot
slottet. Alla sågo, att kungen hade gråtit, och så
tänkte de: Nu är vår unga, sköna drottning
död.

Men se! Kungen ler! Han lägger sakta,
sakta fingret på läpparna och visar med den
andra handen in emot slottet.

Nu förstå de det alla! Drottningen skall
icke dö! Drottningen skall leva! Drottningen
sover!

Teckningar av E. NEHRMAN.






Tro vad ni vill!

För länge, länge sedan bodde en fattig
änka i utkanten av en liten stad.
Hon kallades av alla »Mor Anna»,
och hon hade bara ett enda barn,
ett gosse på fjorton år, som hette
Kristoffer.

Han var icke vidare stor för sin ålder, ty
han hade just icke så värst mycket att äta,
men han var förresten en vacker och rar gosse.

Då hände det en vinter, att det kom
mycket snö, och en natt hade den fallit så tätt,
att den täckte hela den lilla gården framför
mor Annas hus och låg som en driva upp
mot dörren. Mor Anna låg i sin säng och
var sjuk av giktvärk i lederna. Så säger hon
till sin pojke:

— Hör du, Kristoffer, du måste gå ut och
skotta snön från dörren; man kan ju varken
komma ut eller in.

—  Ja, mor, det skall jag så gärna göra,
svarade Kristoffer, men jag har inga byxor.

Han satt på en stol och skakade av köld
i bara skjortan. Hans byxor voro ett enda hål.

—  Du kan ta på dig min kjol och binda
min yllehalsduk kring huvudet, sade modern.
Det viktigaste är, att snön kommer bort.

—  Som du vill, mor, sade Kristoffer. Så
tog han på sig moderns gamla kjol, som
slängde kring fötterna på honom, och band
ylleschalen kring huvudet, så att den täckte både
hans hals och skuldror, och så gick han ut
på gården för att skotta snö.

Det var just marknadsdag den dagen, och
många människor kommo förbi mor Annas
hus, men det var nästan icke en av dem, som
kommo gående eller åkande, som icke
stannade ett ögonblick och såg på Kristoffer.
— Vad är det där för en besynnerlig figur?
tänkte de. Är det en barnunge eller en
käring? Och några av dem sade det alldeles
högt.

Men Kristoffer lyfte icke ens på huvudet.
Han låtsade, som om han icke hörde, vad de
sade, utan arbetade bara, så fort han kunde.

Så kom där en flock av hans kamrater
förbi. De hade kälkar med, ty de skulle bort
till galgbacken och åka kälke.

De stannade också och sågo på Kristoffer.

— Nej, se på honom! fnissade de.
Kristoffer! Hej, Kristoffer! Varför har du spökat
ut dig som en gammal käring?

Kristoffer kände, huru han blev blodröd
under ylleschalen, och hans hjärta dunkade,
av vrede, men så tänkte han: Tro, vad ni
vill, men mor skall få gården ren, och så
skottade han vidare.

Bäst det var, kom en man ridande.

Det var riddar Ulv till Mörkadal. Han red
på sin spanska häst, bar en blå sammetsjacka,
kantad med rävskinn, och en röd hatt med
sex vajande fjädrar. Bakom honom redo tre
av hans svenner med lansar och sköldar, och
i sköldarna stod riddar Ulvs vapen, en svart
ulv, som slog klorna i ett rött hjärta.

Riddar Ulv var en munter herre, känd och
fruktad för sina vilda äventyr i hela trakten,
och ingen nämnde honom eller Mörkadal, utan
att deras röst fick en särskild klang av
förskräckelse.




Nu stannade denne herre utanför mor
Annas gård, satte handen i sidan och såg på
Kristoffer, och då han såg, huru kjolen flög
kring pojkens nakna ben, och huru hans
rödblommiga ansikte försvann i ylleschalen,
började han skratta, så att det skallade i
snöluften.

— Hallå, du! ropade han, och så visslade
han mellan tänderna, som när han visslade
på sina hundar. Vad är du för en gök?
Kristoffer lutade sig mot spaden och såg
upp.

— Jag är Kristoffer! svarade han.

— Varför har du spökat ut dig som en
gammal fastlagshäxa? frågade riddaren.

— För att jag inte har några byxor,
svarade Kristoffer.

Nu kunde icke heller riddarens svenner
styra sin skrattlust. De skrattade alla fyra,
som när ett hundkoppel ger hals.

Men så säger riddaren:

— Hör du, Kristoffer, du är mig den rätte!
Dig kan jag använda i min tjänst. I morgon
skickar jag bud efter dig; så skall du få både
byxor och tröja, och så skall du få både kost
och lön på Mörkadal. Du kan bestämt lära
dig något mera än att skotta snö.

— Men mor då? frågade Kristoffer.

— Å, vad henne angår, så finns det fullt
upp med bröd och sovel i köket på Mörkadal.
Var lördagskväll kan du springa hem till henne
med en korg full. Alltså i morgon! Och
därmed sprängde riddaren bort mot skogen
med svennerna efter sig.

Nu skyndade sig Kristoffer in för att
berätta mor Anna, vad som hänt honom, men
hon blev allt annat än glad. Hon tyckte, att
hon lika gärna skulle kunna föra ut sin gosse
i skogen till en verklig levande ulv, som hade
huggtänder och svans, som att skicka honom
till riddar Ulv på Mörkadal.

Men hon vågade icke sätta sig emot
riddarens önskan, ty han var av den sortens
människor, för vilka varje motsägelse är en
förnärmelse, och för vilka varje förnärmelse
kräver hämnd. Men Kristoffer sade:

— Du skall inte vara rädd, mor! När man
inte vill något ont, händer det en inte heller
något ont!

— Ja, res då med Gud! sade modern och
torkade ögonen.

Nästa morgon kom en stor karl ridande
från Mörkadal för att hämta Kristoffer. Han
hade med sig en splitterny dräkt av blå
vadmal och en skinnmössa och ett bälte, vari
hängde en dolk. Men det bästa av allt var
en liten norsk häst, som han höll vid betslet,
och som Kristoffer fick att rida på. Mor Anna
började åter gråta, men Kristoffer sade:
— Gråt inte, mor! Jag kommer ju igen
om lördag kväll. Och så svingade han sig
upp i sadeln.

Mor Anna såg snart, huru han galopperade
bort bredvid den stora karlen på den röda
hingsten, och hon följde dem med ögonen,
till dess de försvunno bakom skogen.

Det var svåra snötäckta vägar, de hade att
rida, men sent omsider kommo de allra
innerst i granskogen till Mörkadals slott. Det
låg vid ett kärr, som nu var tillfruset, och
liknade en stor grå drake, som låg och ruvade
på klippstenarna med murar och torn och
små smala fönster liksom lömska drakögon.
Men var slottet mörkt och hotande utanpå,
så var det dess mera praktfullt och strålande
inuti. Överallt lyste det av smitt järn och
polerad koppar. Väggarna voro behängda med
vävda bonader, där blommor och frukter
glödde i alla färger.

Så snart det blev mörkt utanför, tändes
vaxljus och facklor i salarna, så att det lyste
från speglar och dryckeskärl, och riddar Ulv
och hans vänner levde, som om var dag skulle
vara den sista, eller rättare som om ingen av
dem trodde, att deras sista dag någonsin skulle
komma.
Sent omsider kommo de allra innerst i granskogen
                         till Mörkadals slott.


Då Kristoffer trädde fram för riddar Ulv?
slog denne gossen på axeln och sade:

— Ja, nu tar jag dig i min tjänst. Kost
och lön skall du få så mycket av, som ditt
hjärta kan begära, men två ting vill jag
påminna dig om: för allt, vad jag befaller dig,
skall du vara idel öra, och för allt, vad du
ser och hör här, skall du vara döv och stum!
Glöm inte detta, ty annars — — här hänger
svärdet!

Därmed var Kristoffer i tjänst hos riddar
Ulv, och han hade fullt upp att göra från
morgon till kväll. I stallet skulle han rykta
riddar Ulvs tre älsklingshästar, hålla betsel och
stigbyglar blanka och vara redo att sadla dem,
vilket ögonblick hans herre önskade rida ut.

Men inne i slottet hade han uppsikt över
alla de gyllne bägare och dryckeskärl, som
prydde matsalen. De voro över hundra, och
de prunkade i alla storlekar och former. Där
funnos bägare med drakhuvuden och med
vildsvinshuvuden, bägare med örnhuvuden och
hjorthuvuden. Där funnos smala dryckeshorn
med ormar och med svanor, och där var den
stora tronbägaren med de sju gröna
ädelstenarna.

Det var dyrbara skatter att passa på och
Kristoffers ögon flögo omkring som pilar för
att se, att alla alltid stodo skinande på sina
platser.

Men om kvällarna vid de stora gästabuden
var det allra värst, ty då skulle Kristoffer skölja
bägarna och beständigt sätta fram nya. Ofta
hade riddar Ulv ända till hundra gäster, och
de drucko så mycket och så fort, att Kristoffer
knappt trodde, att regnet kunde rinna så fort
ned genom takrännorna, som vinet rann ned i
alla dessa sammetsklädda magar.

Vid sidan om gästabudssalen var ett högt,
välvt tornrum, där det fanns en stor
vattenbassäng i mitten, och runt omkring löpte en
hylla av sten. Här sköljde Kristoffer de
utdruckna bägarna och satte dem sedan in igen för
att fyllas med nytt vin eller bytte dem mot nya.

Han sprang fram och tillbaka halva
natten, så att han dröp av svett, och ofta lyste
morgonsolens första strålar in i salen, när
Kristoffer satte den sista tomma
dryckesbägaren på dess plats och äntligen kunde lägga
sig att sova.

Men arbetet var icke det värsta. Det värsta
var, att det hände saker och ting på Mörkadal,
som voro både synd och skam. Men då
Kristoffer icke vågade tala om det, kan ju inte
heller jag tala om det, och det är nog också
allra bäst att icke tala om ohyggliga saker.
Många, många gånger suckade Kristoffer
för sig själv:

— Å, den som vore väl härifrån! Men
han tordes icke ens tala till sin mor om det.

Var lördagskväll fick han tillåtelse att
springa hem till henne med en hel korg full
med mat, och pengarna, han fick i lön,
lämnade han henne också, så att mor Anna rent
av började kunna »lägga på kistbotten».

Men hade det icke varit för det goda, han
kunde göra sin mor, hade Kristoffer för länge
sedan varit långt borta. Nu ville han försöka
härda ut så länge som möjligt, och i hela tre
år tjänade han riddar Ulv till Mörkadal.

Men då hände det en vårafton, att
Kristoffer stod i tornrummet och sköljde bägare.
Dörrarna stodo halvöppna till riddarsalen, och
där inne sutto alla de hundra riddarna och
sjöngo och skrålade, som om de varit galna.

— Mera vin! Annat vin! Nya bägare!
ljöd riddar Ulvs tordönsstämma.

Kristoffer sprang fram och tillbaka så fort
som en hare, men då luften blev honom för
tryckande kvav, öppnade han ett fönster högt
upp på muren i tornrummet. Utanför var det
vårnatt. Månen stod så tyst på himmeln, och
alla stjärnorna blinkade så underligt
högtidligt högt över allt det vilda skrålet i slottet.
Ett ögonblick stod Kristoffer stilla och
inandades den härliga doften av de nyutslagna
balsampopplarna där utanför, och så rusade
han in i salen igen.

Men då han kom tillbaka till tornrummet,
vad får han se? Ja, vad han såg, det fick
han snart klart för sig, men vad han icke såg,
det var tronbägaren med de sju gröna
ädelstenarna. Han visste, att han för några
ögonblick sedan hade ställt den nysköljd på hyllan
vid vattenbassängen. Det visste han lika
säkert, som att han hade näsan mitt i ansiktet.
Men var var bägaren nu?

Kristoffer stirrade upp och ned för
väggarna, som om bägaren skulle ha kunnat flyga
sin väg, och så fick han öga på något, som
hängde ned från det öppna fönstret på muren.
Det var ett långt, grått strumpeband med ett gult
märke. Kristoffer kände det strumpebandet.

Jaså, han hade krupit in genom fönstret
och stulit bägaren!

— Å, den arma stackaren 1 tänkte Kristoffer.
Få de fatt på honom, så ta de livet av honom.
De hänga folk för mindre än så.

Och hela natten, medan han sprang fram
och tillbaka med bägarna, tänkte Kristoffer
endast på huru han skulle bära sig åt, för att
de icke skulle jaga efter tjuven.
Nu var det ingen, som saknade bägaren.
Riddar Ulv hade druckit så mycket, att för
hans ögon gnistrade gröna ädelstenar på alla
bägarna. Men när han hade sovit ut och
skulle upptäcka, att skatten var borta!

— Å, Gud förbarme sig!

Då äntligen alla riddarna hade kommit
till ro i sina sängar, blev Kristoffer stående
och stirrade ut i natten. Solen hade ännu
icke gått upp, men det hade börjat att bli
vitt vid synranden.

— Hur skall jag kunna rädda honom?
undrade Kristoffer.

Men plötsligt började han skratta.

— Nu vet jag, vad jag gör! Jag springer
min väg. Då tro de, att det är jag, som är
tjuven. Men mor! Hon kommer också att
tro, att det är jag, som tagit bägaren. Ja, det
är sorgligt, men det kan inte hjälpas. Hon
får tro, vad hon vill. De få tro, vad de vill,
allihop, men nu springer jag.

Och så sprang han.

Det blev naturligtvis ett förskräckligt
spektakel på slottet, då riddar Ulv vaknade och
såg, att bägaren och Kristoffer voro borta.

Han tog sina svenner med sig och red genast
bort till mor Anna, men hon var icke hemma.
Hon hade gått gångstigen till Mörkadal för
att fråga efter sin son, som hon icke hade sett
sista lördagsaftonen, och på så sätt färdades
de förbi varandra.

Riddar Ulv slog och dundrade på mor
Annas stuga, som om han ville skaka hela
huset sönder och samman, men då han såg,
att han icke kunde uträtta något därmed, vände
han och hans svenner sina hästar och redo
in i skogen. Där sökte de efter Kristoffer
bakom varje sten och varje buske, men borta
var han, och borta blev han. Efter tre dagar
höll riddar Ulv in sin häst.

— Nu spiller jag varken mera tid eller
möda på att söka efter den tjuvstryken! Det
finns dock ännu fullt upp både med bägare
och vin på Mörkadal.

Och därmed red han hem med sitt följe.

Men Kristoffer var redan långt borta. Han
var uppe på berget hos björnjägaren.

Han hade krupit, uppför den allra
brantaste stigen, den stig, där annars bara
stengetterna klättra, och ju högre han steg, dess
lättare blev han om hjärtat. Så nådde han
upp till vidderna med de stora gröna ängarna,
där det korta gräset står fullt av lysande blå
och gula blommor, och där alprosorna glöda
bland klipporna. Härifrån kunde han se
oändligt långt bort, långt över det öppna landet
och till den ena bergskedjan ovanför den
andra. Allra längst bort lyste luften som silver.
Där var nog världens ände.

Där uppe bodde björnjägaren i sin hydda
med sin dotter Rita. Jägaren hade så yvigt
hår och skägg, att han själv nästan såg ut
som en björn, men han hade så goda ögon,
och när han skrattade, lyste hans vita tänder
som snö i munnen på honom.

Hans dotter Rita var bara sjutton år. Hon
var smärt som ett lärkträd, solbränd och
vacker och lätt på foten som en stenget. När
hon sprang över de gröna alpängarna med
en blomsterkrans kring sitt utslagna hår, tyckte
Kristoffer, att han aldrig i sitt liv hade sett
något så underbart vackert.

Björnjägaren frågade Kristoffer, varifrån
han kom.

—Jag har varit i tjänst på Mörkadal,
svarade han, men stället hågade mig inte. Där
var mörkt och otäckt, och jag kvävdes i
luften där nere.

—  Ja, då har du nu vunnit det rätta, sade
björnjägaren. Här andas man himmelns
renaste luft. Här springa alla de vita
källorna ut ur bergets hjärta, och ingen äng nere
i dalarna har så lysande blommor som
alpängarna. Här kan man leva, tills man blir
mycket gammal, och dock är man alltid lika
ung. Här är paradiset på jorden.

 Och så frågade björnjägaren Kristoffer:

— Vad duger du förresten till? Kan du
skjuta?

— Å ja, svarade Kristoffer. Jag tror nog,
att jag skulle kunna skjuta, men jag vet inte,
om jag kan träffa.

— Men det är just det, som är knuten,
sade björnjägaren och skrattade. Vill du
stanna här, så skall jag lära dig det.

Ja, det ville Kristoffer gärna.

Så fick han en bössa och lärde sig skjuta.
Efter den första månaden kunde han skjuta
en skata, om den satt snällt stilla och väntade
på att bli skjuten. Efter tre månader kunde
han skjuta en orrhane, då den flög upp, och
efter ett år sköt han en örn i flykten.

— Jag tror, att du skulle kunna bli en
riktig mästerskytt, sade björnjägaren. Tänk, om
du en gång skulle kunna skjuta själva
bassebjörnen!

Bassebjörnen var en gammal björn, som
var vitt och och brett bekant i bergen. Alla
människor hade hört talas om den, allt sedan
de voro helt små, så att den måtte vara
mycket gammal. Den anställde varje år stor
förödelse bland kor och får, som betade på 

alpängarna, ja, den hade till och med dödat både
barn och stora människor.

— Möter du den, så är den lätt att känna
igen, sade björnjägaren, ty den är dubbelt så
stor som en vanlig björn, har grått hår kring
gapet och bara ett öra. Det högra örat har
jag knipit från den, men närmare kom jag
inte. Och så är det en sak till, fortfor
björnjägaren, och det är det, att den, som en gång
skjuter bassebjörnen, skall få Rita till hustru,
ty då får hon den bästa skytt i landet till
man, och något bättre finns inte.

Från den dagen tänkte Kristoffer:

— Det skall bli jag och ingen annan, som
skjuter bassebjörnen, men han sade det icke högt.

Då hände det en dag, att Kristoffer satt
med Rita på bergsluttningen och såg över mot
ängarna på den andra sidan av en klyfta.

— Ser du ängarna på bergåsen där?
frågade Rita och sträckte ut handen.

— Ja visst! svarade Kristoffer.

— Ser du också något grått i gräset där
borta?

— Ja, det är stenar, svarade Kristoffer.

— Nej, det är inte stenar, sade Rita, det
är får.

— Nå, men ser du också något svart mitt
ibland fåren? frågade hon vidare.
— Ja, det ser jag nog, svarade  Kristoffer.
Det är en buske.




— Nej, du, det är ingen buske, sade Rita,
det är herden, som vaktar fåren. Jag känner
honom  mycket väl, skall jag säga dig. Han
heter Fridolin. Och fastän han nu bara ser
ut som en liten svart prick, så är det i alla
fall just den svarta prick, jag håller mest av
i hela världen. Om jag inte får honom till
man, blir jag aldrig glad.

Kristoffer svarade icke, men plötsligt miste
han all lust att skjuta bassebjörnen.
Men jag får honom nog aldrig, sade
Rita och började gråta, ty Fridolin kan bara
sjunga och spela och vakta får, och far vill
aldrig ge mig lill någon annan än den, som
skjuter bassebjörnen, och den björnen kan
Fridolin aldrig träffa!

Det gjorde så förskräckligt ont i Kristoffer
att se Rita gråta, och från den dagen började
han bli tystare än förr, och han var icke
heller så ivrig att jaga längre.

—  Vad går du och tänker på? frågade
jägaren. Jag är rädd, att du en vacker dag
försvinner lika hastigt, som du kom!

—  Ja, vem kan veta det? svarade Kristoffer.
En och annan gång under sommarens lopp
hände det, att Fridolin kom över på besök
hos björnjägaren. Han var en vacker yngling,
smärt och solbränd med långt svart hår. Han
kunde spela så vackert på flöjt, ibland på två
på en gång, och han kunde sjunga som en
lärka och hoppa och dansa som en stenget.

Men hans bössa hängde över axeln och
dinglade, som om den snarare vore en gitarr
än ett vapen, och björnjägaren såg på honom
med buttra miner.

— Han är ju lika hjälplös som ett av hans
egna får, mumlade han i skägget.

Men dess mildare såg Rita på honom.
Och så skrattade bassebjörnen med sin breda mun.
— Nu är det du, som har skjutit
bassebjörnen, Kristoffer, sade Rita. Hon var
alldeles vit i ansiktet.

— Jag tycker, det är Fridolins bössa, som
har skjutit den, sade Kristoffer och kastade
bössan över djuret. Och nu, Rita, nu går jag,
så kan din far tro, vad han vill.

— Ja, men — — — sade Rita och såg
på Fridolin.

— Ja, men — — — sade Fridolin och
såg på Rita.

Men Kristoffer väntade icke på vad som
skulle komma efter »ja, men». Han flög nedför 
berget så fort, som när man kastar en sten,
och han stannade icke, förrän har var nere
i dalen vid den stora floden, som slingrade
fram mellan vinlanden.

Och just i detsamma gick solen ned.

I tre dagar fortsatte han sin vandring, och
för var gång han vände sig om, hade berget
bakom honom blivit mindre. Till sist stod
det blott som en blå sky vid synranden.

Så kom han till ett ställe, där floden förenade
sig med en brusande ström, och här låg kungens 
slott. Böljorna skummade och larmade,
men Kristoffer tyckte, att det var något, som
larmade ännu högre än vattenströmmarna
omkring honom. Ljudet kom inifrån 

kungsgården, ty där stodo alla kungens män och gjorde
i ordning sina hästar och vapen för att rycka
ut i strid. De skulle rida ut till kamp mot
landets fiender.

Kristoffer gick in och frågade kungen, om
han icke kunde få draga ut i kriget med de
andra. Han kunde ju inte göra mera än dö.

— Ja, varför inte? svarade kungen. En
mer eller mindre gör ju egentligen ingenting
till saken.

— Kan du blåsa trumpet? frågade kungen
därpå helt plötsligt.

— Nej, det har jag aldrig lärt mig,
svarade Kristoffer. Men jag kan träffa, vad jag
siktar på. Jag har skjutit själva bassebjörnen.
Men det tycktes kungen icke alls lägga märke
till.

— Skall du gå med i kriget, så skall du
blåsa trumpet, sade han. Det är en
trumpetare, vi behöva!

Nå, så fick då Kristoffer en trumpet och
skulle lära sig signalerna. Först var det:
»Framåt!» Det var glada, smattrande toner,
som flögo ut som en befallning. Så var det:
»Stå stilla!» Det var tre långa, utdragna rop
i trumpeten. Och så var det till sist signalen
till flykt. Det var djupa, avbrutna stötar, som
läto, som när någon kippar efter andan i ångest.
Det lärde sig Kristoffer snart, och så gick
han i spetsen för hären och blåste i trumpet,
så att det genljöd vitt och brett. Det varade
icke länge, förrän de fingo öga på fiendens
väldiga här, som hade slagit läger på öppna
slätten. Vapnen blinkade, och fanorna svajade
röda i solen.

— Ja, nu börja vi! sade kungen, och
Kristoffer satte trumpeten till munnen och blåste:
»Framåt», så att det smattrade.

Det blev ett förskräckligt slag. Fienden,
som kom för att erövra landet, hade en här,
som var dubbelt så stor som kungens här,
men när man kämpar för att försvara sitt eget,
slåss man på ett helt annat sätt, än när man
kommer för att röva och stjäla, och kungens
män kämpade som hjältar. Ett ögonblick
måste till och med fiendens högra flygel draga
sig tillbaka. Kristoffer hörde, huru deras
trumpeter blåste till flykt.

Men snart hade den fientliga hären
övermakten igen. Kanonerna brakade, som om
jorden skulle rämna, den ljusa himmeln var
förmörkad av rök, och elden från skjutvapnen
blinkade som flammor från avgrunden. Det
var en fasa att se och höra. Kungens här
hade förlorat många tappra män, och fienden
ryckte alltjämt närmare med förnyad kraft.
— Nu återstår ingenting annat än att fly,
sade kungen. Kristoffer! Blås till flykt!

Kristoffer såg på kungen med stora ögon.
Skulle verkligen fienden erövra hela detta sköna
land? Var icke längre någon räddning möjlig?

— Hör du inte, Kristoffer! ropade kungen.
Blås till flykt!

— Ja, jag blåser, ropade Kristoffer, men i
detsamma sprang han, allt vad han kunde,
över till fiendens här.

— Se, på den förrädaren! ropade kungen
och hans män efter honom. Han skall då
inte slippa med livet. Och Kristoffer hörde,
huru de sköto efter honom, så att kulorna
veno om öronen på honom.

— Låt dem tro, vad de vill! tänkte han.
Jag vet i alla fall, vad jag gör!, Och i
detsamma började han blåsa i trumpet inne bland
de framstormande fienderna. Han hade lagt
märke till huru deras flyktsignal lät. Den
blåstes hastigt med en mängd höga toner som
vilda ångestskrik. Nu lät han trumpeten
smattra.

— Fly! Fly! Fly! ropade den. Alle man
på flykt!

De stridande sågo på varandra. Vad ville
detta säga? Nu, då de nästan hade segern i
sina händer, blåste det till flykt.

Men Kristoffer blåste, som om hans lungor
skulle sprängas: Fly! Fly, om ni inte alla
vill gå i kvav! och då förstod fienden, att det
var allvar. De tänkte, att kanske en ny
försvarshär ryckte fram emot dem, eller de tänkte
visst egentligen ingenting alls. De lade blott
benen på ryggen och sprungo, allt vad tygen
höllo, och alltjämt ljöd trumpeten i hälarna
på dem: Fly! Fly, om ni har livet kärt!

Mörkret började sänka sig över jorden, och
då natten kom, var den sista fienden ute ur
landet. Men Kristoffer satte ännu sin fot
stadigt på landets gräns och blåste: Fly! Fly!
efter dem, och så gick han hem till slottet.

Kungen hade icke alls kunnat förstå,
varför hela den fientliga hären plötsligt var som
bortblåst, men då han fick veta, vem som hade
räddat landet, bredde han ut armarna, tog
Kristoffer om livet, lyfte honom högt upp i
luften och kysste honom.

— Vad skall jag göra dig, Kristoffer? sade
han. Skall jag förgylla dig?

Men det tyckte Kristoffer skulle vara ett
ganska dåligt nöje.

—  Ge mig ett stycke bröd, som kan räcka
under min livstid, sade han, och ett hus, där
jag kan bo med min gamla mor!
Ja, det skulle han då få med uppräckta
händer.




Och så gjorde kungen Kristoffer till hertig
och gav honom ett slott med fyra torn och
en flagga på varje torn. Och så gav han
honom ett hertigligt vapen, där det stod en 
trumpet med en lagerkrans omkring, och runt om
stod skrivet med guldbokstäver:
»Fäderneslandets befriare».

Det första, Kristoffer nu gjorde, var, att
han reste och hämtade sin gamla mor till sig.

Mor Anna kände först icke alls igen
Kristoffer, då han kom in i hennes fattiga stuga.
— Å, att du verkligen kommer igen! sade
hon. Jag, som har gråtit så mycket över dig,
för att jag trodde, du var en tjuv!

— Jag är ingen tjuv! svarade Kristoffer.
Jag är en hertig. Och nu skall du komma
och bo i mitt slott med de fyra tornen.

Mor Anna såg ner på sin gamla kjol och
fingrade på den.

— Med dessa kläder! sade hon. Det går
aldrig an. Vad skulle folk säga, som mötte
oss?

— Folk! sade Kristoffer. Tror du, jag bryr
mig om, vad folk säger? De kan väl i alla
fall inte säga annat, än att du är min mor.

Så kom mor Anna hem till sin Kristoffer
och bodde på hans slott, och han visste icke vad
allt för gott, han ville göra henne. Hon sov
på ejderdun och åt vetebröd och kunde se ut
genom de fyra tornen till världens alla fyra
hörn. 

Men så hände det en julnatt, att snön hade
fallit våldsamt tätt. Hela slottsgården var full
av snö, och den låg som en hög driva upp
emot ingångsporten. Alla tjänare på slottet
hade varit länge uppe på julaftonen och lågo
nu i sin söta sömn, men Kristoffer var vaken.
Han såg ut genom fönstret, och då han fick
se den tjocka snön, tänkte han:
— Den måste vara borta, till dess mor
vaknar, annars blir hon vid dåligt lynne.

Men då han tänkte på huru sent hans folk
hade kommit i säng, hade han icke hjärta att
väcka någon av dem. Han tog i all stillhet
skoveln, som stod under trappan, och gick
ut på gården för att skotta snö.

Emellertid började folk redan färdas förbi
till julottan, och i fackelskenet kunde de se
Kristoffer, som arbetade på slottsgården.

— Vad vill det säga? sade de till varandra.
Är det inte hertigen själv, som är ute och
skottar snö?

Men Kristoffer låtsade, som om han icke
hörde det.

— Tro, vad ni vill! tänkte han och skrattade 
för sig själv, men gården måste vara ren,
när mor vaknar.

Teckningar av JENNY NYSTRÖM.







DEN MINSTA

Det var en gång en kung, som var en
mycket mäktig man. 

Han regerade över många länder
och riken, och han var nästan alltid
ute i krig för att erövra ännu flera.
Själv var han reslig och stark, hade
ögon så stora som påskägg, stora, röda
händer och ett långt skägg, som fladdrade om
honom. Han klädde sig helst i eldröda och
flamgula färger, och vid varje måltid åt
han en stor, blodig oxstek och drack en
åtting vin därtill. När han talade, lät det som
när man åker med stångjärn, och när han
skrattade, trodde folket i staden, att det var
jordskalv. Ja, det var en väldig karl. Han


var ju också mycket fruktad och beundrad
vitt och brett, men själv hyste han varken
fruktan eller beundran för något eller någon.
Han visste ju, att han var den starkaste av
alla, så att det var ingen han behövde böja
sig för, och allt vad som var fint och mjukt, smått
och svagt, det hade han det djupaste förakt
för; det, tyckte han, skulle egentligen ej ha
rättighet att vara till.

Medan kungen ännu var tämligen ung,
gifte han sig med en prinsessa, som hämtades
långväga ifrån. Kungen hade aldrig sett henne,
förrän hon kom. Han visste blott, att hon
var av ett förnämt furstehus och hade en stor
hemgift; men då han fick se henne, blev han
mycket uppbragt över, att hon såg så liten och
obetydlig ut. Hon räckte honom endast upp
under armen, och hon hade sådana små smala
händer och en sådan blid liten röst. Och den
stackars prinsessan, ja, hon var nära att dö
av ångest, då den store kungen såg djupt ned
på henne och talade till henne med sin
järnröst.

— Jaså, ser du så ut? sade han. Det var
just inte, vad jag hade väntat. Men det vill
jag säga dig, att om vi få några barn, så skall
det vara gossar, stora och starka gossar, som
med tiden kunna duga till något. Jag vil
inte veta av flickungar. Det är du så god och
kommer ihåg!



Och den unga drottningen neg djupt för
kungen och lovade, att hon i allt skulle
uppfylla, vad han önskade. Hon darrade av
rädsla för honom ända ned i hjärterötterna,
och så fick hon underdånigst den ena pojken

efter den andra, tills hon hade skänkt kungen
sex söner. De voro allesamman alltifrån
födelsen så starka och grovlemmade, att man
genast kunde se, att de skulle komma att likna
sin far. Medan de ännu lågo i vaggan,
vrålade de med så starka röster, som om de
varit artillerisoldater, och som lindebarn drucko
de redan öl ur sina flaskor; mjölk ville de
alls inte höra talas om.

Kungen var ofantligt belåten.

— Sex söner och alla starka som björnar!
Ja, det må jag säga! Och han gnuggade
händerna, så att det knakade.

Och pojkarna växte både på längd och
bredd, och de fingo minsann lära sig att lyda
kommando. Bara kungen såg på dem, stodo
de så styva och raka, som om de haft för fot
gevär, och gav han den. minsta befallning,
rusade de i väg som jakthundvalpar för att
utföra hans önskan.

Bakom kungens rygg hade de dock många
upptåg för sig. Jag vill nu inte tala om att
de stulo äpplen och slogo ut rutor och lågo
vakna långt fram på natten och läste
romaner, fastän det var kunglig befallning, att alla
ljus på slottet skulle vara släckta klockan tio;
men de tilläto sig att lägga knallhattar under
de gamla ministrarnas länstolar, när det skulle
hållas kungligt råd, ja, de gömde till och med
en dag riksäpplet i papperskorgen och spiran
bakom kakelugnen, så all kungen var nära
att få slag av vrede, medan han rusade
omkring och letade och sökte. Men de vilda
pojkarna förstodo alltid att skjuta skulden på
andra och själva slippa straff, och kungen
levde i den ljuva tron, att ingen kung i hela
vida världen hade så präktiga och väl
uppfostrade söner som han.

Då den yngste sonen var tio år och den
äldste sexton, drog kungen ånyo ut i krig om
vintern, men då våren kom, vände han åter
hem och kom just till slottet, då alla
körsbärsträden stodo i blom. Men vad fick han
höra, då han gick uppför trapporna? Jo,
ingenting mer eller mindre, än att drottningen
hade fått en liten  prinsessa.

— Det vill jag se, innan jag tror det, sade
kungen. Det är förbjudet att skaffa in
flickungar i min familj.

Och så gick han med stora steg genom den
långa gången, som ledde till barnkammaren,
och ryckte upp dörren. Där inne var det en
besynnerlig grön skymning, ty de gröna
sidengardinerna voro halvt nedrullade, och utanför
fönstren kastade de blommande
körsbärsträden ljusa skuggor.
Borta i sängen låg drottningen helt stilla.
Hon hade blivit så rädd, då hon hörde
kungens steg, att hon hade gått och lagt sig. Men
mitt på golvet stod silvervaggan, vari alla
prinsarna hade legat som små. Det var brett
en vit spetsschal över den, och först tyckte
kungen, att det alls
ingenting var i vaggan,
men då han lyfte på
en flik av spetsschalen,
såg han, att det
verkligen låg något levande i
den. Han såg ett litet
ljusrött ansikte, mjukt
som en dunblomma,
hörde en svag andedräkt
som från en liten
rådjurskilling och såg ett
par små, små armar
röra sig mellan
sidenkuddarna.



— Vad skall detta betyda? frågade kungen
och vände sig om mot drottningens säng.
Vad är det för något, som ligger i vaggan?

— Ja, ursäkta! sade drottningen med
darrande röst. Jag rår inte för det, men det är
— ja, det är en liten flicka. Och så kröp
hon långt ner under täcket av bara rädsla.


— Sicken en! sade kungen och fortfor att
se på den lilla i vaggan. Sicken en liten
ynklig stackare! Nå, den är det då lätt att bli
av med.

Men i det samma började den lilla
prinsessan i vaggan att gråta helt sakta.

— Fy, hon piper ju, sade kungen. Det
kan man ju inte stå ut med att höra på! Och
så gick han ut och slog hårt igen dörren
efter sig.

Drottningen levde i fruktan och bävan för
att kungen verkligen skulle kasta bort
prinsessan; men följande dag, då hon satt och
kammade sitt långa gyllne hår med en guldkam,
stod kungen åter plötsligt i barnkammaren.
Han hade lyft upp spetsschalen och stod och
såg på prinsessan. Hon rörde på sina små
fingrar i drömmen.

— Är det fingrar? sade kungen och
skrattade. Det ser ju ut, som om hon rensade
räkor!

I detsamma slog prinsessan upp ögonen
och såg på kungen.

— Nej, men se, se! utropade han. Hon
har ögon. Hon ser på mig! Jag tror, rent ut
sagt, att hon småler. Hon är sannerligen inte
så illa ...

Drottningen frågade, om inte kungen ville
lyfta upp barnet och se riktigt på det. Men
han slog med sina stora, röda händer och
sade:

— Usch nej, jag skulle tappa henne i
golvet, och då skulle hon gå sönder.

Men så tog drottningen upp prinsessan ur
vaggan och bar henne bort till fönstret, så att
ljuset från trädgården kunde falla på hennes
ansikte, och kungen stod bredvid och såg på.
Det var den allra sötaste lilla flicka, man
kunde se, med ögon så blå som blåsippor och
en mun så liten och röd som ett lingon; håret
föll som guldgult silke ned över pannan, och
nu gapade hon och visade en liten tunga
ljusröd som ett rosenblad.

— Nå, skall hon kastas bort? frågade
drottningen.

— Nej, sade kungen, jag tror, att vi
behålla henne. Det är ju en liten välsignad
unge. Hon skall heta Benedicta, och jag vill
själv bära henne till dopet.

Och så blev det. Kungen bar sin lilla
dotter till dopet, och hon fick namnet
Benedicta.

Av sina bröder kallades hon aldrig annat
än »den lilla» eller »den minsta». Och det
var märkvärdigt, så förälskade alla dessa sex
vilda pojkar voro i sin lilla syster. Knappast
hade de fått upp ögonen om morgonen, förrän
de frågade den | kammarherre, som borstade
deras stövlar:

— Hur har det
behagat prinsessan
att sova i natt?




Och när de
gingo för att säga
god morgon till
henne, kunde de
stå i en
halvtimme i tamburen
utanför hennes
dörr och vänta på
att bli insläppta,
ty konungen tillät
blott, att en av
prinsarna i
sänder kom in till
den minsta. De
talade så högt och
gingo så hårt, och
den, som var inne,
ville aldrig gå ut
igen. Det
roligaste, de visste, var, när deras lilla syster stack
in bägge sina små händer i deras tjocka hår
och drog i det av alla krafter, och den största

belöning, de kunde få, var att få gå omkring
på golvet och bära henne.

Och den minsta smålog mot alla, och alla
smålogo mot henne igen; men ingen såg dock
så milt på henne som kungen. Han ville
helst vara ensam med henne, ty han ville
inte, att de andra skulle märka, huru
förskräckligt mycket han tyckte om henne.

— Ut med er vargungar och rövarepack!
skrek han till pojkarna med tordönsröst, och
så tog han den lilla flickan i knät och talade
till henne med en röst, som han gjorde mjuk
som en bofinks kvitter:

— Hjärtegryn, sockersnut, lilla allra käraste
Guds ängel! Ja, lugga mig i skägget, du! Klös
mig på händerna! Det var rätt. Slå kronan
av mig! Gör allt vad du vill med din gamla
fula, skalliga pappa! Jag kunde äta upp dig
livslevande, du lilla hjärtekrossande, bedårande
älskling, å, å!

Och så tryckte han den lilla så hårt, att
hon skrek högt, och kungen reste sig förskräckt
och ringde på prinsessans uppvaktning.

Det gick icke en dag utan att kungen kom
traskande upp i barnkammaren, och när man
hörde hans tunga steg i trappan, så visste
man, att det inte var någon annan råd än att
ta upp prinsessan ur vaggan, ty om hon också
låg i sin sötaste sömn, så sade kungen I

— Tag upp henne! Ack, tag upp henne!
Jag vill kyssa min dotter.

Ja, det gick så långt, att man en dag satt
och väntade på kungen i ministeriet, och då
man så till sist skickade bud efter honom, lät
han svara, att hans majestät var upptagen;
han måste göra prinsessans skallra i ordning,
ty den hade gått i tu.

Då den lilla Benedicta blott var fem år
gammal, dog drottningen, och nu var
prinsessan den enda damen på slottet och
betraktades redan som den där förestod den kungliga
hushållningen, och alla visade henne den
största vördnad.

Liten var hon, och liten blev hon, och man
kunde se, att hon aldrig skulle bli särdeles
stor, ty hon hade sådana små händer och
fötter, och hennes lemmar voro så fina som
blomsterstänglar. Men hon var frisk och sund
som en nötkärna, och det felades henne aldrig
något. Hon vandrade omkring på sina små
ben i alla salar och rum, ja, ända ner i köket
och källaren, och lärde sig snart, var allting i
slottet hade sin plats. När taffeln var dukad,
kommo hovmästaren och munskänken och
bådo prinsessan gå in i salen och se efter om
allt var, som det skulle vara; därefter gick
hon gärna ut i apelgården och plockade
förklädet fullt av gula blommor, som hon bröt
av med helt korta stjälkar och strödde över det
gröna stengolvet i matsalen. När hon så hade
fått på sig sin styva vita sidenklänning, som
var översållad med guldstjärnor och räckte
ända ner till hennes
små fötter, och
hade fått en krans av
tusenskönor på
huvudet, så bar
kungen själv henne till
bordet och satte
henne på en hög stol vid
sin högra sida, och
man bjöd henne först
av alla rätterna.



Prinsarna fingo
aldrig tala vid bordet, och de fingo ej sitta till
bords, förrän de fyllt aderton år; men den
minsta pladdrade och skrattade och kastade
russin och mandlar till sina bröder, som eljest
ej fingo smaka på desserten.

Kungen hade en dyrbar kristallpokal, som
han satte stort värde på, ty den hade han med
egen hand tagit under ett krig, och han hade
sagt till taffeltäckaren, att den dag, han råkade 


slå sönder pokalen, skulle han mista sin högra
hand och därpå köras huvudstupa ur tjänsten.
Den stackars karlen hade därför blivit så rädd
för att tappa klenoden, att han alltid skalv på
händerna, då han bar den, och en vacker dag
ramlade han omkull på stengolvet,
och där låg nu pokalen mitt i tu.



Då prinsessan kom in för att se
till middagsbordet, såg hon den
stackars taffeltäckaren sitta
och gråta på golvet
bredvid den sönderslagna
dryckesbägaren.

— Du skall inte
gråta, sade hon och
torkade hans ögon
med sin sidenkjol,
jag skall nog
hjälpa dig. Och
så bad hon
munskänken sätta
ihop pokalen, som om den vore hel, och ställa
den framför hennes plats och låtsa om
ingenting.                                

Då nu alla sutto vid bordet, tog prinsessan
pokalen med sina små händer, räckte fram
den mot kungen och sade:

—   Ge mig vin, far, mycket gott, rött vin!


Men i detsamma lät hon pokalen falla i
golvet.

Nu trodde ju alla, att det skulle bli ett
förskräckligt oväsen, men kungen grep blott
förskräckt om prinsessans lilla hand och sade:

—Du har väl inte fått glasskärvor i
fingrarna, mitt sockergryn?

Ja, den minsta, hon kunde linda den store
gamle kungen om sitt lillfinger; men
besynnerligt nog gick det så, att ju mera kungen
såg, huru milda prinsessans ögon voro, desto
tydligare började han förstå, huru vanartiga
och vilda hans söner voro. Han, som förr
hade ansett dem alla sex för att vara
sådana storartade praktexemplar, han fann nu
blott fel och synder hos dem. Han kunde
sitta och stirra på dem och sedan plötsligt
utbrista:

— Ni ä' då alla sex ena anskrämligt fula
bestar, och värre bli ni för var dag, som går.
Sådana ben ni ha! Sådana steg ni ta! Och
varför skrika ni, som om huset stode i ljusan
låga? Man kan ju bli stendöv av att höra därpå.

Och han hade sina spioner ute för att
få veta, vilka upptåg hans vilda pojkar
egentligen hade för sig, och när han så
ertappade dem med ett skälmstycke, 
fingo de sitta hårt emellan.
På slottsgården var det djupa
slottsfängelset, där de fångar sutto, som hade begått
svåra förbrytelser. Att skjuta en hare eller
samla litet bränsle i kungens skogar, det
ansågs för majestätsbrott och straffades med
döden. Men under den stora stentrappan,
som gick upp till kungens rum, där låg det
svarta hålet, däri kastades alla, som på minsta
sätt hade misshagat kungen. Hans sex starka
söner blevo minsann ganska ofta stoppade ner
i det svarta hålet, och där var det inte
vidare trevligt. Där var mörkt som i en grav
och kallt som i en källare, och man hade
endast det hårda stengolvet att sitta på.

Kungen blev allt mer och mer gramse på
sina söner, och till sist behövde de blott
gäspa eller nysa vid bordet för att bli dömda
till det svarta hålet. Det hände en dag, att
en av prinsarna hade glömt att resa sig upp,
då kungen kom in, och strax ljöd kungens
tordönsröst:

— I svarta hålet med honom, den
vanartige slyngeln!

Men vad hände? Prinsessan visade sig
icke vid middagen. Kungen skickade bud till
barnkammaren, men hon fanns varken där
eller annorstädes i slottet. Kungen flög
omkring som en galning och letade efter henne,
men i hela tjugofyra timmar sökte man henne
förgäves.

Om kvällen följande dag, då kungen gick
tung och trött uppför den stora stentrappan,
tyckte han plötsligt, att han hörde ett sådant
underligt ljud, och ljudet kom från det svarta
hålet. Det lät, som om något oupphörligt gått
i stycken, och så var det någon, som fnissade
och skrattade helt sakta. Kungen smög sig
försiktigt ner och öppnade låset till arresten,
och vad fick han se? På det hårda
stengolvet satt hans vanartige son och bredvid
honom den lilla sexåriga prinsessan. Hon
hade förklädet fullt av valnötter, som hon
hade plockat i trädgården, och där sutto de
nu och knäckte och åto, medan de viskade
och fnissade tillsamman.

Kungen blev både glad och förfärad och
befallde genast sin dotter att följa med upp i
slottet; men hon svarade så bestämt, att
kungen blev riktigt rädd, att hon ej gick ut ur
det svarta hålet, förrän store bror fick tillåtelse
att gå med, och så fanns ingen annan råd än
att kungen måste ge pardon och släppa lös
prinsen.

Huru prinsessan egentligen hade sluppit in
i det svarta hålet, det kunde ingen bli klok
på. Kungen hade själv nycklarna därtill, och
han lät leta igenom det i alla vrår. De enda
gångar, han fann därinne, voro råtthålen, och
dem lät han noga stoppa igen, fastän han väl
kunde förstå, att huru liten prinsessan än var,
så hade hon inte kunnat krypa genom ett
råtthål. Emellertid slog det aldrig fel, att så
snart en av prinsarna blev kastad i det svarta
hålet, vips var prinsessan där också, och
själve kungen kunde ej få ut henne därifrån,
förrän hon fick brodern med sig.

Men det var icke blott sina bröder, som
prinsessan hade medlidande med; hon kunde
på det hela taget aldrig stå ut med att se
någon sörja eller lida.

En dag kom kungen in i sin lilla dotters
rum, där hon satt och lekte med sina dockor.
Han hade en flagga under vardera armen, en
röd och en vit.

— Vad  skall  du  med flaggorna? frågade
prinsessan.

Då sade kungen, att nedanför slottet hade
man nyss rest en galge, och i den skulle man
hänga en man, som hade begått den
förfärliga förbrytelsen, att han skjutit en råbock i
kungens skogar, emedan han ej haft något
att äta. Och nu skulle kungen ge tecken från
fönstret, när den stackars karlen skulle hissas
upp.
— Ser du här, mitt hjärtegryn, sade han,
när jag svänger denna eldröda flagga framför
fönstret, så är karlen vips uppe i galgen,

—  Och den vita flaggan? frågade
prinsessan. Vad skall du göra med den?

—  Med den skall jag vifta, om jag vill ge
nåd, sade kungen. Men det kan nu alls inte
komma i fråga. En sådan slyngel, som har
skjutit i mina skogar!

Prinsessan hade tagit den röda flaggan och
stod och tummade på den.

—  Ack, kära far, sade hon, ge mig den
vackra flaggan till ett förkläde. Jag har just
önskat mig ett förkläde i den färgen.

Ja, hon skulle nog få ett förkläde i den
färgen, sade kungen, men inte denna flagga,
ty nu skulle han ju ha den till att vifta med.
Men prinsessan hade med ett ryck rivit
flaggan av stången och stuckit in den under sitt
skärp, så att den hängde ner över hennes lilla
mage.

— Se, så bra den klär mig, lilla pappa
kung, sade hon och slätade på den. Låt
mig nu också få vifta med fanan! Och innan
kungen visste ordet av, var hon uppe i
fönstret, och där stod hon och svängde den vita
fanan högt i luften. De sågo, huru man löste

repen på den bundna karlen, och huru han
genast kilade bort, allt vad tygen höllo.

— Det var roligt! sade prinsessan och
skrattade. Det ska vi göra om igen.

Och hädanefter var det kungens bästa nöje
att gå in till prinsessan med den vita flaggan,
när någon skulle föras till döden. Han tyckte
visserligen, att det var ofantligt nöjsamt att
hänga eller hugga huvudet av alla, som på
minsta sätt hade gjort honom något emot,
men han tyckte, att det var ännu roligare att
se sin lilla flicka stå i fönstret och vifta av
alla krafter med den vita flaggan. Hon såg
så lycklig ut, att kungen alldeles glömde, vad
som försiggick där nere. Han satt blott och
glodde på henne med sina stora påskäggsögon,
tills han rent av fick tårar i dem.

Och när sedan den lilla flickan kastade
sig i hans armar och sade:

— Du är den bästa far i hela världen! —
ja, då kunde han gärna låta alla krypskyttar
löpa till världens ände.

Men de sex prinsarna blevo mer och mer
missnöjda med sin far.

— Vi ha ingen lust att behandlas som
lindebarn, då vi äro så stora och breda och tjocka,
som vi äro, sade de och blevo röda i synen.
Och det kokade i dem, som ärter koka i en
gryta, tills det slutligen var nära att koka
över. Det fanns också många andra
människor, som inte kunde tåla kungen, och som
voro trötta på hans stränga regemente, och i
all tysthet samlade prinsarna en stor här; med
den ämnade de gå i krig mot kungen och ta
riket ifrån honom.

Men alla bröderna voro ense om, att det
inte skulle gå dem väl, om de inte finge sin
lilla syster med i sitt parti.

— Vi måste ha den minsta med! sade de
sins emellan. Hon är lyckobarnet och skall
bringa oss lycka. Kommer hon inte med, så
blir det ingenting av det hela.

Och så skickade de den äldste av dem
bort för att tala med prinsessan.

Han fann henne långt nere i
slottsträdgården, där hon satt uppe i ett körsbärsträd och
åt körsbär.

— Kom ner lilla syster! sade prinsen och
gick tätt intill stammen. Jag vill säga dig
något.

— Varför har du harnesk och hjälm?
frågade prinsessan uppifrån trädet.

— Man kan ju inte veta, om det blir krig,
svarade prinsen.

— Varför har du spjut och stridshandskar?
frågade prinsessan.
— Emedan jag skall ut och slåss, svarade
prinsen.





— Och vem skall du slåss med? frågade
prinsessan.                                               

— Med en, som är min far och kung, men
som jag varken vill ha till far eller kung
mera. Vi ha fått mer än nog av hans
regemente.

— Varför säger du det till mig? frågade
prinsessan.

— Emedan du skall komma med och
hjälpa oss, sade prinsen. Du är lyckobarnet,
som skall gå i spetsen, annars blir det
ingenting av det hela.

— Kan ni vänta litet? frågade prinsessan.

— Jo, hur länge ska vi vänta? frågade
prinsen.

— Å, bara tills det körsbärsträd, jag sitter
i, blir ett plommonträd, sade prinsessan. Så
snart jag märker, att jag får plommonkärnor
i munnen, kommer jag ner för att slåss med
min egen gamle far.

Ja, då måste prinsen lomma av med det
beskedet, ty så länge kunde han ju omöjligt
vänta. Och så samlade prinsarna sin här och
underrättade kungen, att de väntade honom
på den stora slätten för att slåss med honom.

Kungen var nära att ramla omkull av
överraskning, då han fick detta bud. Han levde
i den tron, att alla hans söner och för resten
alla människor älskade och beundrade honom
alldeles ofantligt. Nu kommo de och ville 
slåss med honom med honom, vars make
icke fanns i hela världen. Han skakade i hela
kroppen, då han drog brynjan över huvudet
och spände svärdet om livet. Men skulle han
i krig, så skulle han naturligtvis ha sin minsta
med sig; han var säker på, att det skulle gå
rent galet, om hans lilla dotter ej var hos
honom.

Så gick han ner i trädgården och fann
prinsessan vid dammen, där hon satt och
metade guldfisk.

— Skynda dig, ropade kungen. Skynda
dig, mitt sockergryn! Nu ska vi två ut och
slåss med alla dina vanartiga bröder. Om du
blott är hos mig, så kan du vara säker på,
att vi ska slå dem sönder och samman.

— Kan du vänta litet? frågade prinsessan;
hon satt och såg på metspöt.

— Hur länge vill du då låta mig vänta?
frågade kungen otåligt.

— Jo, så snart jag märker, att en valfisk
nappar på kroken, så skall jag skynda mig
ut för att slåss med mina egna bröder, sade
prinsessan. 

— Vad är det för prat? frågade kungen,
men prinsessan svarade icke, hon satt stilla
som en staty och metade.

—  Ja, kommer du inte, så är jag tvungen
alt gå, sade kungen och trampade oroligt;
han hörde redan stridslurarna på avstånd. Men
prinsessan rörde sig icke ur stället.



Så möttes kungen och hans sex söner på
den stora, gröna slätten. På den ena sidan
stod kungens här, och mittför hade prinsarna


ställt upp sina män. Luften var strålande
blå, icke en vind rörde sig, och mitt på
himmeln stod solen och gapskrattade åt de
små dumma människorna, som alltid skola
slåss.

Nu ljöd trumpetsignalen från prinsarnas
här. De smattrade så utmanande: Tra-tatatal
Tra-tatata! Och det svarade genast från
kungens här: Tra-tatata! Tra-tatata!

I samma ögonblick flögo alla de tusen
svärden ur skidorna, hästarna stegrade sig, och
krigarna fällde lansen. Men just som de
bägge härarna skulle rycka fram mot varandra,
fick man sikte på något vitt, som kom ilande
över slätten.

— Det är bara en vit blomma, som vinden
blåser på, sade prinsarna. Vad gör det, om
vi trampa på en blomma?

Men det vita kom flygande närmare.

— Det är en liten vit fågel, som har blivit
skrämd av vapenlarmet, sade kungen. Vem
drar i betänkande att rida över en fågel?

Men det var, som om de dock allesamman
anade, att det var något annat, ty ingen rörde
sig ur stället. Och det var också något annat;
det var den lilla prinsessan, som kom
springande med utslaget hår och högt uppräckta
armar. Och då hon kommit in mitt emellan
de bägge krigshärarna, alldeles mitt på den
gröna slätten, kastade hon sig pladask ned på
ryggen, och där blev hon liggande med
utbredda armar.



— Slåss nu med varandra, så myckel nil
vill! Min far och mina bröder behöva ju
bara rida fram över mig.

Men bägge krigshärarna blevo stående
orörliga, som om de varit gjutna i brons; ingen
ville vara den förste, som red fram över
prinsessan. Och hon låg kvar i tolv timmar
utan att röra sig och såg upp mot solen. Men
just då solen gick ner, sprungo alla prinsarna
av hästarna och föllo på knä för kungen och
bådo om förlåtelse.

Kungens ansikte såg ut som tordön och
ljungeld; han ville helst ha spetsat dem alla
sex på sitt spjut, men prinsessan ropade från
slätten, där hon låg:

— Jag reser mig inte, förrän du ger dem
din förlåtelse — hör du, far?

Ja, vad skulle kungen göra?

— Nåja, för hennes skull då! sade han och
stack svärdet i skidan. Hör ni, vargungar!
Den minsta ber för er, och det kan jag inte
motstå. Jag ger er min förlåtelse.

Och i detsamma kastade alla krigarna
sina många tusen svärd på marken, så att det
gnistrade och brakade som ett åskväder.

Då reste prinsessan sig och gick bort till
sina bröder.
 — Lova ni, att aldrig göra så mer? fråga
de hon och såg mycket allvarlig ut.



— Ja, aldrig, aldrig! svarade de i munnen
på varandra, och så lyfte de sin lilla syster
högt på sköldarna.

— Jag vill också lyfta! sade kungen, men
han skalv så i knäna av all den ångest och
vrede, han hade genomgått, att han knappt
kunde stå på benen. Då vill jag åtminstone
få bära din näsduk, sade han till prinsessan,
och prinsessan lät genast sin näsduk falla.

Under full musik drogo sedan de bägge
krigshärarna in i staden. I mitten gingo de
sex prinsarna och buro den minsta högt på
sköldarna, och efter traskade den gamle
kungen, som bar hennes näsduk.

Teckningar av JOHN BAUER.






Ill. Louis Moe
Lille Kisse.



Det var en gång en liten gosse, som
hette Per. En dag gav hans pappa
honörn en krona.

— Du är en flitig och snäll
gosse, sade fadern. Därför skall
du ha denna krona. Nu kan du
köpa dig därför vad du vill: ett konungarike
eller en påse med choklad. Du kan själv
bestämma, vad du helst vill ha.
Per hade nog mest lust till ett konungarike,
men det allra minsta, som man kunde få,
kostade mer än en krona och femtio öre, och då
måste han uppge tanken därpå.

Och en påse med choklad nej, det ville
han inte köpa, för då visste han, att han
innan kvällen skulle ha slukat alltihop, och
då var ju det nöjet slut. Skulle han köpa
något för en hel krona, då skulle det vara
någonting, som kunde räcka åtminstone ett
år, och allra helst något, som var levande.

Nu var det så, att på vägen till skolan gick
Per genom en gränd, där det var en bod i
källarvåningen. Mannen, som rådde om boden,
stod vanligtvis på den lilla trappan, som ledde
till källaren, och såg på de förbigående.

Det var en sådan konstig karl, liten och
mörk med ett rött ansikte, en lång haka och
en mycket krokig näsa. Vinter och sommar
hade han en liten mössa av svart kattskinn
på sitt kolsvarta hår, och så hade han ett par
små plirande svarta ögon. Han log alltid ett
brett leende upp till båda öronen, men ett
leende, som inte uttryckte någonting.
Vanligtvis kallades han »råttfångaren», och det
berodde nog därpå, att han i fönstren hade små,
små träburar, i vilka det fanns instängda små
vita råttor med ljusröda nosar, eldröda ögon
och röda tassar. De sprungo fram och åter i
sina burar och drogo sina smala vita svansar
efter sig.

Men det var inte endast råttor, som mannen
hade att sälja. Han hade också små träburar
med sångfåglar, stackars små fåglar, som
knappast kunde lyfta sina huvuden i de trånga
burar, vari de voro innestängda. Det fanns
både lärkor och steglitsor och näktergalar, men
ingen av dem alla sade så mycket som »pip».
De hoppade och hoppade med små tunga hopp
från den ena pinnen till den andra, eller ock
sutto de tysta utan att röra sig och sörjde
över sitt förtvivlade öde. Så fanns det också
en bur med ett hjul, vari en ekorre sprang
runt utan att stanna. Den hade sannolikt
blivit kollrig av att åka så där i en evig
karusell. Den störtade iväg med svansen i
vädret och ögonen på skaft av fasa.

Utom djuren fanns det i den lilla boden en
besynnerlig, virrig blandning av de mest olika
saker. När allt kom omkring, var mannen,
som ägde den, nog egentligen pantlånare, ty
alla bord och hyllor voro fulla med gamla
kläder, porslin och glas, silversaker, klockor,
armstakar och möbler.

Ja, det fanns till och med ett och annat
vackert gammalt smycke, som nog inte varit
så lätt att skilja sig vid för den, som en gång
ägt det. Man såg på alla dessa olika saker,
som här så oväntat hade kommit i varandras
sällskap, att de härrörde så väl från fattigt
folk som från människor, vilka en gång hade
sett bättre dagar. Det var nöden, som hade
drivit dem alla att taga sin tillflykt till
källarboden, och här hade de för en spottstyver
sålt det bästa, de hade, till råttfångaren. Det
hade nog gråtits många tårar över alla dessa
gamla saker; nu låg det blott damm över dem,
och råttfångaren stod som herre och ägare
till skatterna och log upp till båda öronen med
sitt breda, intetsägande leende.

Lille Per hade aldrig varit nere i källaren,
där han ju inte hade något att göra. Men
han hade ofta stannat utanför fönstret för att
se på fåglarna och råttorna och på den stackars
ekorren, som störtade iväg i sitt hjul. Då
hade alltid råttfångaren lett emot honom och
sagt: 

— En liten fågel? En liten råtta? Har inte
lilla herrn lust att köpa ett av mina små söta
djur?

Men då hade alltid Per gått sin väg utan
att svara.

Nu var det emellertid så, att på sista tiden,
då Per hade gått förbi källaren, hade alltid
råttfångaren stått på trappan med en liten vit
katt mellan händerna. Det var då egentligen
en kattunge, ty den såg ut att vara mycket
ung, och den var alldeles förtjusande söt. Den
var mjölkvit över hela kroppen, blott den
yttersta svansspetsen var svart, och så hade
den en liten svart fläck över ögat. Själva
ögonen voro gröna och pupillerna smala som
streck. När den plirade mot dagen, försvunno
de nästan alldeles. Mannen höll alltid
kattungen mellan händerna, som om den varit en
mjuk boll, men när Per gick förbi, lyfte han
den upp emot honom och sade:

—  Har unge herrn sett en mera förtjusande
kattunge? Och vad den kan göra för
krumsprång!

Och så släppte han kattungen ned på
stenläggningen och fick den att hoppa efter en
gammal trasa, som han hade bundit i ett
segelgarn. Den dansade på bakbenen, vred på
svansen och slog med framtassarna som den
näpnaste lilla dansös.

— Det är ett märkvärdigt vackert djur, sade
råttfångaren, och den kommer nästan inte alls
att bli större.Det är en sällsynt ras, som det
är mycket svårt att få tag i. Jag tycker, att
lilla herrn skulle köpa katten.

Ja, därtill hade nog Per egentligen stor

Ill. Louis Moe
Han dansade på bakbenen, vred på svansen och slog
med framtassarna som den näpnaste lilla dansös.

lust, och ju mer han såg på den, dess mera
önskade han, att den vore hans. För varje
dag tänkte han alltmer härpå, och slutligen
blev han en morgon stående utanför källaren
och frågade råttfångaren, vad han ville ha för
kattungen.

Den är mycket värd, svarade mannen.
Han plirade med sina små svarta ögon och
slickade sig om munnen. Men jag tror, du vill
vara god emot den och ta vård om den. Du
skall få den för fem kronor.

Per vände sig och gick sin väg, ty nu
förstod han ju, att han aldrig skulle få råd att
köpa katten. Men det yar måhända just
därför, han fick en så ivrig lust att äga den. Han
tänkte egentligen på katten från morgonen till
kväll, ja, om natten drömde han, att han hade
den i sin ägo och kände sig så lycklig.
Men varje morgon, då Per gick förbi
källaren, frågade mannen:

— Nå, vill du köpa katten?

Och  för varje dag  begärde han en krona
mindre.

Till slut sade han en morgon:

— Du skall få katten för en krona, men
då bedrar jag mig själv på det skamligaste.

Per tyckte nog, att det var synd om den
stackars gamle mannen, men han kunde inte
motstå frestelsen. Då han samma dag gick
hem ifrån skolan, köpte han katten för en
krona, och då han hade den i sina armar,
sprang han så fort iväg med den, som om
han skulle ha stulit den. Blott en gång vände
han sig om för att få se, om den gamle
mannen nu stod och grät, men råttfångaren stod
på sin trappa och gapskrattade.

Medan Per gick hem med katten, tänkte
han, att denne måhända inte skulle bli så väl
mottagen hemma. Men den väckte allmänt
jubel. Hans fader sade visserligen:

— Jaså, du vill hålla dig med katt! Det
blir ännu en utgift för familjen.

Men hans mamma klappade den lilla katten,
så vänligt, som om den varit ett litet barn,,
och hans systrar omfamnade och kysste den
så häftigt, att de höllo på att kväva det
stackars djuret. Kisse jamade högt av
missbelåtenhet.

— Nu få ni inte ha den längre, sade Per.
Det är min katt.

Och därmed tog han katten med sig in i
sitt eget rum. Men från den dagen voro alla
Pers tankar hos katten.

I skolan kunde han ju inte ha den med,
men hela tiden satt han och längtade efter
den, och genast han kom hem, störtade han
in till den för att säga den god dag, innan
han sagt god dag till sina föräldrar och sina
systrar.

Om kvällen brukade familjen samlas i
vardagsrummet, där mamma och flickorna sutto
vid lampan med sina handarbeten, till dess
pappa kom in för att dricka te.

Per läste nästan alltid sina läxor där. Han
tyckte, det gick så mycket lättare, när han satt
bredvid sin mamma, och om de pratade för
mycket omkring honom, stack han fingrarna
i öronen; då läto alla rösterna blott som ett
angenämt surr, som inte alls störde honom.
Nu skulle ju också katten taga del i
familjelivet. Först promenerade den tyst omkring
på golvet och såg på tavlorna på väggen. Men
det blev den snart färdig med, och så sprang
den upp på ryggen av en stol, där en av
flickorna satt, och smög sig inställsamt intill
dem. Den strök sin rygg emot deras skuldror,
kittlade dem i ansiktet med svansen och log
så sött emot dem alla.

Per låtsade katten inte alls se. Men Per
såg desto mera på den. Han följde alla dess
rörelser med ögonen, så att hans mamma
gång på gång fick säga:         

— Låt du katten sköta sig själv, Per, och
läs dina läxor!
En kväll hoppade katten upp i huvudet på
Pers mamma, rev ut hennes hårnålar och
kastade dem på golvet för att leka med dem.
Då fick den ett par duktiga rapp, men det
tyckte den inte alls om. Den hoppade upp
på bordet för att rädda sig, och så stjälpte
den ikull lampan. Lyckligtvis släcktes denna
i fallet; men det hade dock kunnat ske en
olycka, och nu fick katten inte mera vara i
vardagsrummet; den kunde hålla sig till köket
och matsalen.

Men sedan detta blev bestämt, hade Per
inte längre ro i sig. Han satt inte fem
minuter stilla vid sin bok utan skulle varje
ögonblick gå för att se till katten. Slutet på detta
blev, att han och katten fingo matsalen att
uppehålla sig i, till dess Per hade lärt sig
sina läxor. Han försäkrade, att katten inte
alls störde honom.

Per satt vid sin bok, och katten satt alldeles
tyst på bordet framför honom. Men då det
hade gått tio minuter, började katten gäspa
högt. Per förstod så väl, att den sade:

— Är det verkligen din mening att låta mig
sitta här och ha så innerligt ledsamt, medan
du läser i den dumma boken?

Ja, då fick ju Per trösta den litet och
började leka med den. Och katten fann på
alla möjliga skälmstycken; den slog volt över
boken och dansade polka på bordet. Den fick
Per att leka »tagare» eller kurra gömma, då
den gömde sig bakom gardinen. Men bara
man hörde steg, satte katten sig anspråkslöst
på ett hörn av bordet, slöt igen ögonen och
såg olycklig ut, så att Pers mamma, som steg
in, trodde, att Per var helt och hållet
upptagen av sina läxor.

Ill. Louis Moe


När Per skulle gå till skolan, hittade katten
alltid på ett eller annat knep för att få komma
ut och springa efter honom, och den stod och
väntade på honom utanför skolporten, när
han skulle gå hem. Det visste Per hela tiden,
när han var i skolan, och han bara satt och
längtade efter katten. Han, som förut varit
en så flitig och uppmärksam gosse, han hade
nu intet annat i sitt huvud än den lilla katten
med de gröna ögonen och den lilla roliga
svansen.

Vad som förvånade Per var det, att katten
inte alls förblev så liten, som råttfångaren hade
sagt. Tvärtom växte den så fort, att den
snart var lika stor som ett litet lamm. Och
hungrig var den från morgon till kväll. Den
nöjde sig inte alls med den portion mjölk och
de obetydliga kvarlevor, som man gav den i
köket. Vid måltiden smög den sig in och
lade sig under Pers stol, och han stack till
den allt, som han kunde undvara av sin egen
portion, ja ofta ändå mera. Katten skulle första
och främst vara mätt, om också Per själv fick
gå hungrig från bordet. Den ville gärna ha
stora stycken fisk, och grädde älskade den
högre än allt. Den blev allt fetare och fetare,
och Per blev för varje dag magrare.

Om natten låg katten ovanpå täcket i Pers
säng. Till att börja med gav den litet plats
om Per vände sig i sängen, men det dröjde
inte länge, förrän den blev mera anspråksfull.
Per kunde inte så mycket som röra en fot,
förrän katten gjorde anmärkning.
— Ligg stilla, dumma pojke, sade den. Du
stör min sömn!

Om Per någon gång var bortbjuden till en
kamrat, hade han alltid katten med sig. Den
tyckte inte om att bli lämnad ensam hemma.
Och Pers kamrater sade lill varandra:

— Nu kommer han åter där med sin fjolliga
katt!                       

Under sommarferierna var Per helt och
hållet upptagen av katten. Förut hade han
sett på havet och skogen och roat sig med att
ro och fiska och samla växter till sitt
herbarium, men nu var det alltsamman glömt,
därför att katten gjorde anspråk på hela hans
uppmärksamhet. Den började regera över
honom, så att han icke vågade vara olydig
emot den. Om katten hade en annan mening
än han, sade den med gnistrande ögon:

— Var god och gör, som jag säger, annars
klöser jag dig i ansiktet.

Det var förskräckligt, så den katten växte!
Nu var den så stor som en kalv. När folk
såg Per komma med den på vägen, sade de
inte längre:

— Där kommer Per med katten — utan:
där kommer katten med Per! 

En kväll, då Per kom in för att gå och
lägga sig, såg han, att det redan låg någon i
sängen. Det var katten, som lagt sig på hans
plats och hade dragit täcket helt upp under
hakan.

— Nej, får jag be! sade Per. Del är dock
för galet. Min sovplats vill jag ha i ro.

— Muckar du? sade katten och lyfte huvudet.

Dess ögon glödde som eldkol, och den visade
alla sina vassa tänder.

— Jag ligger, där jag ligger, och jag rör
mig inte. Du kan lägga dig på golvet eller
var helst du behagar; det är alldeles likgiltigt,
bara jag har det bra. Och gör du invändingar,
då biter jag näsan av dig.

Och så reste den på sig och sköt rygg. Dess
rygg räckte helt upp till taket. Då blev Per
så rädd, att han gick och lade sig på trappan.

— Katten får inte vara här längre, sade
hans far en dag. Den är ju snart så stor som
en elefant. Den får ju knappast plats i hela
våningen, det otäcka djuret!

Ja, då fick ju katten och Per skiljas.

— Men vi mötas ute, sade katten, och
glodde hemskt på Per, och du är så god och
ser till, att jag får, vad jag behöver, annars
kommer det att gå dig illa!

Det ryste i Per, ty han förstod ju gott, att
katten kunde ta livet av honom med ett
enda slag.
Det var en svår uppgift, den stackars Per fick,
att föda detta odjur, som beständigt växte och 
beständigt ville ha mera mat. Han vågade
knappast äta för att kunna bringa katten allt, den
fordrade, och snart räckte inte hans egna portioner till.

Ill. Louis Moe
— Du kommer alltid med den fadda fisken,
sade katten. Eller soppkött! Tror du en katt
som jag äter soppkött? Jag börjar längta efter
levande kött, varmt, rött blod. Jag vill
ha råttor, allrahelst den sortens små vita
råttor som mannen i källaren har. Dem får
du lov att köpa till mig; jag väntar dem i
morgon.

Därpå smög katten sig bort, in på
Djurgården, där Per hade mött den. Han såg efter
den med förskräckelse; den hade blivit lika
stor som Biologiska museet.

Ja, vad skulle Per göra? Han fick ju lov
att skaffa pengar, så att han kunde köpa
råttor, och han stack kniven in i sidan på sin
spargris och klämde ut den ena femöringen
efter den andra. Då han kom till
råttfångarens bod, stod den besynnerlige mannen
liksom förut på sin trappa.

— Jaså, du vill ha råttor! sade han, då Per
hade frågat, vad de kostade.

— Det är väl till katten? Hur är det för
resten med den, stackars liten?

Jo, den mådde bra, sade Per, men den hade
nästan blivit väl stor.

— Det inbillar du dig nog bara, sade
mannen. När man ser någon varenda dag, då
kan man inte riktigt bedöma, om han ändrar
sig. Den är nog lika söt, som när du köpte
den ...

— Ja, den är förtjusande, svarade Per, han
vågade inte säga annat.

— Eftersom det är min lilla älsklingskatt,
som skall ha råttorna, sade mannen, så skall
du få dem för gott köp. Jag har nu också så
många av dem. Och Per fick fyra råttor för
tjugofem öre.

Då han kom med dem till katten, tog den
alla fyra i en munsbit.

— Det var litet men extra fint! sade Kisse
och slickade bort blodet från munnen.
Alltså i morgon en ny portion, men du kan gärna
ta sex.

— Sex, kom ihåg det! upprepade den och
vände sig. Om du lurar mig, kommer du att
ångra det.

Och katten vandrade bort mellan träden.
Per tyckte, att det var den stora klockstapeln
på Skansen, som var ute och promenerade.

Han hoppades, att nu när de snart skulle
flytta på landet, katten måhända inte skulle
finna honom, men det lurade han sig allt på.

Första dagen han var ute och gick, såg han
något vitt på avstånd.

— Kan det vara Saltsjöbaden? tänkte han.
Men det ligger ju inte alls åt det hållet.

Det var inte  heller Saltsjöbaden.    Det var
katten.

Ill. Louis Moe

— God morgon, lille
Per! sade den. Är här
inte ljuvligt på landet?
Och här ha vi ju den
färska fisken strax
bredvid att tillgå. Jag
väntar ett gott mål denna
eftermiddag. Men du
ser så modfälld ut? Mår
du inte riktigt bra?

— Å, det går ingen
nöd på mig alls,
svarade Per och
försökte le.

Men han var allt 
annat än glad. Nu
visste han, att all hans tid
skulle gå åt för att
skaffa mat åt katten.

Varje dag måste han
in i skogen med fisk
åt den. Han sparade
av sin egen middag,
han köpte, han
fiskade, ja, han sålde till och med saker, som han
rådde om, för att katten skulle få färsk fisk,
och ändå var den inte nöjd. En dag sade
den:

 — Nu har jag kväljningar av all den
myckna fisken; jag har fått en sådan lust till
fågelstek. Jag har försökt få tag i en eller
annan fågel här i skogen, men de flyga ifrån
mig; jag har blivit så tung i mina rörelser.
Du får lov att skaffa mig fågel. Jag vet, att
din mamma har en bur med tre kanariefåglar,
som hon är så kär i. Jag hade också ett gott
öga till dem, den tiden jag tillhörde familjen,
men det var alltid igenlåst om de små
läckerbitarna. Men för dig är det ju en lätt sak
att få tag i dem och bringa dem till mig. Jag
vill ha dem till frukost i morgon.

Per stirrade på katten. Kunde den
verkligen tro, att han skulle ha hjärta att stjäla
sin mors kanariefåglar, som voro hennes tröst
och glädje, och som sjöngo så vackert för henne.

— Du glor! sade katten. Vad glor du på!
I väg med dig! Och i morgon väntar jag dig
på den höga klipphällen vid Baggensfjärden.
Här är så hett i skogen. I morgon vill jag
äta frukost i frisk luft.

Per gick hem och var mörk i hågen. Han
var lika säker därpå, som att han hette Per,
att katten skulle ta livet av honom nästa
morgon, om han inte kom med fåglarna.
— Ja, så får han väl riva ihjäl mig, tänkte
han. Jag vill hellre dö, än jag vill göra mor
den sorgen att ta hennes fåglar.

Tidigt nästa morgon gick Per upp på
hällen. Det var en skön klar dag, och
vattnet slog i stora böljor in emot stranden. Det
var just en sådan morgon, då man får riktig
lust att leva. Men Per förstod ju, att nu skulle
han snart dö.

Uppe på klippkrönet satt katten, stor som
ett fyrtorn, och såg ut över vattnet.

— God morgon, gubbe lilla! sade den. Nå,
var har du fåglarna?

— De sitta i buren hos mor, svarade Per,
och där ska de bli sittande och sjunga, så
länge de ha en ton i halsen!

Kattens ögon blixtrade som lyktorna i ett
fyrtorn. Den sköt rygg och visade tänderna
och spärrade ut alla klorna; ingen vild tiger
kunde se mera förskräcklig ut.

— Är det på det viset, du lyder mig? röt
den och skakade av ilska. Du lilla eländiga
människobarn! Nu skall jag riva dig i
tusen bitar och äta upp dig i ett enda nafs, som om
du vore en ömklig kanariefågel.

Ögonen glödde som solar, och gapet
öppnade sig som en masugn. Så kröp den ihop
för att göra ett språng emot Per, men han
blundade och lät sig falla på marken, och
så rutschade han lika snabbt som en kula ned
för klipphällen. Nere vid vattnet var en liten
pilbuske. Den högg han krampaktigt tag i
och gömde sig under dess grenar.

Då katten såg Per försvinna, blev den
alldeles vild och galen. Den tog sats och
störtade sig efter honom med ett väldigt språng.
Men i ilskan hade den inte beräknat skuttets
längd. Den föll inte ner vid foten av berget
utan flög över hundra meter långt ut i
Baggensfjärden. Den slog och plaskade i vågorna,
så att skummet stod som ett vattenfall upp
emot skyarna. Men att simma är nu inte en
katts starka sida. Den sjönk och kom upp
och sjönk åter, medan vågorna vände upp och
ned på den som en boll och vräkte den långt
ut i havsströmmen — och där drev den nu
som en grå klump emot djupet.

— Vad är det, som kommer där? frågade
folk, som stod på ångbåten till Saltsjöbaden,
och pekade emot katten.

— Det är bestämt »Hajen», vår
undervattensbåt, svarade kaptenen. Det ser man
tydligt. Inte spår till tackling! 

Per satt länge och darrade under
pilbusken, men då han såg katten försvinna som en


Ill. Louis Moe
Då katten såg Per försvinna, blev den alldeles vild
och galen.
prick långt ute i vågorna, reste han sig och
sprang hem, så fort han förmådde.

Så lätt hade han inte känt sig på länge.
Luften slog honom så friskt om kinderna, och
han tyckte, att både jord och himmel hade
fått ett nytt och gladare utseende.

Han kom störtande in till sin mor och
ropade alldeles andfådd:

— Mamma! Mamma! I dag får du ge
mig en riktigt väldig portion frukost, för jag
är så nedrigt hungrig!

Teckningar av LOUIS MOE.







Pelle Skrävlare.



Det var en gång en junker, som hette
Peter Alexander Cesar von Skrytenhjelm.

Som man vet, äro Skrytenhjelmarna en 
stor och utbredd släkt,
och det finnes knappt någon, som
till den grad håller på sin släkts betydelse som
Skrytenhjelmarna.

Det var brukligt i denna släkt sedan gamla
tider, att varannan av familjens överhuvud fick
namnet Peter och varannan fick namnet Lars,
och så fogade man därtill en lång förgylld
svans av namn efter behag.

Det borde väl icke vara så särdeles svårt
att döpa sin son till Peter eller Lars, men
Skrytenhjelmarna fäste stor betydelse vid detta
bruk, och hellre än att de skulle ha gått i
oordning med dessa namn, så att en far och
en son båda skulle ha kommit att bära samma
namn — ja, hellre skulle de ha låtit klippa
näsan av sig.

Junker Peter Alexander Cesar von
Skrytenhjelms far hette Lars, och då kunde ju
sonen omöjligt få ett annat namn än Peter,
och detta namn var han så stolt över, som om
han skulle vara den enda Peter på hela Guds
gröna jord.

För övrigt hade han då icke mycket att
vara stolt över, ty han var fattig som en
kyrkråtta.

Skrytenhjelmarna hade under många år
levat vida över sina tillgångar, och nu återstod
icke mera av deras egendomar än en
potatisåker och mitt i den ett litet rött trähus, där
junker Peter bodde.

Men det hindrade honom icke att kalla
potatisåkern för »godset» och trähuset för
»Skrytenborg». Allt vad han hade att leva
av var de fattiga hundra riksdaler, som 


potatislandet inbringade honom; jo det är sant,
så hade han ju också gratis potatis — och
det rimmar till på köpet.

Där satt han nu i sitt Skrytenborg och åt
sina potatisar och vred sina mustascher och
såg ut på sitt gods, och så hette han ju Peter;
men då och då sadlade han sin häst och red
ut bland den övriga simpla mänskligheten.

I ett skjul hade han nämligen en gammal
märr, som han en gång bytt sig till för en
tunna potatis. Han hade kallat den Bukefalos
efter Alexander den stores häst, ty junker
Peter hette ju också Alexander.

Det var en vacker sommardag han sadlade
sin Bukefalos, svingade sig upp på den och red
bort längs landsvägen, som ledde till byn, där
det skulle vara marknad. Då han hade
kommit ungefär halvvägs, fick han se en skara
unga män, som redo i raskt galopp ett stycke
framför honom, och han beslöt att i nåder
göra dem sällskap en stund.

De unga gossarna sågo, huru Peter slog
sina sneda stövelklackar i hästens sidor —
det skulle betyda, att han sporrade den — och
red rak i ryggen fram emot dem.

— Se! sade en av dem till de andra. Där
kommer Pelle Skrävlare! Han vill nog hänga
sig på och göra sällskap. Låt oss sätta i väg
i galopp, så slippa vi honom!




 — Nej, tvärtom, sade en annan. Låt oss
vänta och hälsa på honom! Och vill
han rida med oss, så dess bättre.
Ingen är så rolig att höra på som
Pelle Skrävlare. Jag har historier
för åtta da'r, bara jag har
varit tillsamman med
honom en timme.

— Kallar du honom
rolig? frågade en tredje.
Jag blir så arg, när han
börjar med sitt skrävel, att
jag rakt hade lust att smörja
upp honom. Vem ger
honom rätt att sätta näsan i
vädret och tro sig bättre
än alla andra?

— Ja, men betänk, sade
den fjärde, att han är en
Skrytenhjelm! Han är lika
full av skryt som en pump
av vatten: bara man rör
pumpstången, så strömmar det.

— Låt oss nu i alla fall ta artigt emot
honom, sade den femte. Låt oss inte visa,
att   vi ha honom till narr. Låt oss med stor



vördnad och uppmärksamhet höra på, vad
han har att meddela. Det skall bli roligt att
en gång få se, hur långt han kan gå, när
man låter honom hållas.

—  Gott! sade den sjätte. Det är jag med
om. Men går det för långt, svarar jag inte
för mig själv. Det har många gånger kliat i
fingrarna på mig av lust att låta min piska
dansa utefter hans rygg.

—  Akta dig! sade den sjunde. Pelle
Skrävlare är mager som en sill. Ett par allt för
raska rapp kunde snart ta livet av honom.

— Nej, sade den åttonde och höll in sin
häst. Nog ska vi låta honom skrävla i det
längsta. Men kom bara ihåg, att ingen kallar
honom Pelle Skrävlare, när han hör det, hans
namn är junker Peter.

— Se god dag, herr junker! sade han i
detsamma och tog vördnadsfullt av sig mössan,
ty junkern hade kommit alldeles nära dem.
Alla de andra höllo också sina hästar i rad,
togo vördnadsfullt av sig mössorna och
hälsade god morgon.

—  God morgon, god morgon, goda vänner
och krigskamrater! sade junker Peter och tog
med två fingrar till sin hatt, där han hade
tre tuppfjädrar fästade vid en byxknapp. Vart
gäller resan denna  morgon? Ja, gör er inte
besvär, tillade han och viftade nådigt med
handen, jag har ingenting emot att rida i led med
de främsta av er. Nå, vart gäller resan?

Han styrde in sin häst bland dem av
ryttarna, som anförde tåget.

— Jo,  vi  ämnade oss till marknaden för
att köpa hästar, svarade en av dem.

—  Ja, ja, jag förstår, sade Pelle. Och det
kunde väl behövas, att ni skaffade er några
ordentliga ridhästar i stället för de krakar, ni
nu rida. Vad mig angår, kan jag knappt se
på en annan häst, så länge jag har min
Bukefalos — och han klappade den gamla märrens
knotiga rygg.

—  Jo, han är rar! viskade en av gossarna
bakom honom. Kalla våra goda hästar för
krakar! Det skulle jag allt vilja ge honom för.

Men en annan av ungdomarna frågade
honom:

—  Var har egentligen herr junker Peter fått
sin härliga gångare?

—  I min faders stall, lilla vän, svarade Pelle.
Bland andra dyrbarheter, som tillhörde
slottet, fanns också denna arabiska skimmel. Det
var min farbror, som på ett fälttåg genom
Tunis fick den som vängåva av storsultanen.
Han visste ju, att Skrytenhjelmarna aldrig
kunna rida annat än en arabisk häst. Det
är kanske en liten svaghet i vår släkt — låt
oss kalla det så! Pelle log. Men jag
försäkrar er, mina vänner, att hellre än att sitta på
en av de kor, som ni kallar ridhästar, ville
jag gå till fots som en tiggare. Skrytenhjelmarna
äro nu en gång så. Kungligt eller ingenting
alls!

— Nej, nej! viskade åter en av gossarna
bakom honom. Om jag ändå finge ge honom
en hälsning från sultanen, så att han flög av
den där arabiska märren!

—  Tyst, tyst! sade en annan. Du får höra
bättre ting än det! Och i det han vände sig
till Pelle, sade han:

—  Det är inte bara hästar vi tänka handla.
Vi tänka också köpa mössor och halsdukar,
västar och strumpeband, och en och annan
minnespresent till lilla fästmön.

—  Ja, passa på nu! svarade Pelle. Passa
på, att skaffa er kläder med färger och snitt,
som låter se sig. Visserligen äro ni ju alla
unga och friska, men man måste ändå försöka
att se ut som folk.

Nu var saken den, att alla de unga
gossarna hade ifört sig sina bästa söndagskläder,
buro blå vadmalsdräkter, silkeshalsdukar om
halsen och nyborstade hattar, som sutto på
ena örat.
De blevo alldeles röda i ansiktet av
förargelse över att Pelle talade så hånfullt om
deras stass, men en av dem öppnade munnen
och sade:

Ill. O A-g[=Ottilia Adelborg]
— Ja,  envar  kan ju inte vara klädd som
junker Peter.

—  Nej,  jag förstår, jag förstår! sade Pelle
och skrattade högt. Men man rår inte för, att
man har smak, och så har jag ärvt de flesta
av dyrbarheterna. Ni ser på min hatt, fortfor
han. Ja, dessa tre örnfjädrar äro en gåva
till min salig far från kronprinsen av Österrike.
De jagade ofta tillsamman i sin ungdom.

— Det var märkvärdigt, vad de
örnfjädrarna likna de fjädrar, som tuppen har i
stjärten, sade en av gossarna, som knappast
kunde hålla sig av förargelse.

—  Alldeles riktigt, min unge vän! svarade
Pelle. Alldeles riktigt anmärkt. De
österrikiska örnarna äro mycket nära släkt med
tupparna, och jag minns, att kronprinsen själv
sade till min far, då han stack fjädrarna i
hans hatt: Här, Lars! Tag dessa fjädrar som
minne av vår vänskap. Många skola betvivla
deras äkthet och taga dem för tuppfjädrar,
men du vet, att det är örnfjädrar, och detta
är mig nog. Och så grät kronprinsen.

— Ack, ja, junkern är väl klädd! Sådana
byxor, sådana stövlar och en sådan väst! Han
spärrade upp ögonen och lät dem glida över
Pelles luggslitna gamla kläder.

— Man säger, att det är kläderna, som gör
mannen, men det tycker jag är ett rent miss-
tag, sade Pelle. Vad bryr en adelsman sig
om, av vilket stoff hans byxor äro gjorda?
Nej, mina vänner; det är namnet det kommer
an på, och jag glömmer aldrig, att mitt namn
är Peter.

Han slungade ut det med en sådan kraft,
som om det hade varit en tobaksbuss.

— Ja, det förstår jag så väl! ropade en av
gossarna. Jag heter också Peter.

— Peter, upprepade Pelle och höll in sin
häst för att ge mera vikt åt sina ord. Peter,
ja! Men vilken Peter? Mitt namn är Peter
von Skrytenhjelm! Han uttalade det
långsamt och högtidligt och lade i det samma sin
utbredda hand på sitt bröst och böjde
huvudet, som om han hälsade på någon förnäm
person.

— Naturligtvis, naturligtvis! ropade de alla.
Det är en himmelsvid skillnad på en
Skrytenhjelm och en annan stackare.

— Nå! sade Pelle och gav sin häst lösa
tyglar. Nå ja! Låt oss inte tänka på detta!
Jag är ju i alla fall en människa, som har
blivit född liksom ni, och som en gång, när
jag slutat ett verksamt och berömt liv, skall
dö som ni. Men eftersom ni fäster er vid yttre
små obetydligheter, så betrakta för en gång


denna min kråsnål. Låt den gå från hand
till hand, men jag ber er, med försiktighet.

Han tog försiktigt nålen ur sin halsduk och
räckte den till den närmaste ryttaren.

Det var en underlig nål. Det var en
gammal oxeltand, som var fastsatt med lack vid
en stoppnål.

— Denna nål? frågade gossen, som tagit
emot den. Vad är — — vågar man fråga?
Det är väl en stor dyrbarhet?

Pelle bet sig betydelsefullt i mustascherna
och nickade.

— Jag skulle tro det! Jag skulle tro det!
Denna nål fick vår stamfar, storamiralen, då
han vunnit slaget vid Lepantos.

Ja, det kunde ju ingen säga något emot.
Vem visste, var Lepantos låg? Det var
troligen ännu mycket längre bort än Jönköping.

Nålen gick från hand till hand.

— Som ni ser, sade Pelle. En stor
orientalisk pärla av omätligt värde. Maken finns
endast på sultanens praktvärja.

— Jag skulle allt ha lust att ge honom en,
på kindbenet och se, om det inte kunde
komma några flera kråsnålar ut ur munnen på
honom, viskade en av gossarna. Men de
andra skrattade, så att svetten haglade av dem.

— Ni äro varma, mina vänner? sade Pelle
som med värdighet åter fäste nålen i sin
halsduk. Dagen är varm. Men vänta bara till
nästa värdshus, så bjuder jag laget runt på
skummande champagne) Jag tror det heter
duga.

Gossarna sågo på varandra. Skulle det
vara möjligt? Skulle Pelle verkligen ha fått
pengar, som ingen visste av?

De togo av mössorna och tackade.

Jo, de ville mycket gärna ha champagne.
Det var förfärligt snällt av junker Peter att
bjuda.

— Ack ja, mina vänner, sade Pelle och
viftade med handen. Det är ingenting att
tacka för. Vi Skrytenhjelmar äro födda
generösa — givmilda är visst det svenska ordet.
Vi önska ingenting högre än att se glada och
tacksamma ansikten omkring oss. Smakar
det, så kostar det, säger ordspråket. Sant!
Men detta behov att dela med sig, att så att
säga kasta med goda gåvor bland våra
medmänniskor, är just ett familjedrag hos
Skrytenhjelmarna. Själva kunna vi undvara snart
sagt allt. Vi äro män — virilus på latin.
Men för våra medmänniskor hava vi ett nästan
kvinnligt hjärta, en ömhet, som icke kan
annat än väcka beundran. Framåt, kamrater!
Låt oss galoppera till världshuset!
Det läto gossarna icke säga sig två gånger,
ty det var icke var dag man bjöds på
champagne.

Då de alla en stund efteråt stannade
framför värdshuset, väntade Pelle, till dess en
stalldräng kom ut och höll hans stigbygel, så
kastade han tömmarna till drängen och gick
själv med ståtliga steg in i den stora salen
värdshuset.

— Tag plats, mina vänner! sade han till
alla gossarna, som också kommit in och
blygsamt stodo kvar nere vid dörren. Tag plats
här kring detta runda bord!

De satte sig alla, och själv sträckte sig
Pelle på soffan och lade upp benen på det
vita överdraget, och så ropade han på
värdinnan.

— Madam! Gumma!  Kvinnsperson! Hör
hit!

Värdshusvärdinnan lät vänta på sig, och
då hon kom, var hon just icke i gott humör.
Hon satte händerna i sidan och såg på Pelle.

—  Vad är det fråga om? frågade hon. Jag
skall säga herrn, att jag är van att bli kallad
fru och inte kvinnsperson; och var så god
och drag ned sina leriga stövlar från min
fina soffa, och det genast!

— Hm! smålog Pelle. Simpelt folk! Alla

lika! och så måste han bekväma sig att sätta
ned benen på golvet.


Ill. O A-g[=Ottilia Adelborg]


— Hör nu, goda   madam — fru, ursäkta
Låt mig få en halv butelj svagdricka och
låt mig se! — fem — sex — sju — åtta glas!
Värdinnan knyckte på nacken och gick
ut, men gossarna sågo på varandra och tänkte:

— Ja, den där halvbuteljen är väl för
Peter själv; sedan kommer champagnen! —
och de slickade sig om munnen.

Jo, pytt kom någon champagne!

Pelle hällde med stor försiktighet ur den
halva svagdricksbuteljen en bottenskyla i varje
glas, och så lyfte han sitt glas och sade:

— Vi talade ett ögonblick om champagne,
men champagne är inte nyttigt. Jag tänker
på era stackars magar och på allt ont, ni kan
få av den usla champagnen, man får på en
simpel krog. Hade det varit på mitt eget slott
eller på ett förnämt hotell, ja, då hade det
varit något annat. Men en Skrytenhjelm
dricker inte förfalskat vin. Av den champagne,
ni skulle ha fått här, skulle följden endast ha
blivit magplågor, ja, vem vet — kolera och
död. Jag har hjärta för er; jag tänker på
edra mödrar, på edra söta små fästmör, och
bjuder er här med öppen hand en god och
sund svensk dryck. Skål, bröder och
kamrater! Och tack för gott sällskap! Nu tömma
vi våra glas i botten.

Ja, det var snart gjort; men sedan uppstod
en underlig hemsk tystnad.

Då de skulle gå ut, läto de Pelle gå först,
och han hörde, hur de mumlade och viskade
bakom hans rygg.

Under tystnad stego de alla till häst och
redo in i skogen. Men då de hade ridit så
långt in, att ingen från landsvägen kunde se
dem, säger en av gossarna:

— Hör du, Pelle Skrävlare! Har du
egentligen någonsin sett champagne?

— Jag vet inte, om det är mig du talar
till, svarade Pelle, men vid alla måltider i
min salig fars slott tömdes minst fem
champagnebuteljer.

— Då minns du väl också, hur
champagnekorken flög ur flaskan? Det var just så här!
och i det samma stack han sitt ridspö in
under Pelle, lyfte honom och lät honom flyga
huvudstupa ned vid vägkanten.

Här låg han på näsan i gräset, och alla
gossarna voro på en gång över honom.

— Här har du för champagnen! ropade en
och gav honom en klatsch över ryggen.

— Och här. ska du få smaka kronprinsens
örnfjädrar! ropade en annan och viftade
honom om öronen med alla tio fingrarna.

— Och här skall du få känna på en
arabisk häst!

— Och här är en orientalisk pärla från
storsultanen!
— Och här är en riktig uppsträckare för
slaget vid Lepantos!

— Och här får du den sista välsignelsen
från din stamfar storamiralen!

Ill. O A-g[=Ottilia Adelborg]


Och de pryglade och knuffade och dängde
honom, så att han trillade som en korv från
den ena sidan till den andra.

Och då de tyckte, att han hade fått nog,
satte de sig upp på sina raska hästar och
redo bort.

— Våra hjärtligaste hälsningar till hela
familjen Skrytenhjelm! ropade de och
försvunno i skogen.

Men länge låg Peter stilla och väntade på,
att alla skulle vara utom synhåll. Då satte
han sig upp och började gnida sina ömma ben
och sin genompryglade rygg.

Och där satt han ännu, då fullmånen gick
upp över skogen. Men då märkte han, att
hans dyrbara kråsnål med oxeltanden var
försvunnen. Den hade troligen fallit i gräset; och
så lade han sig framstupa och började leta
och leta.

Och fullmånen stirrade på honom, där han
låg, men han kunde icke finna den. Och han
letade och letade, och har han inte funnit
den, så letar han ännu.

Teckningar av OTTILIA ADELBORG.




INNEHÅLL.

Sid.

Ja och nej. Med 7 teckningar av John Bauer ......................... 1

När granarna tändas. Med 10 teckningar av Gisela Trapp ............. 25

Gossen, som fick vänner på vägen. Med 6 teckningar av Louis Moe .... 56

Systrarna. Med 7 teckningar av E. Nehrman .......................... 90

Tro vad ni vill! Med 6 teckningar av Jenny Nyström ................. 124

Den minsta. Med 10 teckningar av John Bauer ........................ 154

Lille kisse. Med 6 teckningar av Louis Moe ......................... 183

Pelle Skrävlare. Med 5 teckningar av Ottilia Adelborg .............. 205

























	
	
	


	
		


	
	
	


	
	
	





















De brukade gå tillsamman ned till en bäck,
som flöt genom en bergsklyfta. Där växte ett
tätt hallonsnår, och där gingo de in och åto
hallon, så att de voro alldeles röda om munnen,
när de kommo ut där ifrån. Ibland togo  
de Kristoffer med sig, men de skickade honom 
alltid i förväg, för att han skulle finna de
buskar, där bären voro mest mogna.

Så hände det en dag, att de alla tre hade
gått in i hallonsnåret.

— Gå du in bland buskarna, sade Rita till
Kristoffer, och ropa på oss, när du har funnit
en buske med riktigt många bär.

— Ja, men så måste du låna mig din
bössa, sade Kristoffer till Fridolin. Jag har
glömt min där hemma — för tänk, om jag
skulle möta bassebjörnen!

Det kunde de då rakt icke tänka, att 
bassebjörnen skulle kunna vara i närheten, men i 
alla fall fick Kristoffer bössan.

Han bröt sig in i snåret till den lilla 
bäcken, som kom sorlande fram mellan stenarna.
Där växte de allra högsta buskarna, och 
Kristoffer började plocka av de präktiga mogna
bären. Men plötsligt tyckte han, att det 
knakade så besynnerligt i grenarna, och då han
ser upp, får han syn på en björn mitt emot,

som sitter på bakbenen och äter hallon av
hjärtans lust.

Kristoffer kände, att han blev kall ända
ned i hälarna, ty han såg genast, att det var 
bassebjörnen. Den var stor som en av 
kastanjebuskarna, som växte på berget, hade grått
munskägg och bara ett öra.

Kristoffer såg på björnen, och björnen såg
på honom, och så skratta bassebjörnen med
sin breda mun och bredde ut frambenen, som 
om den ville säga:

— Nu har jag ätit så mycket hallon, att
jag har fått kväljningar. Nu skall ett stycke
friskt kött smaka riktigt gott. Kom hit du,
lilla Kristoffer!

Men Kristoffer kände så ofantligt tydligt,
att han icke hade minsta lust att bli uppäten.

Han lade bössan vid kinden och siktade så 
säkert, som han aldrig hade siktat förr, och
ut flög kulan, mitt i planeten på bassebjörnen.

Björnen gjorde ett hopp, som om den ville
säga: Det skall du få betala för! Men i 
detsamma föll den baklänges med hela sin tyngd,
så att buskarna krossades omkring den, och 
blev liggande död bredvid bäcken.

Då de andra hörde skottet, kommo de
springande, så fort de kunde, och där fingo 
de se, huru bassebjörnen låg i sitt blod.

