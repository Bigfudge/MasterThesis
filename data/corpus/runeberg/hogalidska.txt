<h1>HÖGALIDSKYRKAN</h1>

<h2>MINNESSKRIFT VID</h2>

<h2>INVIGNINGEN</h2>
<img></img>
<table o>
<td c>====================================
</table>
<h2>Stockholm den 10 juni</h2>

<h2>1 9 2 3</h2>


<h1>HÖGALIDSKYRKAN</h1>

<h2><i>MINNESSKRIFT</i></h2>





<h1>HÖGALIDSKYRKAN</h1>

<h2>MINNESSKRIFT</h2>
<table o>
<td c><big><b><sp>vid invigningen den</sp></b></big>
<td c><big><b><sp>10 juni 1923</sp></b></big>

<img></img>
<table o>
<td c><big><sp>STOCKHOLM</sp></big>
<td c>=====================================
<td c><big><sp><i>P. A. Norstedt & Söner</i></sp></big>
<td c><big><sp><i>1923</i></sp></big>
<table o>
<td c><i>Denna skrift är tryckt av</i><br><i>Kungl. Boktryckeriet P. A. Norstedt & Söner.</i><br><i>Djuptrycksplanscherna utförda av Nordisk Rotogravyr.</i><br><i>Arkitekturbilderna efter fotografiska negativ</i><br><i>av C. G. <sp>Rosenberg</sp>.</i>
<td c><img></img>
</table>


<chapter name="Högalidskyrkan">
<img><i>Högalidsberqet. Detalj ur dekorativ målning av Prins Eugen i Stockholms Stadshus.</i></img>

<table o>
<td 2 c><img><i>K. A. Eklund.</i></img>
<td c><img><i>Johan Östberg.</i></img><td c><img><i>Carl Wassén.</i></img>
<td c><img><i>Otto Ehrngren.</i></img><td c><img><i>Aug. Blomdahl.</i></img>
</table>




<table o>
<td 2 c><img><i>Ivar Tengbom.</i></img>
<td c><img><i>Th. Göransson.</i></img><td c><img><i>K. A. Riben.</i></img>
<td c><img><i>Hj. Rissén.</i></img><td c><img><i>Emil Pettersson.</i></img>
</table>
<img><i>Högalidskyrkan från väster.</i></img>
<img></img>

<i><big><b>M</b></big>ARIA MAGDALENA</i> församling, som i nyare tid
stadfästes genom Gustav Adolfs privilegiebrev av den 1
september 1626, kvarstår nu efter Katarina församlings
tudelning och Hedvig Eleonoras år 1906 genomförda tredelning
såsom den största i Stockholm med över 53.000 kyrkoskrivna
invånare. Behovet av en ny gudstjänstlokal vid sidan av
moderkyrkan har här under den senaste tiden gjort sig allt
starkare gällande, och år 1902 inkom till kyrkorådet en av
243 församlingsmedlemmar undertecknad skrivelse, vari
förslag väcktes om uppförandet av en kapellbyggnad i
församlingens västra del. Förslaget upptogs till behandling på
kyrkostämman den 27 nov. 1902, som med bifall till tanken
gav kyrkorådet i uppdrag att träffa förberedande anstalter
för dess förverkligande.

Kyrkorådets första åtgärd var att i skrivelse till
Stadsfullmäktige den 19 dec. 1902 anhålla att få tomt till denna
kapellbyggnad anvisad och upplåten. Enligt
Stadsfullmäktiges beslut den 1 dec. 1905 bemyndigades Drätselnämndens
första avdelning att åt församlingen upplåta för en
kapellbyggnad erforderligt område i parken Högalidsberget vid
korsningen av Högalids-, Lunda- och Lignagatornas förlängningar
mot en årlig hyra av tio kronor och med skyldighet för
församlingen att låta Avdelningen granska och godkänna
byggnadsritningarna.

Vid utarbetandet av dessa, vilket uppdragits åt
arkitekterna K. Elméus och G. Hermansson, vidgades emellertid
planen, och till följd därav framlade kyrkorådet på
majstämman 1907 två alternativa förslag, dels om en
kapellbyggnad för en kostnad av cirka 215.000 kr., dels om en
kyrkobyggnad för cirka 500.000 kr. Efter långvarig
överläggning vann det senare förslaget stämmans bifall, och sedan
anförda besvär av Overståthållareämbetet ogillats, stadfästes
dess beslut.

För det större förslaget gav kyrkorådet i uppdrag åt
arkitekten Konrad Elméus att uppgöra ritningar, vilka efter en
del ändringar och kompletteringar den 18 febr. 1908
översändes till Drätselnämnden för granskning. Drätselnämnden
ansåg sig emellertid ej kunna godkänna dem, varför arkitekt
Elmeus i mars 1910 inkom med nya ritningar. Då
emellertid ej heller dessa funnos lämpliga att läggas till grund för
kyrkobyggnadens utförande, uppdrog kyrkorådet den 29 maj
1911 åt en komité bestående av disponenten Carl Wassén,
ingenjör Otto Ehrngren och grosshandlaren Josef Carlsson
att sätta sig i förbindelse med lämpliga arkitekter och att
därefter inkomma med förslag.


Som resultat av sina underhandlingar inlämnade
kommitterade den 6 maj 1912 till kyrkorådet skissritningar jämte
program och kostnadsberäkningar till en 1.200 personer
rymmande kyrkobyggnad med gravkor och likkällare, utförda
av arkitekterna Ivar Tengbom och Georg Nilsson jämte ett
av arkitekten Carl Westman avgivet utlåtande över dessa
förslag. I enlighet med detta sakkunniga utlåtande gav
kyrkorådet vid remitterandet till Drätselnämndens första
avdelning av arkitekterna Tengboms, Nilssons och Elméus’
ritningar, sitt varma förord åt arkitekten Tengboms lösning
av uppgiften.

Efter hörande av Byggnadskontoret uttalade
Drätselnämnden i skrivelse av den 11 juli 1912 preliminärt sin
anslutning till det Tengbomska förslaget, mot vilket dock en del
erinringar framställdes. Sedan arkitekt Tengbom inför
kyrkorådet bemött dessa erinringar, fick han i maj 1913 uppdrag
att uppgöra fullständiga huvudritningar jämte kostnadsförslag
för den nya kyrkan. Den 9 jan. 1914 kunde dessa av
kyrkorådet antagas och insändas till Drätselnämnden, som
den 3 mars 1914 meddelade sitt slutliga godkännande.
Ritningarna överlämnades därefter till K.
Overintendentsämbetet, och efter hörande av Stockholms Stads Konsistorium
fastställdes de av Kungl. Maj:t den 5 dec. 1914. Den 5 febr.
1915 kommo de pastorsämbetet tillhanda.

De långvariga utredningsförhandlingarna voro sålunda
förda till slut, och byggnadsarbetet kunde börja. Till detta
anslog kyrkostämman den 22 mars 1915 för ändamålet
tillgängliga medel uppgående till kr. 216.900, fördelade på
följande poster:
<table>
<td>Kyrkobyggnadsfonden den 1 jan. 1915
uppgående till<tab><td>Kr.<td r>116.900
<td>Överskott i kyrkokassan<td c>»<td r>60.000
<td>Beräknat överskott för 1915<td c>»<td r>40.000
<td 3 r>————————————
<td 2 r>Summa Kr.<td r>216.900
</table>

För ifyllande av den beräknade kostnadssumman gav
stämman kyrkorådet i uppdrag att upptaga ett lån på högst 285,000
kr. att amorteras inom 20 år. Vidare tillsattes en
byggnadskomité på sju personer, bestående av: Kammarrättsrådet Johan
Ostberg, ordförande, disponent Carl Wassén, v. ordförande
och. kassaförvaltare, ingenjör Otto Ehrngren, byggmästaren
Aug. Blomdahl, handlanden Th. Göransson, tullvaktmästaren
Hj. Rissén samt muraren E. Pettersson. Därjämte skulle
församlingens kyrkoherde K. A. Eklund eller den, som
förrättade hans tjänst, vara berättigad att deltaga i komiténs
beslut. Till sekreterare antogs kyrkonotarien assessor Karl
Masreliez. Av komiténs ledamöter avled ingenjör Otto
Ehrngren i februari 1917 och fick till efterträdare häradshövdingen
K. A. Riben. Handlanden Göransson avled i november
1921, och samtidigt förlorade kyrkorådet sin mångårige och
framstående ledamot professor Oscar Montelius, som livligt
och verksamt intresserat sig för kyrkobygget.

Det var på hans förslag, som komitén beslöt, att kyrkan
enligt urgammal sed skulle orienteras, så att det tornomgivna
koret komme att ligga i öster och huvudingången i väster,
och samtidigt förläggas till Högalidsbergets högsta topp. Detta
möjliggjordes genom stadsfullmäktiges beslut, att hela platån
skulle upplåtas till öppen plats i stället för att, som tidigare
planerat var, delvis bebyggas. Härigenom fick man fria
händer att på bästa sätt utnyttja platsen för kyrkobygget. De
ändringar i de ursprungligen fastställda ritningarna, som
nödvändiggjordes av denna omflyttning, stadfästes efter att
ha passerat vederbörliga instanser genom Kungl. brev av
den 30 juni 1916.

En annan ändring, som rörde tornens avslutning, befanns
under byggets gång lämplig att vidtaga. Den stadfästes genom
Kungl. brev av den 30 april 1920.

Under tiden hade komitén uppgjort med grundläggaren
Frithiof Johansson att utföra grundläggningsarbetet för ett
<img><i>Kyrkan från öster.</i></img>
<img><i>Situationsplan över kyrkans område.</i></img>
<img><i>Tvärsektion mot koret.</i></img>
<img><i>Huvudportalen.</i></img>
pris av 78,000 kr. Schaktningen påbörjades den 30 aug. 1916
och bedrevs så, att grundstensinvigningen kunde äga rum
pingstdagen den 27 maj 1917.

Högtidligheten bevistades av D. K. H. Kronprinsen,
Kronprinsessan, prins Carl och prinsessan Ingeborg, statsministern
Carl Swartz, ärkebiskopen Nathan Söderblom,
överståthållaren Ramstedt m. fl. inbjudna gäster jämte en talrik skara
av församlingsbor. Sedan byggnadskomiténs ordförande
redogjort för byggnadens tillkomsthistoria och ärkebiskopen hållit
en invigningsbetraktelse, förrättades grundläggningsceremonien
på hävdvunnet sätt av Kronprinsen och upprepades av de
närvarande Kungliga personerna, statsministern, ärkebiskopen,
överståthållaren, stadsfullmäktiges ordförande,
överintendenten, konsistoriets ordförande, församlingens kyrkoherde,
kyrkovärdar, kyrkoråd, kyrkobyggnadskomitén, arkitekten,
grundläggaren och arbetsförmannen. Under grundstenen nedlades
en kopparcylinder innehållande grundläggningsdokumentet
jämte i riket gångbara metallmynt, exemplar av dagens
huvudstadstidningar m. m. Ceremonien, som gynnades av strålande
sol, avslöts med bön och psalmen 500 v. 6—7.

Murningsarbetet påbörjades den 20 juli 1917 och har sedan
dess fortgått endast med avbrott för byggnadskonflikterna
1918, fyra månader, och 1920, åtta månader. På grund av
de starkt fluktuerande material- och arbetspriserna beslöt
komitén att icke binda sig vid något entrepenadanbud utan
att driva byggnadsarbetet för egen räkning. Därvid mottog
den tacksamt herr Aug. Blomdahls erbjudande att vara
ansvarig byggmästare för hela bygget mot en ersättning i ett
för allt av endast 10.000 kr.

På grund av de genom kriget starkt ökade kostnaderna
visade sig den för bygget beräknade summan snart vara
otillräcklig. 1920 erhölls Kungl. Maj:ts tillstånd att upptaga
ett nytt lån på 600.000 kr. Inalles torde totalkostnaden för
kyrkobyggets slutförande uppgå till omkring 1.800.000 kr.


Angående den nya kyrkans namn kar kyrkorådet beslutat,
att den skall kallas Högalidskyrkan. Enligt komitéförslaget
av den 5 dec. 1922 rörande lönereglering för prästerskapet
i Stockholm skall den bliva församlingskyrka för den nya
församling, som skulle uppkomma genom Maria församlings
delning och omfatta dess västra del intill Torkel
Knutssonsgatan, och vars namn sålunda torde komma att bli
Högalidskyrkans församling eller Högalidsförsamlingen.

Under vintern och våren 1923 ha de sista arbetena på
kyrkans inredning och utsmyckning slutförts, och söndagen
den 10 juni detta år skall den stå färdig att för första
gången öppna sina portar för den gudstjänstfirande församlingen.
Ärkebiskopen kommer då att från dess altare uttala
invigningens ord:

<poem><i>»Och nu vare detta tempel helgat åt Herren
<tab>till hand tjärut och dyrkan!»</i></poem>

<img></img>
</chapter>
<chapter name="Till kyrkans prydande ha följande gåvor lämnats">
<img></img>
<table o>
<td c><big><sp>TILL KYRKANS PRYDANDE
HA FÖLJANDE GÅVOR LÄMNATS</sp></big>
</table>

»Kristus’ nedtagande från korset», oljemålning av
venetiansk 1700-talsmästare, möjligen Giov. Battista Piazetta samt

Krucifix av elfenben, 1600-talsarbete. Som grundplåt har
använts en gåva av bankdirektör <sp>Otto Enell</sp>; återstående
medel insamlade genom kammarrättsrådet <sp>Joh</sp>. <sp>Östberg</sp>.

Två mässhakar av violett sidendamast med broderi i guld
och silke, av kyrkovärdarna, disponent <sp>Carl Wassén</sp>
och byggmästaren <sp>Aug</sp>. <sp>Blomdahl</sp>.

Mässhake av gråvit sidendamast med broderi i guld och
silke, av kyrkorådet ingenjör <sp>Oscar Bergstedt</sp>.

Mässhake av samma material och utförande, av
grosshandlarna J. A. <sp>Skoglund</sp> och V. <sp>Nordström</sp>.

Predikstolstäcke av siden med guldbroderi, av
<sp>Mariasalens Ungdomsförening</sp>.

Antependium av rött siden med broderi i guld och silke
samt Altarduk av Ångermanlandslärft med vitbroderi, skänkta
av <sp>Kvinnor i Maria församling</sp>.

Bokdyna av sidenbrokad med guldbroderi, broderad och
skänkt av friherrinnan <sp>Greta Lagerfelt</sp> f. <sp>Berg</sp>.


Bokdyna av sidenbrokad med guldbroderi samt kalkkläde
av Ångermanlandslärft, av fru <sp>Helen Berg</sp>.

Kommunionkanna, kalk, patén och oblatask av silver,
skänkta av <sp>Ansgariekyrkans Ungdomsförening</sp>.

Nattvardskalk av nysilver, av framlidne kyrkorådet
grosshandlaren <sp>Josef Carlsson</sp>.

Två tre-armade malmljusstakar, av fru <sp>Agnes Bachman</sp>.

Två nummertavlor av snidat och förgyllt trä, svenskt
1700-talsarbete, av disponenterna <sp>Magnus</sp> och <sp>Otto
Simonsson</sp> samt grosshandlaren <sp>Per Östberg</sp>.

Gammal dopfunt från Gottland, av auktionsvaktmästaren
C. E. <sp>Ericsson</sp>.

Bordsbricka av silver, av juveleraren <sp>Henrik Rundgren</sp>.

»Veronika med svetteduken», kalkmålning på en av
korpelarna, utförd och skänkt av professor <sp>Olle Hjortzberg</sp>.

Blomskål av ciselerat silver för altarbordet, av kyrkans
arkitekt, prof. <sp>Ivar Tengbom</sp>, hans hustru <sp>Hjördis</sp> och
deras barn <sp>Yvonne</sp>, <sp>Ann Mari</sp>, <sp>Anders</sp> och <sp>Ulf-Ivar</sp>.

<img></img>
</chapter>
<chapter name="Kyrkobyggnaden">
<img></img>
<table o>
<td c><big><sp>KYRKOBYGGNADEN</sp></big>
<td c><i>Av Ivar Tengbom.</i>
</table>

<i><big><b>P</b></big>Å HÖGALIDSBERGETS</i> högsta parti fick till slut
den nya kyrkan sin plats. Från de omgivande gatorna leda
från olika håll vägar dit upp. Den bekvämaste, även
körväg, går upp från nordöstra hörnet mitt för uppfartsvägen
från Söder Mälarstrand. Förbi den höga korgaveln med
den djupa, välvda porten till gravkapellet och genom
kyrkogårdsgrindarna över den planterade förgården mellan
kyrkans södra långsida och det på andra sidan tänkta
församlingshuset går vägen i sakta stigning upp till den vida,
muromgivna kyrkplanen framför huvudingången. Brantare stigar
med trappor leda från andra håll utmed höjdens sidor direkt
upp till denna plan. Själva berget har i största

utsträckning lämnats orört. Det är i sin ursprungliga form det
bästa underlaget att bygga upp ett tempel på. När
omgivningen blir utslätad med jämna gator och stela huslängor,
skall klippan ännu stå kvar och vittna om naturens
urkrafter, medan byggnaden därpå blir uttryck för de oförstörbara
krafterna hos människors barn, för den strävan, den eviga
längtan, som tidens vågor aldrig kunna slå ned.

Kyrkobyggnaden vänder, enligt gammalt bruk, koret mot
öster, mot den uppåtgående solen. Det anslutes och stödes
av tornen, vilka liksom tvänne armar sträcka sig mot skyn.
Om denna anordning med två torn ursprungligen kom till
för att förläna en rik verkan åt det gatuperspektiv nerifrån
staden, i vars fond kyrkan syns, har den sedan blivit
grundmotivet, kring vilket byggnadens bildliga innehåll vuxit fram.

En kyrka bygges av sten, men stenarna läggas samman
av tankar, som vävts av bilder och liknelser förda genom
århundraden på människoströmmen, vår ofrånkomliga
arvedel. De kunna gjuta in ande i kyrkan av sten.

Det norra tornet symboliserar <i>lagen,</i> allvarligt och
tillknäppt, med tuppen som krön. Det har fått namn av
Ansgarius, nordens apostel. Det andra krönes av ett gyllene kors.
Det är öppnare och ljusare och därifrån sända klockorna ut
sitt budskap. Det skall vara sinnebilden för <i>evangelium,</i> med
namn efter Olaus Petri.

Åt motstående håll dominerar gaveln, hög och enkelt
skuren, en avspegling av byggnadskroppens konstruktiva linjer.
Så reser sig den yttre stommen med stora, lugna tegelytor
av fogstruket tegel, de släta takfallen tegeltäckta,
tornhjälmarna kopparklädda.

Under gavelns höga smala fönster ligga de tre
ingångsportarna i djupa smygar — och en bred trappa leder upp
till dem. Rika i kraftig relief utförda bildhuggerier i granit
kring portarna ge innehåll åt ytornas släthet. De två
strömmar, som genomlöpa kyrkan, sätta här märke. På ömse
sidor stå lagens och evangeliets portar, mellan vilka livets
port reser sig högre än de andra. Över denna en
bildframställning i granit med inskriften:

»DEN SOM TÖRSTAR, TAGE LIVETS VATTEN»

mellan några meningar ur ett av de hårda krigsårens
bönedagsplakat:

»HUNGER ÄR TIDENS KÄNNETECKEN. BRÖDET
TRYTER. MÄNNISKORNA HUNGRA EFTER
KÄRLEK. SALIGA ÄRO DE SOM HUNGRA OCH
TÖRSTA EFTER RÄTTFÄRDIGHET, TY DE SKOLA
BLIVA MÄTTADE. MÄNNISKOSJÄLENS HUNGER
KAN INGEN JORDISK LYCKA STILLA. OCH OM
VÅR SJÄL EJ LYFTES FRI TILL DET SOM EVIGT
BLIVER, EN VANSKLIG GRÖDA BÄRGE
VI AV ALLT SOM JORDEN GIVER».

I den djupa valvsmygens granit äro uthuggna bilder för
att i enkla linjer antyda skapelsehistorien: där äro växter
och djur på jorden, under jorden och över jorden, och i
välvningen där ovanför framträda månar och planeter, och
högst upp står värmets och ljusets symbol med det gamla
soltecknet. Över lagens port har Ansgarius ställts som
sinnebild, på den andra Olaus Petri — namnens
begynnelsebokstäver A och Ω, som äro inhuggna därunder, fullborda
tankeringen. I valvsmygen under Ansgarius äro inhuggna namnen
på vår medeltidskyrkas framträdande gestalter: S:t Erik,
S:t Botvid, S:t David, S:t Eskil, S:t Sigfrid, S:t Henrik,
Ärkebiskop Stefan, S:ta Birgitta, S:ta Katarina, Biskop
Thomas. På andra porten under Olaus Petri ha hugfästs
märkesmän inom svenska kyrkan efter reformationen: Erik
Tollstadius, Haquin Spegel, Gustaf II Adolf, Laurentius Petri,
Laurentius Andreæ, Emanuel Svedenborg, J. O. Wallin,
C. O. Rosenius, Pontus Wikner, Fredrik Fehr.


Lag och evangelium framgå så mot öster och mot väster
som två parallela linjer genom världsalltet. Stjärnbilderna
inhuggna i slutstenarna över långsidornas fönster ge fäste åt
denna tanke.

I det inre bygges vidare på samma tankegång: i
vapenhuset över sidodörrarnas gångar ha ristats i stenen <i>fyrbåken</i>
och <i>skeppet,</i> medan mittdörren krönes av en stentavla, som
bär inskriften:

»SÖKEN FÖRST EFTER GUDS RIKE OCH HANS
RÄTTFÄRDIGHET SÅ FALLER EDER ALLT
ANNAT TILL».

Då dörren därunder öppnas till själva kyrkrummet, föres
blicken upp mot korets höga välvning. På båda sidor
markera de tunga pelarna lagens och evangeliets fasta torn.
Under det förras välvning står dopfunten, medan
predikstolen, som fått sin plats på södra sidan enligt bruket i äldsta
svenska kyrkan, stöder sig mot det torn, som bär namn efter
vår främste evangelist och predikare, Olaus Petri. Från
dessa två stödjepunkter föras tankarna mot triangelns spets,
dit alla linjer till slut sammanlöpa, mot fulländningen, bilden
av den korsfäste Frälsaren över altaret framme i koret.

<tab><tab>»DET ÄR FULLKOMNAT».
<img></img>
<i><big><b>K</b></big>YRKANS</i> planform är ett enkelt långskepp av ansenlig
bredd samt överspänt med valv av tegel, mellan kryssbågar.
Det svåra valvtrycket upptages av konterforer, som äro
förlagda inuti kyrkan. Denna anordning ger ett karaktäristiskt
drag åt interiören. De djupa nischerna omkring fönstren
bidraga till omväxling och fördjupning av perspektivet och
avskärma den skarpa dagern. Smala sidogångar löpa under
<img><i>Koret.</i></img>
<img><i>Södra långväggen.</i></img>
<img><i>Interiör mot orgelläktaren.</i></img>
<img><i>Interiör mot dopkapellet.</i></img>
låga valv genom konterforerna. Mittgången mellan bänkarna
avslutas med ett par smäckra vridna pelare, över vilka fridens
palmblad mötas i en tunn båge, en äreport förande in mot den
breda kortrappan under triumfbågens välvning. Den vill
antyda den åtskillnad mellan menighetens rum och koret,
som förr på ett mera påtagligt sätt uppdrogs av korskranket.

På det uppmurade altaret står altarskåpet, som givits en
låg och utbredd form för att så mycket mer höja intrycket
av det mäktiga krucifixet på väggen ovanför. På altarskåpet
med bilder av Kristus och apostlarna står inskrivet över
Kristusfiguren:

»SE JAG ÄR MED EDER ALLA DAGAR INTILL
VÄRLDENS ÄNDE».

Det höga dopkapellet vid sidan av koret bildar ett rum
för sig, vars slutenhet än mer betonas genom att
valvöppningarna försetts med grindar, smidda och ornerade. De
bära var sin inskrift:

»HAN SKALL DÖPA EDER MED HELIG ANDE
OCH ELD».

»LÅTEN BARNEN KOMMA TILL MIG, TY GUDS
RIKE HÖR SÅDANA TILL».

Det inre är helt smyckat med kalkmålningar, vilka
ytterligare framhäva rummets egenart och bilda ett djupt
färginslag i sin dämpade belysning, inuti kyrkans entoniga
grundackord.

I södra tornet ligger ett förrum till sakristian i plan med
kyrkan, medan den egentliga sakristian ligger i förbindelse
med detta en trappa högre, i samma höjd som den rikt
sirade predikstolen, från vars tak den sinnebildliga duvan
svävar ned. Från sakristian leder en trappa upp till ett
ovanför liggande tornrum, kyrkorådssalen, avsedd för
sammanträden.


I kyrkans motstående del ligger orgelläktaren, tillgänglig
från trappor på båda sidor i vapenhuset. Under läktarens
sidor äro kapprum lagda, omgivna av genombrutna träskrank.
Större läktare ha undvikits för att ej förrycka
kyrkorummets stora helhet. Den befintliga är avsedd huvudsakligen
för kyrkomusiken men torde i vanliga fall lämna plats även
för andra kyrkobesökare. Läktaren har fått en svängd form
med sidopartier sträckande sig liksom armar fram mot koret.
Mellan dessa står på barriärens mittfyllning inskriften, som
en hälsning mot den utströmmande mängden:

»DETTA HAR JAG TALAT TILL EDER FÖR ATT
MIN GLÄDJE SKALL BO I EDER OCH FÖR ATT
EDER GLÄDJE SKALL VARA FULLKOMLIG».

Sidorna smyckas av dekorativa målningar över bibliska
motiv, och ovanför bygger orgelfasaden upp sig som ett
gallerverk av smäckra torn, lägre i mitten, stigande mot
sidorna allt högre upp mot takets välvning, omramande det
i fonden framträdande fönstret med dess i stark färg lysande
glasmålning. Tornspirorna krönas av änglar, som låta olika
strängaspel och andra instrument ljuda. Själva orgelverket
döljes bakom. Fjärrverkets toner ledas fram i gångar över
fönstervalven och ut genom öppningarna i mittskeppets
valvsidor.

Samtliga platser i kyrkan utgöra något över 1,200. Till
sin huvuddel äro de ordnade i skeppet i tvenne raka hela
bänkkvarter. Enstaka bänkar stå bl. a. i sidonischerna under
fönstren.
<img></img>
<img></img>
<i><big><b>E</b></big>TT</i> kyrkorum måste anknyta sig till det förgångna, det
blir utan ande om det icke bygger vidare på det som varit.
Släktled vandra och nya komma, men samma känslor av
längtan och hopp susa ständigt över den aldrig sinande strömmen.
Från vardagens tyngd vill människan frigöras och känna ro
i helheten. Havet skänker med sina rytmiska slag sådan
frid. Man finner den när man ut över vidderna ser det
rytmiska böljandet av höjd bakom höjd mot det blå fjärran.
I en gammal svensk lantkyrka kan man finna något av
detsamma. Det är enkelheten i linjerna och ytornas lugna
grundton, som giva andakten. — En sådan känslovärld har
legat bakom den nya kyrkans formande. Det är kyrkorummet,
som varit det första, som utgjort kärnan, det yttre har helt
organiskt fått växa kring denna. Den enkla upprepningen
av grundmotivet, den rytmiska stegringen av valvformen från
de små valvöppningarna över sidogångarna mot de höga
fönsternischerna och vidare upp mot skeppets och korets
välvningar mot höjden samt murmassornas entoniga
skiftningar, är det som skall stämma till den första förnimmelsen av
tystnadens och stillhetens rogivande grundackord. Melodierna
mot detta sättas av den i dämpade färger och skimrande guld
hållna inredningen med kyrkomöbler och
belysningsanordningar. Barnaårens lantliga kyrka med dess med målningar
utsirade predikstol, dess färgrika vapensköldar och epitafier,
kan för mången måhända synas som en anspråkslös förebild,
men har här föresvävat som något svåråtkomligt och
eftersträvansvärt. Det är något ogripbart över stämningen där
liksom suset genom sekelgamla träd:

<poem><small>»Som västan ur fjärran en sommardag kan komma med toner och doft,
så fyller en farande ande med skönhet ett intigt stoft».</small></poem>

Men människan är alltid människa, hennes förmåga når
aldrig upp till de höjder, där önskningarna vandra fritt
omkring oberörda av materiens tyngd.
<img></img>
<i><big><b>U</b></big>TÖVER</i> vad som blivit sagt om de allmänna dragen i
kyrkans byggnad böra tilläggas några ord om en del
enskildheter och konstnärliga arbeten, vilka ingå som ett led i det hela.

Krucifixet, som dominerar korväggan är komponerat och
helt utfört av Gunnar Torhamn, skuret i furu och laserat.
I altarskåpet därunder äro infällda pannåer med utförda
målningar av Erik Jerke. I mitten Kristus i lysande röd
mantel, omgiven av de 12 apostlarna. Å dörrarnas framsidor
ett par bibliska bilder, den ena med Konungarnas tillbedjan
den andra med Kristi himmelsfärd. På dörrarnas frånsidor de
sex profeterna.

Predikstolens medaljonger liksom läktarbarriären hava figur-
och landskapsmålningar av Torhamn med bilder ur den heliga
skrift. Dopkapellets målningar, som helt täcka väggar och
valv äro utförda som kalkmålningar av Torhamn och framställa
predikare och döpare med scener ur deras liv. I rummets
mitt står en gammal till kyrkan skänkt gotlandsfunt av
sandsten med skål av drivet silver, utförd hos Hovjuvelerare
K. Anderson efter arkitektens ritningar.

Kring dess kant läses i gyllene bokstäver:

»GÅN UT OCH GÖREN ALLA FOLK TILL
LÄRJUNGAR DÖPANDE DEM I FADRENS SONENS
OCH DEN HELIGE ANDES NAMN LÄRANDE
DEM ATT HÅLLA ALLT VAD JAG
BEFALLT EDER».

Smidet kring kor och baptisterium, liksom övrigt
konstsmide är utfört av smeden <sp>Herman Lindblom</sp>.

I fönsterpelaren över ena ingången till dopkapellet är infälld
en skulptur, en bild av Ansgarius, efter modell av G.
Cederwall, en replik av granitbilden över ena porten. I en
annan nisch är uppställd en av samma hand utförd bild av
Maria Magdalena bärande på sina armar ett tempel,
församlingens gamla kyrka. En äldre målning föreställande
Kristi nedtagning från korset har fått sin plats på en annan
fönsterpelare. Dessa fönsternischer med stora hela ytor och
jämn sidobelysning lämna rika möjligheter till ytterligare
utsmyckning med konstverk, att förrika intrycket av
interiören och tillföra densamma nya stämningsvärden. Det vore
önskvärt om, liksom fordom, epitafier eller andra
minnesattribut med dekorativt värde kunde uppsättas över
församlingsmedlemmar, som förtjänade hedras, därvid möjligen i
samband med uppställande av askurnor i lämpliga nischer.

Kyrkans textila utsmyckning, som ju är en viktig detalj
för helheten, är helt och hållet utförd på Liciums atelier och
består av följande delar:

Antependium av särskilt vävt lackrött siden, broderat i
guld och silke: i mitten ett kors i vitt och guld med i broderi
imiterade ädelstenar, omgivet av guldflammor. Däromkring
läsas nattvardsinstiftelsens begynnelseord FÖR EDER. På
sidorna ett fint slingverk i guldbroderi i svag relief med
vindruvor och ax och nederst en guldfrans. Komponerat av
<sp>Oscar Brandtberg</sp>.

Antependium av svart sidendamast med guld- och
silverbroderi: i mitten ett kors med bokstäverna INRI, botten
strödd med stjärnor. Komponerat av <sp>Elin Pettersson</sp>.

Altarduk av utsökt linne av handspunnet Ångermanlandslin
med brun i genombrutet vitbroderi.

Fyra mässhakar, två av violett och två av vitt sidendamast
med broderier i silke, silver och guld. Komponerade av
<sp>Elin Pettersson</sp>.

Fyra mässskjortor med gördel av vävda linneband och
halslin med linnebroderi.

Kalkkläde av vitt Ångermanlandslinne med vitbroderi.

Två bokdynor av guldbrokad med guldbroderi.
Komponerade av <sp>Elin Pettersson</sp>.

Till predikstolen hör ett täcke över bokstödet av blått
siden med i guld broderat bibelspråk:

»DETTA ÄR MITT BUD ATT I SKOLEN ÄLSKA
VARANDRA SÅSOM JAG HAR ÄLSKAT EDER.»

Ryggstycket till predikstolen är av blått linne, sytt med
stjärnor i grått linne och guld.

I gravkapellet är altarduken av Hälsingelinne med
vitbroderi och fransar. En duk under krucifixet och bokstödet
äro av violett sidendamast. Bårtäcke av svart ylle med kors
av svarta sidenband.

Altarsilvret bestående av kalk, kanna, patén och oblatask
samt en blomsterskål och sex ljusstakar, är efter arkitektens
ritningar utfört av ciselören <sp>Jacob Ängman</sp> i silver med
ciselerade ornament av kors, ax och vindruvor.


Fönstret över orgelläktaren är försett med glasmålningar
utförda av N. P. <sp>Ringström</sp>, som även utfört övriga
glasarbeten, bl. a. lyckats åstadkomma det vackert iriserande
glaset i övriga fönster. Kartongerna till glasmålningen äro
utförda av <sp>Oscar Brandtberg</sp>, som även övervakat detta
arbete. De framställa i bild bibelspråken ur Bergspredikan
om saligheterna:

»SALIGA ÄRO DE FRIDSTIFTANDE TY DE SKOLA
KALLAS GUDS BARN. SALIGA ÄRO DE
BEDRÖVADE, TY DE SKOLA BLIVA HUGSVALADE.
SALIGA ÄRO DE BARMHÄRTIGA, TY DEM SKALL
SKE BARMHÄRTIGHET. SALIGA ÄRO DE SOM
HUNGRA OCH TÖRSTA EFTER RÄTTFÄRDIGHET,
TY DE SKOLA BLIVA MÄTTADE. SALIGA ÄREN
I, NÄR DE FÖRSMÄDA OCH FÖRFÖLJA EDER
OCH LJUGANDE SÄGA ALLT ONT OM
EDER FÖR MIN SKULL.»

Orgelfasaden är utförd i furu efter arkitektens ritningar,
varvid <sp>Oscar Brandtberg</sp> medverkat vid detaljering och
figurkomposition.

För dekoration av begravningskapellet har <sp>Eva Bonniers</sp>
Donationsnämnd anordnat ett par pristävlingar. <sp>Einar
Forseth</sp> har erhållit första pris samt uppdrag att utarbeta
ett definitivt förslag.

Belysningsarmatur till kyrkan, huvudsakligen av trä, är efter
arkitektens ritningar utförd av <sp>Nordiska Kompaniets</sp>
verkstäder, som även utfört större delen av möbler och övriga
inredningssnickerier såsom bänkar, predikstol, altarskåp,
orgelfasad m. m.


En konstnärlig insats av stor betydelse för helhetsintrycket
är målningsarbetet, som <sp>Filip Månsson</sp> har stått för. Alla
snickerier och inredningsarbeten äro behandlade i en rik men
dämpad färgskala anpassad till väggarnas slammade yta i
brukets naturfärg. Målningen är vanligen utförd i tempera
med ett slags stiliserad marmorteknik och med skiftande
färgsammansättning och behandling, i vilken C. J. <sp>Olsson</sp>
utvecklat stor smak och uppfinningsrikedom. Bjälktaket i
vapenhuset är utfört av <sp>Filip Månsson</sp> och
kyrkorådsalens brädtak med evangelisternas emblem i tempera av
<sp>Einar Forseth</sp>.

Klockorna äro tre, gjutna på K. G. <sp>Bergholtz</sp> & C:os
klockgjuteri efter ritningar av arkitekten. De äro stämda
melodiskt i fiss, e, d och väga c:a 800, 1200 och 1800 kg.
respektive.

Lillklockan eller Ansgarieklockan är <sp>den kallande</sp> och
bär en bild av Ansgarius samt i inskrift:

<poem><small>Kommen för Herren med tacksamhet, gamla och unga.
Kommen med fröjd att vår Fader av hjärtat lovsjunga.
Vidga dig, bröst,
Lyft dig mot himlen, min röst.
Jubla Guds ära, min tunga.</small>
<tab><tab><tab><tab><tab><tab><tab><tab><small>Paul Nilsson.</small></poem>

Mellanklockan eller Olaus Petri-klockan, <sp>den bedjande</sp>,
bär på framsidan en bild av Olaus Petri, på baksidan läses:

<poem><small>O kärlekshav, utgjut din flod
Utöver allas hjärtan,
Låt kraften av ditt helga blod
Fördriva otrossmärtan.
Du hela världens nådastol,
Förvandla med din ljuva sol
Vår köld i evig värma.</small>
<tab><tab><tab><tab><tab><tab><tab><small>A. K. Rutström.</small></poem>

<img><i>Nattvardskärlen.</i></img>

<img><i>Dopfuntskålen.</i></img>
<img><i>Mässhake och antependier.</i></img>
<img><i>Klockorna.</i></img>
<img><i>Kyrkorådssalen.</i></img>
Storklockan eller Kristusklockan, <sp>den löftesbringande</sp>,
är ornerad med änglahuvuden och en kartusch med Agnus
Dei samt bär följande inskrifter:

<small>År 1922, under Konung Gustav V:s 15 regeringsår, då Nathan
Söderblom var Svea Rikes Ärkebiskop, då Nils Widner var Pastor
Primarius i Stockholm och Karl Anton Eklund var kyrkoherde
i Maria Magdalena Församling blevo Högalidskyrkans tre klockor
Kristusklockan, Olaus Petri-klockan och Ansgarieklockan gjutna
av K. G. Bergholtz & C:o i Stockholm.</small>
<table o>
<td c><small>Kyrkobyggnadskommitterade:<br>Johan Ostberg, Ordf.</small><br><small>Carl Wassén och Per August Blomdahl, Kyrkovärdar.</small><br><small>Thure Göransson. Emil Pettersson. Karl Axel Riben. Hjalmar Rissén.</small><br><small>Ivar Tengbom</small><br><small>Kyrkans arkitekt.</small>
</table>
På motstående sida:

<poem><small>Och världar skola hava slut,
Och stjärnor skola slockna ut
Och himlar störta med vår jord;
Men dig, som tröstat på hans ord,
Ej når förgänglighetens svall;
Han lever och du leva skall.</small>
<tab><tab><tab><tab><tab><tab><tab><small>J. O. Wallin.</small></poem>

På den översta plattan läses:

<small>»Arbetet utfördes av Magnus Bergholtz, Emil Skoglund och Oskar Nilsson».</small>

Orgeln är utförd av <sp>Åkerman & Lunds</sp> Nya
Orgelfabriks A. B. i Sundbyberg.

Till portalerna har Ingeniör E. <sp>Hebbel</sp> lämnat granit och
bildhuggeriarbetet har utförts av J. <sp>Desaix</sp>, A. <sp>Steinmark</sp>
och O. <sp>Apell</sp>.

Bland firmor och personer, som utfört andra mer
omfattande arbeten, böra nämnas: <sp>Frithiof Johansson</sp> som
gjort terrasserings- och grundläggningsarbeten, A. B.
Mälardalens Tegelbruk har levererat tegel, A. W. <sp>Öhrström</sp>
koppararbeten, A. B. J. M. <sp>Lundholm</sp> värme-, gas-, vatten-,
och avloppsledningar, <sp>Luth & Roséns</sp> Elektr. A. B. har
utfört de elektriska belysningsanläggningarna samt ringverket,
K. M. <sp>Noréns</sp> Elektr. A. B. har uppsatt åskledare. För
övrigt ett flertal andra, vilka ej kunna här uppräknas, liksom
ej heller alla hantverkare och arbetare, som med ett
samvetsgrant och gott arbete bidragit till verkets fullbordande, kunna
var för sig namngivas. Ett namn, som måste framhävas är
<sp>Aug</sp>. <sp>Blomdahl</sp>, vilken som ansvarig byggmästare på ett
oegennyttigt, intresserat och sakförståndigt sätt lett hela
byggnadsarbetet, biträdd på ett hängivet sätt och med aldrig
slappnat intresse av verkmästaren J. <sp>Persson</sp>, byggets gode
tomte.

Vid ritningar och kontroll har för olika specialanläggningar
medverkat ingenjör <sp>William Andersson</sp> för gas-,
vatten- värme- och avloppsanläggningen samt ingenjör <sp>John
Blomquist</sp> för elektriska anläggningar. Professor G. <sp>Hägg</sp>
har kontrollerat orgelbygget.

På arkitektkontoret ha vid ritningars och detaljers
utarbetande medverkat flera personer. Arkitekterna G. <sp>Leche</sp>
och <sp>Harald Bergsten</sp> ha gjort en betydelsefull insats vid
omarbetandet av det första förslaget och vid utarbetandet av det
slutgiltiga, ingenjör E. <sp>Odelman</sp>, arkitekterna <sp>Sven
Häggbom</sp> och <sp>Sven Wranér</sp> ha medverkat vid arbetsritningar
och detaljer och skulptören G. <sp>Cederwall</sp> har på ett
känsligt sätt utarbetat alla modeller till konstnärlig utsmyckning
och till dekorativa detaljer, såväl på själva byggnaden som
till inredningen. Under de senaste åren har arkitekten <sp>Robert
Hult</sp> nedlagt ett krävande arbete med ett oändligt ingående
studium av alla viktiga detaljer, såsom till tornhuvarna, och
för utformandet av möbler, armatur och annan inredning.
Under arbetets gång har vid ritningars och detaljers
utarbetande ett oskattbart och intresserat bistånd i råd och dåd
lämnats arkitekten av Ärkebiskop <sp>Söderblom</sp>.


De många år, som arbetet varat, ha möjliggjort ett mer
ingående studium och övervägande än vad som vanligen nu
i den jäktande tiden medgives. Vad detta betyder vid
särskilt ett så ömtåligt och i flera fall abstrakt problem som
en kyrkobyggnad, bör här tacksamt erkännas. Det
förstående och det tålamod, med vilket <sp>Byggnadskommittén</sp>
trots tidernas svårigheter följt arbetets utveckling, har varit
ett gott stöd. Alla, som medverkat, antingen det nu gällt
förberedande arbeten på kontoret eller dessas förverkligande
på byggnadsplatsen, ha visat känsla för uppgiftens krav och
för det ansvar i den gjorda insatsen som ligger i orden:

NÄR TUNGAN TYSTNAT, TALA STENARNA.

<img></img>















































































-















































































<table o>
<td c><sp>STOCKHOLM</sp><br><img></img><br><sp>P. A. Norstedt & Söner</sp><br>Kungl. Boktryckeriet<br>1923
<td>
<td c><big><i>Pris 3 kronor.</i></big>
</table>


