OM

KOMMUNISMEN

DESS VILLFARELSER
OCH FAROR

av

ANTON NYSTRÖM

MEDICINE JUBELDOKTOR

STOCKHOLM 1931

O. L. SVANBÄCKS BOKTRYCKERI

OM KOMMUNISMEN
DESS VILLFARELSER OCH FAROR

AV
ANTON NYSTRÖM



Tidigare kommunistiska förslag.

Förslag till kommunistiska samhällen ha flera gånger
framställts i nyare tiden.

Efter förebilden av Platos idealstat »Republiken» skrev
den engelske tänkaren och statsmannen Thomas Morus (d.
1535) en s. k. statsroman: »Om det bästa samhällsskicket
och den nya ön Utopia» (1516), ett idealt statssystem med
de mest upphöjda principer om mänsklighetens liv, grundade
på egoismens undertryckande och de gemensamma
intressenas övervikt. Fullständig likställdhet och
egendomsgemenskap voro här genomförda och det mest blomstrande
välstånd rådde. Morus tillstod dock, att han ej kände det hav,
där ön Utopia var belägen. Han visade genom själva ordet
Utopia (= ingen ort) att han ansåg detta samhälle som en
omöjlighet. Ordet är numera liktydigt med ovärkställbar
social plan.

Den italienske filosofen, munken Campanella svärmade ock
för en kommunistisk organisation av samhället och
framställde sina tankar därom i sin bok »Solstaten» eller »Idé om en
filosofisk republik» (1637), som skrevs efter Utopias
förebild. En levande religion, erkännandet av Guds vishet och
förutseende och en sann medkänsla var grundvalen i
Campanellas samhälle, där all egoism var bannlyst. Då
egendomsbegreppet enligt honom uppkommit därigenom, att man har
egna hem jämte hustru och barn, voro såväl egendom som
kvinnor gemensamma, varför ock familjer i egentlig mening
ej funnos. Hus, sovrum, sängar, allt var gemensamt, och allt
arbete samt hela statsstyrelsen reglerades av den högsta 
styresmannen och tre ministrar. Denna »Solstat» ha
kommunisterna i 18:de årh. kallat till liv för att få en auktoritet
att stödja sig på.

Kommunismens principer uttalades åter i 18:de årh. av
en paradoxal skriftställare abboten Morelly, som 1755
sammanfattade sitt socialistiska system i »Naturens lagbok».
Även detta arbete ha nyare kommunister åter dragit fram.
Morelly sökte visa, att egendomsgemenskap bäst skulle trygga
allas lycka, och han fordrade kommunismens praktiska
genomförande. Han dömde anhängarna av den enskilda äganderätten 
såsom farliga sinnessjuka till livstids fängelse. Själv
var Morelly tydligen åtskilligt virrig.

J. J. Rousseau var ock en apostel för det kommunistiska
samhället genom sitt förkunnande av folksuveränitet och
likställighet såsom politikens grundval; han förklarade att
överflöd och rikedom voro skadliga för staten samt att den
bästa staten skulle vara den, där alla voro lika fattiga. Han
var tidtals sinnesrubbad, såsom alla sakkunniga framhållit,
led av förföljelsemani och melankoli, begick bizarra
handlingar och skrev, vid sidan av tänkvärda arbeten, skrifter
med de mest vanvettiga resonemanger, som särskilt visa sig
i ett arbete, där han sökte bevisa att konster och vetenskaper
försämra sederna.

Rousseaus idéer upptogos till stor del emellertid av abboten
Mably (d. 1785), som förkunnade fullständig egendomsgemenskap 
såsom ensam ägnad att förskaffa alla lika fördelar.
För att avlägsna olikheten, som enligt honom är källan till
allt ont, skulle enskilda egendomen, källan därtill, upphävas.
Allt, som tjänar till att förfina samhället, höja själsodlingen
eller väcka hågen för det sköna, vore blott till skada och
skulle avlägsnas. Envar med sunt förnuft måste ju finna,
att slikt resonemang är vanvett.

Under den stora franska revolutionen framträdde i
ytterlighets-demokraternas klubb Pantheon eller »de likställdas
sällskap» ledaren Babeuf med ett kommunistiskt program
av våldsammaste slag. Han var en klent begåvad entusiast och
fanatisk försvarare av folksuveräniteten och folkets
fordringar och drog de befängdaste konsekvenser av sin lära. 
Ögonblicket var nu kommet, sade han i en proklamation, att
grundlägga de jämnlikas republik genom en ny revolution.
Han förkunnade upphävandet av all privategendom och
fullständig egendomsgemenskap. Anhängarna av den enskilda
äganderätten skulle behandlas som konspiratörer, varför de
skulle landsförvisas eller avlivas.

Massan skulle förskaffa sig den politiska makten med våld;
Babeuf bildade därför en upprorskommitté, som fick en
mängd anhängare, och dess mål var att börja med att mörda
direktoriets medlemmar och framträda som väpnad styrka.
Efter revolutionens genomförande skulle ledarna diktatoriskt
besluta och verkställa den absoluta likheten och allmän lycka
genom egendomsfördelning och lika fördelning av arbete o. a
åligganden.

Revolutionsplanen röjdes emellertid och direktoriet lät
fängsla de sammansvurna; många dömdes till deportation,
fängelse eller döden, bland dessa Babeuf, som blev giljotinerad 
(1797). Hans program, Babouvismen, som genom mord,
tyranni och våld skulle förbereda det tänkta paradiset,
åberopas än i vår tid av många kommunister. Så dumma och så
galna kunna människorna vara.



Den nyare kommunismen.
Grundvalen till alla nyare kommunistiska socialisters
program är numera Karl Marx' och Fr. Engels »Kommunistiska
manifest» av 1847. Huvudpunkterna däri äro följande: »Den
förtryckta klassen, proletariatet, kan icke befria sig från den
förtryckande, bourgeoisin, utan att befria hela samhället
för alltid från plundring, förtryck och klasstrider. Därför
skall det nuvarande systemet ersättas med ett nytt, grundat
på kollektivegendom och samfällt arbete. I stället för
privatproduktion skall träda samhällelig produktion.
Kommunisternas närmaste mål är proletariatets utveckling till klass,
bourgeoisie-herraväldets störtande, proletariatets erövring av
den politiska makten.

Kommunisterna kunna sammanfatta sin teori i det enda
slagordet: privategendomens avskaffande. Kommunisterna
understödja överallt varje revolutionär rörelse mot det
bestående sociala och politiska tillståndet. De försmå att
förhemliga sina åsikter och avsikter, de förklara öppet att
deras mål kan ernås blott genom ett våldsamt omstörtande av
all bestående samhällsordning.»

*

Flera slag av kollektivistisk eller kommunistisk
samhällsorganisation ha föreslagits, somliga, de äldre, gå ut på
absolut kommunism, andra åter tillstädja en viss, helt
underordnad enkild eganderätt, eller till kläderna på kroppen, den
enskilda bostadens möbler m. m. Den princip, som är
indelningsgrunden för systematiseringen: att allt egentligt kapital
— jorden med dess åkrar, skogar, gruvor m. m., ladugårdarna 
med deras kreatur, boningshusen, fabrikerna och
verkstäderna med alla maskiner och verktyg o. s. v. — skall vara
gemensamt, utgör det allmänna begreppet. Den privata
äganderättens avskaffande är det väsentliga i dessa skolor.

Tvivelaktigt är alltid, huruvida den möjliga av somliga
kommunister tillstadda enskilda egendomen skall bli annat
än ett skäligen tarvligt bohag och det jämt nödvändiga i
beklädnadsväg.

Det finnes för övrigt ingen som hälst säkerhet att ej den
moderna kommunismen skall med tiden medföra en mer eller
mindre fullständig likställdhet, gemensamma logementer och
måltider m. m.. vare sig på fri villighetens väg eller genom
myndigheternas befallningar, och att sålunda den uppställda,
såsom fundamental antagna skillnaden försvinner. Vem kan
förespå, att ej majoriteten, vars vilja är kommunisternas
högsta lag, i framtiden — sedan man funnit de ihärdigare och
intelligentare individerna skapa sig en drägligare tillvaro i
sina hem än de övriga och sålunda omintetgöra den drömda
jämlikheten — beslutar hindra även denna olikhet genom att
införa kasernsystemet, gemensamma måltider, lika dräkter
m. m.

Då det frågas: »Varför bli arbetarna socialister?» och det
svaras: »Därför att de lida; — — — nöd och slaveri står
med eldskrift inristat på proletärernas pannor» etc., förstår
jag detta, ty massan hör ständigt upprepas, att nöd och
lidande ej skall finnas i den kommunistiska staten, och att
»snart randas den dag, då arbetareklassen skall avskaka sina
fjättrar», d. v. s. det kapitalistiska produktionssättet. Man
kan förstå detta sätt att resonera hos den oupplysta
massan, som ej har insikt om det ekonomiska livets alla faktorer
och invecklade förhållanden.

Socialisternas forna debatter om begreppen »socialism» och
»kommunism» visade, huru de själva ofta voro förbryllade
över den åtskillnad man velat göra. Å ett möte den 4 jan. 1891
förklarade sålunda en socialist, att han »ej kunde gå med på
kommunismen», en annan, att »arbetsskyldigheten är själva
grundvalen för ett kommunistiskt samhälle», en tredje, att
han ville »göra skillnad mellan socialister och kommunister»,
en fjärde »ansåg löjligt att göra skillnad på socialism och
kommunism», en femte »kunde däremot ej identifiera
socialism och kommunism», en sjätte att »Marx och Engels voro
blott socialdemokrater, icke kommunister», en sjunde
förklarade, att »kommunismens grundtankar voro
socialdemokratiens.» Under det somliga ej tvekade att nu som förr säga det
rent ut, funno andra det politiskt oklokt och ansågo
lämpligast att lämna å sido det kommunistiska spörsmålet, som
framtiden finge syssla med, och endast arbeta för reformer,
som kunde realiseras i nuvarande tid, d. v. s. ett nutida
program. Häri ligger kärnan i den s. k. taktikfrågan, som så
mycket diskuterades på Hallekongressen 1890 och den
närmast föregående och efterföljande tiden: den frågan
nämligen, huruvida socialdemokraterna numera böra gå moderat
och parlamentariskt till väga eller vidhålla den tidigare
revolutionära taktiken.

I Sverige ha vi sett, hurusom Hj. Branting och hans parti
anslöto sig till en socialdemokrati, som endast håller sig till
ett nutidsprogram och ej vidare talar om Marxismen. Därför
beskylldes Branting av kommunisterna, rena Marxister, för
avfall och kallades förrädare.

Det är alldeles tydligt, att bildade personer, som anslutit
sig till socialdemokratien, gjort detta just emedan Marxismen
ej vidröres.

Det är ock känt, att, då konungen, på anmodan av andra
riksdagspartier, uppdrog åt Branting att bilda regering, då
socialdemokraterna blivit ett stort parti i riksdagen, gjorde
den betingelsen, att ingen specifik socialistpunkt upptogs på
regeringsprogrammet. Någon antydan på kommunistiskt
samhällsskick gjordes ej heller.

Socialdemokraterna ha med tiden väsentligen blivit
demokrater rätt och slätt med nästan samma program som det
gamla liberala demokratiska partiet. De äro fiender till
kommunisterna, ha inga förbindelser med Moskvas bolsjeviker,
och de äro inga fosterlandsförrädare.

*

Kommunisterna ha efter den Leninska revolutionen i
november 1917 överallt framträtt mera aktivt i sin propaganda
och blivit samhällsomstörtare, lydande order från Moskva
och mottagande pengar från Moskvabolsjevikerna till hjälp
för revolutionära rörelser.

De ha bildat hundramannagrupper, ha uniformer, samla
vapen och utföra militära övningar. Bland regementena
sprida de upproriska flygblad och uppträda i övrigt som
revolutionsmakare, särskilt bland ungdomar, och man har
här på möten hört sådana, som käckt kallat sig »vi
bolsjeviker». Många gånger ha de stått bakom strejker och
blockader, som blivit långvariga och ödeläggande genom rysk
hjälp, överallt i Europa arbeta de för världsrevolutionen,
Lenins mål, och vi ha sett, hurusom Preussen, Bayern, Ungern
och Finland kort efter novemberrevolutionen i Ryssland
hemsöktes av fruktansvärda revolutioner, med hjälp av
bolsjeviker.



Vederläggning av Marxismen.
Sedan Marx särskilt två slag av värden i varje vara,
nämligen bruksvärdet, som bestämmes av varans nytta eller de
mänskliga behoven, och bytesvärdet, eller det växlande
förhållande, vari varor av olika slag utbytas mot varandra,
uppställde han frågan: Vilken är den för alla varor
gemensamma egenskapen, som anger måttet för deras bytesvärde? Och
därpå svarade han: Det är det mänskliga arbetet, som fordrats
för varans frambringande. Han menade vidare, att arbetets
värde beräknas efter den »socialt nödvändiga
produktionstiden», ett tillkrånglat uttryck, som betyder »den tid, som
varje arbete fordrar, vilket utföres med
genomsnittsskicklighet och flit i vanliga villkor med hänsyn til! ett givet
samhälle».

Marx avsåg i sin värde- och arbetslära ständigt blott
kroppsarbetet och lämnade fullständigt själsarbetet ur sikte.
Hålla vi oss att börja med till det industriella arbetet, så finna
vi, att uppfinnandet av maskiner och tekniska
arbetsmetoder m. m. ofta är en lika viktig faktor som kroppsarbetet och
betingar en betydande del av avkastningen. Här har den
vetenskapliga forskningens eller geniets blick ej sällan varit
avgörande, d. v. s. själsarbetet har ock varit produktivt i
ekonomisk mening. Det är ej nog att fila och hamra på stål
och järnstyckena till ett lokomotiv, en ångbåt m. m. under
byggnad; mekaniska uppfinnare, konstruktörer samt
arbetsledare fordras ock för dessa varors tillkomst. Sammaledes
kunna gruvarbetare med sina borrnings-, sprängnings- och
uppfordringsarbeten ej sägas ha ensamma givit malmen
deras bytesvärde, då gruvdriften fordrar geologers och
ingenjörers vetenskapliga insikter. Tvålfabriker, färg- och
tapetfabriker, bryggerier m. fl. industrigrenar fordra förutom
arbetarnas arbete kemiskt-tekniska insikter.

Marx når sitt mål även genom en annan glömska,
nämligen att ej fästa sig vid, att varor äro ej blott
arbetsprodukter, utan ock naturprodukter. Ligger det ej ock värden i
malmstreck, kollager, guldsand, obrukad åkerjord, växande
skog?

Fordran, att »arbetaren skall åtnjuta hela frukten av sitt
arbete», som står på socialismens program, är fullt
berättigad, men vid dess realiserande, som önskas av alla
socialreformatorer, även icke socialistiska, möter svårigheten att
angiva vilken del kroppsarbetarens arbete haft i
frambringandet av en varas övervärde till skillnad från andras
värksamhet därför. Denna svårighet löses ingalunda på grundvalen av
Marx' värdeteori, som blott tager hänsyn till det vid varans
frambringande nedlagda kroppsarbetet och ej till de
intellektuella faktorerna, liksom den ej heller avser de många
växlande förhållanden, som öva inflytande på en varas
handelspris eller bytesvärde.

Då man sålunda anser rättvist, att arbetaren skall åtnjuta
hela frukten av sitt arbete, fordrar billigheten, att han ej skall
fordra frukten av andras arbete.

Den nyare kommunismens första princip är: »Arbetet är
källan till all rikedom och kultur, och hela vinsten bör därför
tillfalla dem, som arbeta.»

Då nu mycket av det arbete, som skapat rikedom,
bevisligen varit av intellektuell natur: uppfinningsförmåga,
omtanke, förutseende o. s. v., och då vidare kulturen framgått
väsentligen av den filosofiska och vetenskapliga
värksamheten i förening med den moraliska, skulle man kunna draga
den slutsatsen av denna princip, att här ej endast avses
kroppsarbetare, utan alla, som på något sätt arbeta, varför
ingen allvarlig människa kan göra några berättigade
invändningar mot principen såsom sådan. Den här framställda
uppfattningen är emellertid långt ifrån den hos flertalet
socialister gällande, ty på detta håll har man anslutit sig till
Marx' mening, att endast kroppsarbetaren arbetar; och att
de socialistiska ledarna ofta dela denna uppfattning, därpå
har man många bevis. »Allt för arbetareklassens intressen»,
»ett nytt samhälle, där det arbetande folket är allt», är det
socialdemokratiska partiets lösen och slutmål. Liebknecht har
gjort följande förtydligande omskrivning av slutorden i
ovanstående sats: »Arbetets frukter skola odelade tillfalla det
arbetande folket.»

Man kan visserligen göra den anmärkningen, att
Liebknecht härvid också tänkte på andra än kroppsarbetare, då
inga skilda klasser skola finnas i den kommunistiska
framtidsstaten; men jag frågar då, huru man tänker sig att
vetenskapen, moralen, konsten, statsförvaltningen m. m. skulle
odlas av den enda klassen: »Det arbetande folket». Då
socialisterna lovprisa »arbetet», göra de sig sålunda skyldiga till
ett missbruk av ord av betänkligaste slag.

Enligt Marx avspisar arbetsgivaren arbetaren med en till
minsta möjliga belopp nedtryckt arbetslön, som endast
räcker till det allra nödvändigaste, och ränta eller övervärde
tillfaller jord- eller kapitalägaren därigenom, att arbetarnas
arbete frambringar mera än vad deras livsuppehälle fordrar.
Att sålunda lägga beslag på hela återstoden av arbetsvinsten
är, säger Marx, en upprörande orättvisa, det är en
systematisk utplundring av den fattige genom den rike. Kapitalisten
arbetar icke själv, enligt Marx, han sysselsätter endast den
avlönade arbetaren och betalar såsom lön salupriset på hans
arbetskraft, vars värde bestämmes efter tid och
ansträngning.

Fabrikanten får sin vinst genom andras obetalda arbete,
och detta utgör, säger Marx vidare, hemligheten i kapitalets
självförökning. Marx glömmer allt jämt, att andra faktorer
än arbetarnas arbete bidraga att skapa bytesvärden och
kapital.

Att överarbete utprässas av arbetarna i otaliga fall, är
visst och sant, och Marx har med rätta framhållit
spörsmålet om arbetsdagens längd såsom ett det viktigaste i
arbetarefrågan. Men häri har han blott fullföljt vad andra långt
förut uttalat.

Vad nu beträffar arbetets avkastning, som enligt
Rodbertus och Marx skulle tillfalla kapitalisten utan eget arbete och
endast skulle vara produkten av arbetarnas arbete, och detta
övervärde, som endast borde tillfalla arbetarna, så må man
väl undra, hur det är möjligt att lämna ur räkningen, att det
fordras förmågor att leda en affär eller en tillvärkning, att
köpa råmaterial, att sälja varan o. s. v., som måste betalas
av det s. k. övervärdet; att detta dock till stor del går åt för
uppfinnares och ingenjörers räkning, för räntan å
förlagskapitalet, för slitning av maskiner och värktyg, för
beskattningen (som bidrager till fyllande av statens, kommunens
och det andliga livets behov) för agenter, mellanhänder,
annonser, transport, magasinhyra, ompackning m. m. Här bör
erinras, att en mängd arbetare härvid också få en del av det
s. k. övervärdet och ej endast kapitalisten och högre
funktionärer, som ej utföra kroppsarbete.

En del av det s. k. övervärdet är sålunda aldrig något
övervärde i egentlig mening, då det måste avräknas för
nämnda faktorer. Ofta händer det, att intet övervärde härutöver
uppstår, eller att intet kapital alls kan avsättas av
försäljningsvinsten, som då ej är någon vinst i egentlig mening.
Först då kapital samlas av övervärdet, kan det bli tal om att
höja arbetarnas löner eller dela vinsten; men detta är ofta
mycket svårt att omedelbart gå in på, då det alltid finnes en
stor risk, att varupriset, d. v. s. bytesvärdet snart sänkes,
varför ett visst kapital måste finnas i reserv.

Övervärde är därför ej alltid »lönarbetarnas utplundring
från kapitalisternas sida».

*

Med hänsyn till spådomen att kapitalismen skall
tillintetgöra sig själv och att arbetsklassen skall övertaga hela
samhällets ledning, har den »vetenskapliga» socialismen,
stödjande sig på Marx' profetia, sökt visa, huru »medelklassen allt
mer försvinner» och huru som »det borgerliga samhället
självt skaffar medlen till sitt eget tillintetgörande» samt
påpekat »huru många av våra motståndare, som den
ekonomiska uvecklingen slungar ut i proletariatet» o. s. v.

Intet samhälle i världen har ännu visat detta försvinnande
eller ens någon minskning av medelklassen, tvärtom har den
nu blivit allt större och starkare. Den har sedan den stora
revolutionen allt mer intagit aristokratiens forna plats och
den växer ständigt genom uppgående i densamma av massor
av personer, som förut tillhört arbetsklassen eller
småbondeklassen. Att en mängd medelklassare genom olyckliga
affärer eller lättsinnigt leverne o. s. v. komma på obestånd
och kastats ut i proletariatet, betyder ej, att det borgerliga
samhället allt mer försvinner, ty de förolyckade existenserna
ersättas ständigt av ett stort antal arbetare- och bondsöner
m. fl., som »arbetat sig upp» till högre samhällsställning.
Litet var torde känna många exempel härpå.

*

Marx förklarade, i likhet med alla andra socialister,
såsom bevisade fakta, att arbetarnas belägenhet försämras
oavbrutet i den mån kapitalisterna hopa millioner på millioner.
att arbetslönerna utgöra en allt mindre andel av arbetets
avkastning, att samtidigt med att antalet av kapitalister
tilltager, massornas elände tilltager. Detta påstående håller
emellertid ej streck, ty eländet bland massan är ingalunda större
än förr, tvärtom. Statistiken har visat, att arbetarnas andel i
produktionens resultat blivit allt större i jämförelse med
kapitalisternas vid stegrad produktivitet och att arbetarnas
levnadsvillkor i allmänhet förbättrats i vår tid.

Enligt North American Review (1891) har den
ryktbaraste av Englands statistici, Giffen, företagit en sorgfällig
undersökning av lönevillkoren under olika tidsskeden och
fann därvid, att under de sista femtio åren avlöningarna
stigit med från 50 till 100 %. Under samma tid har därjämte
arbetstiden minskats med i genomsnitt 20 %.

I det hela taget kan man säga, att arbetarna numera icke
blott hava mera penningar att giva ut, utan därtill få mera
för dem. Detta styrkes av den ofantliga tillväxt, som
proportionsvis ägt rum i förbrukningen av de vanligaste
födoämnena.

Marx menade vidare, att det kapitalistiska
produktionssättet medfört en relativ överbefolkning av arbetare, vilken
bildar »en industriell reservarmé som ständigt är färdig att
låta sig utsugas av kapitalet». Genom denna till större delen
arbetslösa reservarmés konkurrens med de arbetare, som ha
sysselsättning, tvingas dessa att åtaga sig överarbete eller
arbeta för mycket låga löner.

Häri finnes naturligtvis mycken sanning, men Marx
förbisåg, att ifrågavarande överbefolkning skulle minskas högst
betydligt, kanske alldeles försvinna, om föräldrar inskränkte
barnens antal genom att ej föda så många till världen.

*

Lika falsk som Marx' värdelära är, lika ohållbar är hans
lära om kapitalets historiska ursprung. Marx menade, att
kapitalets välde ända från begynnelsen vilat på ett
rättsvidrigt tillägnande av andras arbete, och han sökte särskilt
visa detta genom att påpeka vissa kapitalbildningar i
England, huru köpmän efter Kolumbus' och Vasco da Gamas
upptäckter kastade sig på den västindiska och den
ostindiska handeln och med himmelskriande grymhet gjorde
negrerna och malajerna till slavar samt gödde sig med dessas
svett och blod. Han framhöll ock, huru många av de stora
jordägarna i England, Skottland och Irland i 16:de årh.
förvandlade sin jord till betesmarker eller skogar, bortjagade
tusentals av sina arrendatorer och daglönare, därigenom
berövande dem deras utvägar till bärgning och begagnande
deras nödställdhet till nedprutande av arbetsprisen.

Visserligen ha kapital i Stor-Brittanien ofta skapats på
detta skändliga sätt, men det kan ej generaliseras och
spelar en försvinnande roll i kapitalbildningen i det stora hela.
Nekas kan ej, att, om ock många rikedomar skapats på
oärligt sätt, genom hänsynslös utsugning av arbetarna o. s. V.,
kapital oftare samlas på fullkomligt hederligt sätt genom
flit, sparsamhet, industriell och finansiell skicklighet o. s. v.

Jag erinrar här om den småningom skeende
kapitalbildningen vid slutet av medeltiden och i början av nyare tiden
genom städernas hantvärkerier och handel, som medförde
borgarståndets stigande makt och lät det tävla med samt
ofta besegra feodaladeln. Borgarståndet utgjordes från
början blott av småhantverkare och småhandlare; med tiden
samlades större kapital och framträdde även förmögnare
borgare, särskilt inom handelsklassen, och därigenom
väldet som köpmansgillena fingo sådan betydelse. Vissa större
hantvärkerier, i synnerhet väverierna, skapade småningom
allt större kapital och medförde ock därigenom ökat
inflytande för utövarna. Småningom medförde städernas
utveckling den lägre befolkningens befrielse från adelns och
kungarnas förtryck, och under inflytande av gemensamma
medborgerliga plikter och tjänster samt ett industriellt förvärv,
som reglerades av lagar, reglementen och den kristna
moralen, vande man sig att ej anse våld eller erövring vara
enda rätten.

Under flera hundrade år utgjordes i hela Europa
grundvalen för det industriella livet: arbete och små kapital.
Under den tidigare medeltiden, då stormännen —
feodalherrarna — föraktade hantvärken och samhällets hela 
praktiska liv då vilade på besittning av jordegendom, kunde
handel och industri ej vinna synnerlig utsträckning och drevs
åkerbruket aldrig med beräkning på en större marknad,
varför ock ekonomien var improduktiv. På medeltidens
senare period kommo genom en följd av omständigheter —
korstågen, städernas uppkomst, livegenskapens upphävande
o. s. v. — stormännens egendomar att till stor del
överflyttas på de industriidkande klasserna, frigörelsen av de
livegna framkallade företagsamhet i handel och hantvärkerier
samt medförde samlande av nya kapital. Dessa gåvo
synnerlig fart åt handeln genom införande av lyxartiklar och
förbättrade industrialster från främmande trakter,
befordrade skeppsbyggeriet och frakttransporten samt en mängd
industrigrenar, som voro bestämda för utländsk försäljning,
bearbetning av främmande råmaterial o. s. v. En ny
kapitalistklass uppkom sålunda på helt naturligt sätt och utan
våld, och vi få ej förglömma, att denna till stor del
utgjordes av tidigare arbetare, livegna och fria.

Huru stora kapital bildats av ursprungligen fattiga män
genom uppfinnare-geni i förening med ihärdighet, därpå
finnas många exempel från nyare tiden. Bomullsspinneriets
egentlige fader, engelsmannen R. Arkwright, som hade att
kämpa med många motgångar, blev så rik genom sina
maskiner att han vid sin död (1792) efterlämnade 9 millioner
kronor. Ångmaskinens slutlige uppfinnare, skotten J. Watt (d.
1819), vilken liksom den förre började med två tomma
händer, blev ock en rik man, såsom delägare i den stora
Sohofabriken nära Birmingham.

*

Jag vill här anföra ytterligare några exempel rörande
svenskar, dem jag personligen känner till.

En 20-årig skrädderiarbetare från Småland utvandrade
till N. Amerika, där han snart genom sparsamhet, flit och
företagsamhet etablerade egen affär, där slutligen ett 20-tal
arbetare voro anställda. Efter 6 år återkom han till
hembygden med ett förvärvat kapital på 30,000 kr. och köpte därför
en liten lantegendom.
Kokerskan T. C., särdeles intelligent och skicklig i sitt
yrke, lämnade Sverge vid 29 års ålder, då hon redan sparat
ihop 2,000 kr. av sina löner, mest genom enkelhet i kläder,
som hon sydde själv på lediga stunder. Fick anställning mot
hög lön hos först en, sedan en annan familj i Washington,
lade upp större delen av lönen under årens lopp och köpte
sig slutligen ett hus. Gifte sig med en driftig målare
(arbetare), som har goda inkomster, så att familjens kapital
härigenom allt mera stärkes.

Fabrikör B. kom som utfattig torpareson till Stockholm
och fick omsider anställning i en sidenfabrik. Utrustad med
mekaniska anlag började han tidigt att själv på lediga
stunder, till långt fram på nätterna, förfärdiga vävstolar för
sidenband. Sedan han under en följd av år gjort 8 stycken
och skaffat sig ett lån, satte han upp en egen liten fabrik,
som gick framåt, och med tiden inköpte han en avsides
belägen tomt på Söder. Då gatureglering långt efteråt företogs
här, sålde han tomten med byggnaden med betydlig förtjänst
och blev sålunda, genom såväl eget arbete som lyckliga
konjunkturer en jämförelsevis förmögen man, som sista
årtiondena levde på sina räntor.

Fabrikör Å. kom som fattig bondson till —stad och fick
anställning i ett bryggeri; visade här stor arbetsamhet, men
tillika stolthet och mod, så att han förde kamraternas talan
inför bryggeriägaren, då denne behandlade dem som trälar
på brutalaste sätt. Han fick därför sitt avsked och begav sig
nu till utlandet. Här kom han att studera bryggerikonsten
teoretiskt och praktiskt under flera år och skaffade sig
därunder kemiska o. a. kunskaper samt blev småningom en
bildad man. Sedan han en tid varit bryggmästare, blev han
värkmästare på en tapet- och färgfabrik, och kunde slutligen
etablera sig som färgfabrikör. Med träget arbete och själv
ledande sin affär, förtjänade han, fast han var en human
förman för sina arbetare och gav dem god betalning, så pass,
att han kunde bygga sig eget mindre fabriks- och boningshus.

*

Då socialisterna framdraga vissa bekanta
mångmillionärer, såsom Rotschildarna och de amerikanska 
järnvägskungarna Vanderbilt, Gould m. fl. såsom exempel, som skulle
bevisa, »att kapitalet koncentrerar sig på allt färre händer», så
erinrar jag att börja med, huru få sådana millionärer äro på
vår planet eller att de utgöra undantagsfolk, levande under
säregna förhållanden, och att deras kapital ej äro eviga. Jag
framhåller ock, att möjlighet finnes att medelst såväl
lagstiftning som allmänna opinionen sätta en gräns för dylik
koncentrering av kapitalet, synnerligast då opinionen blivit
tillräckligt human och moralisk, så att varje ohederlig
penningspekulation offentligt brännmärkes och samhällen och
individer öppet åt föraktet prisgiva en var samvetslös
kapitalist.

*

Målsmännen för en kommunistisk förvaltning av hela det
industriella livet få ej glömma, att bildandet av kapital,
d. v. s. överskott av produktion, som ej för tillfället fordras
för de oundgängligaste levnadsbehoven, samt privat
äganderätt varit villkor för hela den högre kulturens uppspirande.
Man vet m. a. o. av historiens mest ojävaktiga vittnesbörd,
att alla mänskliga framsteg och övergångar från vilda och
barbariska stadier till värkligt civiliserade haft sin grund i
skapandet av kapitalet. Härpå vilar indelningen av de skilda
funktionerna i de mänskliga samhällena, tack vare detsamma
ha klasser, som ägnat sig åt moralens odling, vetenskapen,
styrelsen och förvaltningen m. m., kunnat bildas.

*

Att otaliga ha det dåligt nog, medgives av alla tänkande
folkvänner, men frågan blir ändå alltid den: är det då så
alldeles givet, att just kollektivismen är botemedlet? Här
saknas varje tillstymmelse till rimlig sannolikhet.

Om å ena sidan moralisk urartning ofta medföljt
privatkapitalet genom utbildandet av svårare slag av egoism eller
värklig egennytta och girighet, befordrar å andra sidan
kommunismen, vilken utesluter all enskild egendom, den
allmännare egoismen eller själviskheten, då den enskilde i ett
kommunistsamhälle oavlåtligt måste syssla med sitt materiella
uppehälle och aldrig kan visa någon egentlig oegennytta, 
någon tjänstaktighet eller något ädelmod mot andra. Den
enskilde rår ej om något, ej ens sig själv i ett sådant samhälle
och kan därför ej av fri vilja — moralens förutsättning —
göra något särskilt för andra, om han ock i »statens» namn
kan vara nyttig på ett allmänt sätt, så allmänt likvisst, att de
finare känslorna av personlig välvilja, uppoffring och
hängivenhet för den eller den människan ingen näring kan få av
den allt fordrande och därigenom mycket förkvävande
staten, som ofta ej avser något högre syfte, utan är en
tämligen lumpen personifikation av kollektiv-egoism: vars och ens
fördel är vad medlemmarna mest avse.

*

Mycket av det kapital, som samlats i enskildas händer har
ej skadat andras industri genom konkurrens, utan har
blivit dött kapital eller varit rörelsekapital endast en kort tid.
Ofta har det emellertid blivit använt till uppförande av
industriella anläggningar, palatser och herrgårdar, till lyxuösa
möbler och prydnader, konstvärk etc., och om mycket av vissa
arvtagare förtärts i vällevnad och de förödda kapitalen
övergått i procentares, älskarinnors eller värdshusvärdars
händer o. s. v., så ha dock de ursprungliga kapitalskaparna givit
en mängd andra människor: ingenjörer, byggmästare,
hantvärkare, fabrikanter, artister, arbetare, förvaltare,
bokhållare m. fl. rikliga tillfällen till arbetsförtjänst. Mycket av de
stora enskilda kapitalen har ej skadat andra utan tvärtom
gagnat genom att bortskänkas till nyttiga institutioner —
-kolor, akademier, museer o. s. v. — varigenom de
befordrat ej blott vetenskaper och konster, utan ock ofta bidragit
till arbetsklassens förkovran.

Många storkapitalister, såsom Peabody i Baltimore,
Vanderbilt far och son i New-York, Renström och Carnegie i
Göteborg, John Söderberg och K. Wallenberg i Stockholm
m. fl. ha skänkt hela förmögenheter till institutioner för konst
och vetenskap och andra allmännyttiga ändamål i den
kommun, där de levat. Redan C. Vanderbilts donation av 15
millioner dollars eller 55 millioner kr., måste, ehuru det
mångdubbla beloppet ärvdes, slå med förvåning; men denna var
en obetydlighet mot sonen W. Vanderbilts donation till 
allmännyttiga och välgörande ändamål, ty denna uppgick till
100 millioner dollars, eller 370 millioner kr., som utgjorde
ungefär halva hans förmögenhet. Resten delades
huvudsakligen mellan två söner, och den förra jätteförmögenheten fanns
ej mera.

*

Envar inser av det sagda, att den »vetenskapliga»
socialismen i fråga om värdeteori är ett grovt misstag eller
medvetet sofisteri. Man har i sanning skäl att kalla Marx den
store sofisten lika väl som J. J. Rousseau ett århundrade
förut gjorde skäl för benämningen genom sin strid mot
civilisationen.

Detta hindrar dock ej, att Marx liksom Rousseau uttalat
många sanna saker och framställt riktiga skildringar samt
fordringar rörande arbetarnas liv. Av stor betydelse var hans
redogörelse för tillståndet bland Englands arbetarebefolkning
i mitten av 19:de århundradet; mer än två tredjedelar
av hans bok Kapitalet utgöres av utdrag ur
fabriksinspektörernas och hälsovårdsmyndigheternas berättelser samt
parlamentariska förhör och protokoll. De skildringar, som här
lämnas, äro upprörande och ha nog gjort sin nytta. Men
nekas kan ej, att Marx ej varit den ende, som framdragit
detta och att andra sagt den egoistiska kapitalismen lika
sanna saker.

Har ej Marx' framställning av övervärde något
vetenskapligt värde, så har den desto större demagogisk betydelse och
har bland socialistiska arbetare i alla länder blivit det
förlösande fältropet i klasskampen och upprepas samt tillämpas
vid alla möjliga tillfällen för agitation — även då ekonomiska
svårigheter uppstått genom missväxt eller andra yttre
olyckor. Å ett möte i Stockholm 1891, med anledning av
dyrtiden på grund av missväxten i Ryssland, framhöllo
socialisterna med styrka »det ypperliga agitationsmedel socialismen
erhållit i den rådande nöden». Hr Palm »hälsade med glädje
den svältperiod, som stundade, viss om att den säkrast och
snabbast skulle föra oss till den oundvikliga sociala
revolutionen».

Huru den »vetenskapliga» socialismen ofta i sina övriga
framställningar är en parodi eller vrångbild av vetenskapen,
en förfalskning av historien, är lätt att visa.

Allt i socialismen mynnar ut i agitation för att
revolutionera massorna. Därför att kapitalet en gång för alla
förklarats vara källan till alla arbetsklassens lidanden, måste man
ock på allt sätt söka bevisa kapitalets förbannelse på alla
samhälleliga områden. Detta är logiken.

Vilken människa med världserfarenhet vet ej, att en mängd
arbetare med god förtjänst uteslutande genom
misshushållning och ett lättsinnigt liv kommit på obestånd.

Vem vet ej, att i forntiden liksom i våra dagar olikheten
i välstånd ofta berott på skillnaden i naturlig begåvning, i
företagsamhet och viljekraft, att slöa och lata människor bli
fattiga genom sig själva och att kapitalbildning ofta varit
följden av ihärdigt arbete och omtänksamhet utan någon
sorts utsugning av andra? Allt detta borde den
»vetenskapliga» socialismen ha tillbörligen beaktat, liksom den
överhuvud taget borde ha tagit en allsidig hänsyn till den
ekonomiska frågans moraliska sidor och förstått, att lösningen
av den sociala frågan är moralisk lika mycket som legislativ
och politisk.

Ett annat falskt påstående av den »vetenskapliga»
socialismen är det, som gjordes å Brysselkongressen (1891) och
intogs i en av dess resolutioner, att nämligen »krigen äro en
följd av kapitalismen och klasskampen». Vem vet ej, att
otaliga krig ej haft den ringaste orsak i de ekonomiska
förhållandena, eller raskrigen, religionskrigen, de dynastiska
krigen m. fl.

*

I fråga om nykterhetsvärksamheten förklara
socialist-ledarna i allmänhet, att de ej gå in på det övliga etiska
resonemanget hos nykterhetsvännerna: Låtom oss förbättra
individerna, så få vi samhället bättre; utan, för att agitera för
kommunismen, säga de tvärtom: »Ändra
samhällsförhållandena, och vi skola få bättre individer.» »Dryckenskapen som
landsplåga har sin rot icke i individuell lastbarhet, utan i
ett samhällstillstånd, där livet för stora massor icke är bättre
än att glömska av det förflutna måste vara en helt naturlig
åstundan» o. s. v.

Även om vi medgiva, att dåliga samhällsförhållanden
skapat ett visst antal drinkare, få vi ej glömma — vad
säkerligen de flesta känna till och vad jag som läkare dagligen
konstaterar — att en förfärlig mängd drinkare finnas, som
äro i goda ekonomiska villkor, ha ett gott hem och ej äro
utsatta för några lidanden, utan fallit offer för dryckenskap
genom njutningslusta och försummelse av moralisk
självodling.

*

Socialismen har vidare påstått, att religionen har sin rot i
de ekonomiska förhållandena. Liebknecht framhöll, t. ex. å
Hallekongressen 1890 »vår materialistiska
historieuppfattning, som lär oss, att även religionen liksom alla samhällets
överbyggnader ytterst äro produkter av den för tillfället
rådande ekonomiska ordningen». Han härledde ock ur denna
sats, att »om klass-staten är fallen, så är religionen ofarlig»
Liebknecht, som uppenbarligen här gör religion liktydig med
kristen dogmatik, hade då ingen kännedom om, att den
religiösa känslan har ytterst en helt individuell grund och
sammanhänger med den mänskliga moralen, att de skilda
världsreligionerna uppstått långt tidigare än några kapital
bildades eller i alla händelser utan att motiveras av några
ekonomiska förhållanden, att otaliga religiösa människor funnits,
som föredragit frivillig fattigdom framför välstånd, att en
mängd kyrkor och sekter funnits, vilka ej på något vis stått
i de mäktigas tjänst, ja, han tyckes glömma, att det finnes
kristna socialister!

*

Den »vetenskapliga» socialismens äktenskapsteori är lika
så rå som ovetenskaplig och strider lika mycket mot den
historiska forskningen som den allvarliga granskningen av
äktenskapets natur, människohjärtats behov samt
föräldraskapets plikter och fordringar. Deville säger (1883) sålunda
i sin »Överblick av den vetenskapliga socialismen: »Om man
ej längre ringaktade ogifta kvinnor, som få barn, — — —
skulle friheten i de sexuella förbindelserna utsträckas på
äktenskapets bekostnad.» Detta vore emellertid till fördel, ty,
säger han, »det är äktenskapet, som ger den
egendomsbesittande klassen dess ärftliga natur och därigenom utvecklar
dess konservativa instinkter. — — — Nyttan av
äktenskapet, som är en reglering av egendomen, ett affärs-kontrakt,
förrän det blir en personförening (?), framgår av den
ekonomiska byggnaden hos ett samhälle, grundat på individuell
äganderätt (?). Genom att tillförsäkra äkta barn
föräldrakapital, tillstädjer det det fortsatta herraväldet av den kast,
som innehar de produktiva krafterna. Trots laglig rätt till
skilsmässa, upprätthåller penninghänsynen, på få undantag
när, äktenskapets oupplöslighet(?). Genom förändringen av
den socialistiska egendomens natur, och först efter dennas
genomförande, skall äktenskapet ej längre ha något skäl för
sig. Då skola unga kvinnor och unga män utan fruktan för
ringaktning kunna lyssna till sin natur och tillfredsställa sina
kärleksbehov.»

Jag behöver ej uppehålla mig vid det cyniska
förkunnandet av den fria kärlekens evangelium i denna parodi på
vetenskaplig framställning, och vill blott påpeka, att de allra
flesta äktenskap ingås mellan personer utan kapital i
egentlig mening, mellan personer tillhörande arbetareklassen och
de lägre medelklasserna, där arvsfrågan spelar en
synnerligen underordnad roll, men där man är lika mån att
upprätthålla äktenskapet som bland de rika.



Misslyckade kommunistiska samhällen.
Gång på gång hör man socialistledare förneka, att man
försökt, ehuru utan framgång, realisera kommunismen,
varför enligt dem inga praktiska bevis finnas att den ej skulle
kunna förverkligas. Jag har själv å socialistmöten i Paris och
London hört detta, och minnes särskilt, att K. Marx'
efterträdare Hyndman bestred ifrågavarande faktum. Jag
erinrar här om vederdöparnas kommunistsamfund i Mähren, som
grundades 1527 och ursprungligen räknade 70,000 
medlemmar; det utdog slutligen, sedan oenighet uppstått bland
ledarna, fåfänga och njutningslystnad vunnit insteg och de
unga ej ville underkasta sig det rådande tvånget.

Vidare få vi ej glömma, att Owens kommunistsamhälle i
Amerika Nya Harmonien, varpå han och hans bundsförvant
Maclure offrade betydliga summor, gick under, och att
Orbiston-samhället likaledes upplöstes, fast Combe och andra
kapitalister understött det på ett storartat sätt (omkr. 1825).

Individualismen tar alltid ut sin rätt, och den lade ock
hinder i vägen för de amerikanska kommunistsamfundens
genomförande, trots den goda anda, som ursprungligen
rådde. Snart tänkte envar mest på sig själv och sin familj, och
det gemensamma landet användes, gentemot
överenskommelse, huvudsakligen till de enskilda medlemmarnas fördel i
stället för det gemensamma bästa.

Lärorik var ock den kommunistiska reform, som
genomfördes i Kina i ll:te årh. och som grundades av ledaren av
det socialistiska partiet Van-gan-tsche, som förstod att sätta
folket i rörelse och vann käjsar Schen-Tschung därför. Trots
strider med framstående ministrar lyckades den kraftfulle
ledaren att förmå käjsaren att utfärda en förordning, däri
all personlig egendom avskaffades och staten blev den ende
ägaren, och industrien ställdes under statens ledning.
Reformen misslyckades dock: folket råkade i än större elände än
förut under de 15 år den kommunistiska statsformen varade,
och efter käjsarens död störtades Van-gan-tsche och
utplånades hans styrelse. Socialisterna kommo åter till makten
efter 11 år och ledarens system infördes åter, men det föll
efter 3 år. Socialisterna höljdes med allmänhetens
förbannelser och blevo häftigt förföljda och till sist förjagade ur
riket.



Bolsjevik-kommunismen i Ryssland.
Lenin, vars värkliga namn var Uljanof (ett kalmuckiskt
namn) och som var halvkalmuck, blev den främste skaparen
av bolsjevik-kommunism under novemberrevolutionen 1917.
Han hade länge varit en landsflyktig kommunistisk agitator,
behärskad av en fix idé om de nutida samhällenas
tillintetgörelse.

Kallblodig, härsklysten och fåfäng, framträdde Lenin för
att i praktiken tillämpa vad han doktrinärt förkunnat vara
absoluta sanningar, fast varje tänkande och erfaren
människa finner det orimliga däri.

Hans ryska läkare ansågo, att han led av paralysie
generale, och man kan antaga, att han länge var sinnessjuk med
denna sjukdoms gränslösa självförtroende — liknande
käjsarvansinne — och illusioner om stora och orealiserbara
planer m. fl. symptom. Han blev slutligen oförmögen till allt
arbete och förslöad, så att han måste föras bort i enslighet
till landet. Vid obduktionen fann man, att med undantag av
ett litet parti i högra hjärnhalvan, hela hjärnan var
fullständigt förstörd. Han avled i hjärnblödning (1924).

Lenin förklarade att »endast det är moral, som är nyttigt
för det kommunistiska partiet och att man skall använda
»list, förslagenhet, illojala metoder, undanhållande och
förtigande av sanningen för att utföra kommunistiskt arbete».

Bolsjevikregeringen har allt ifrån början varit ett tyranni
utan like, som upphävt varje medborgerlig frihet, sänt
oförvitliga människor i fängelse, härskat genom ohygglig
terrorism med stöd av bajonetter. Denna regering har utsänt
ett stort antal folk-kommissarier, fanatiska och grymma
satraper, som begått otaliga illgärningar, och därjämte ha vilda
bolsjevikiska rövarskaror plundrat och förstört allt som de
påträffat, mördat och pinat med ryslig tortyr, vari de
funnit medtävlare i kinesiska banditer, som regeringen använt
för maktens utövning.

Eländet, ödeläggelserna och människooffren i Ryssland,
som Lenin och hans närmaste biträde Trotskij samt deras
anhang framkallat, sedan de störtat ordningselementen,
bourgeoisien och bildningens representanter, äro så
fasansväckande, att Ryssland måste betecknas som ett land, där
härskarna och deras anhang farit fram som djävlar.

Bolsjevik-kommunismen, som är rent Marxistisk, har
fullständigt slagit fel, enligt de mest trovärdiga meddelanden av
personer, som tillräckligt länge varit i Ryssland på senare
år. Ingen likställdhet finnes, då det uppstått en social kast
med säkrad levnadsställning, de egentliga organiserade
»kommunisterna», utgörande ung. 1 1/2 million, vilka ha
företrädesrätt till allting, rymliga bostäder, högre löner,
förmånligare inköp av förnödenheter än andra o. s. v.

Industrien gick oerhört tillbaka efter
novemberrevolutionen 1917, då arbetarna själva togo ledningen av fabrikerna,
kastade ut direktörer, ingenjörer och ledare samt delade
slutligen rovet sins emellan. Den ena fabriken efter den andra
stoppades; i många fall demolerades de och såldes
inventarierna och nedrevos byggnaderna. Det blev sedan
statsindustri, allt blev förstatligat, hus, fabriker, industri, men all
värksamhet har blivit underhaltig, produktionsförmågan är
ännu för ringa, varorna för dyra och kvaliteten för dålig.

Nöd råder oftast, i synnerhet på grund av spannmålsbrist,
då bönderna ej vilja odla mer än de behöva för eget behov.
Matvaruaffärerna äro otillräckligt försedda och stora köer
få stå och vänta timtals för att få köpa det allra
nödvändigaste.

Hus som privat egendom finnas ej. Alla hus ha blivit
statens och förvaltas av en bostadskommission, som hyr ut
våningar och även godtyckligt kastar ut hyresgästerna.
Ledarna och medlemmarna av kommunistpartiet ha fått goda
och fina bostäder och förskaffat sig de förra ägarnas möbler
o. a. inventarier, lyxartiklar m. m. (rofferier under
revolutionen); men massan av städernas befolkning lider av
fruktansvärd bostadsbrist. Det är ej sällsynt, att 2 eller 3
familjer måste bo i samma rum. Ofta ha flera bostäder
gemensamt kök, vilket ger anledning till slitningar och
trakasserier.

Nöden bland arbetarna växer med antalet barn, och av
denna nöd uppstår det stora antalet övergivna, vanskötta
barn, som ibland av sig själva lämna hemmet, ibland jagas ut
av föräldrarna. Dessa barn sluta sig samman i stora skaror,
som stryka omkring på gator, smutsiga och klädda i trasor,
fulla av ohyra, leva av tjuvnad eller tiggeri. Något äldre
tiggare, huliganer, finnas ock i stor mängd och äro städernas
liksom ock landsbygdens fasa.

Någon frihet finns ej i bolsjevik-Ryssland. Ingen
pressfrihet finns; pressen ligger helt och hållet i det
kommunistiska partiets händer. Man får ej tala om och alls icke skriva
något, som icke motsvarar de hüga Moskvaherrarnas
meningar. Arbetarna ha ej heller frihet. Att strejka är
förbjudet och arbetarna ha icke en gång tillåtelse att hålla
möten. Om arbetarna i en fabrik någon gång skulle vilja
hålla ett möte, som ej passar de kommunistiska ledarna eller
direktörerna, är militären strax på platsen och skingrar de
församlade.

Följande meddelande av norrmannen lektor Teo Findahl,
i hans märkliga arbete »Ryssland i dag», är synnerligen
belysande för arbetarnas ofrihet. »Bolsjevikerna gåvo för att
visa världen skådespelet om proletariatets frigörelse, i
början arbetarna tillåtelse att lämna fabriken när det föll dem
in. »Snart stodo salarna tomma; så måste man införa
anmälningsplikt; men snart stodo salarna åter tomma. Så kom
förbud att lämna salarna under arbetstiden. Här och där blev
slagsmål vid dörren följden. Så satte man polisvakt vid
portarna. I dag ser man över allt polis med påskruvad
bajonett vid alla in- och utgångsportar. »Slavmärket», som det
heter i agitationen mot kapitalismen, finns där åter.»



SAMMANFATTNING.

1) Kommunismen är en falsk lära. Den utvisar
okunnighet om samlevnadens liksom industriens grundprincip och
strävar att undertrycka all individualitet. Principen är att
förena individuell verksamhet med en icke mindre
nödvändig samverkan. Kollektiv förvaltning av egendomen är
omöjlig att genomföra.

2) Kommunismen är en fara. Inga kulturella intressen
skulle finnas, om den bleve rådande. Den låter antalet bli
den styrande makten, utan hänsyn till insikter och
förmågor, och detta massans välde blir förtryckande av
bildningens representanter, ja deras utrotande, och dessutom
tillintetgörande av den stora industrien.

Kommunisterna äro rena revolutionärer eller nedbrytare
och deras mål är omstörtande av det bestående samhället.
Metoden måste, efter bolsjevismen exempel, bli mord,
plundring och terrorism.


————————————————————Stockholm 1931, O. L. Svanbäcks Boktryckeri



