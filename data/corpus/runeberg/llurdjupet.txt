UR DJUPET
DIKTER AF LEON LARSSON


Ur Djupet
DIKTER
AF
LEON LARSSON



I.
Min sångmö.
I afgrunden.	
Revelj.
Till den sista striden.
Ljusets konung.
Bålet.
Två sånger i kvarnen.
I. Vi mala, vi mala...
II. När slutet nalkas.
Ryska bilder.





MIN SÅNGMÖ.

Min sångmö är icke som andra,
en ungmö af kvitter och skratt;
nej, hon är en kvinna från mörkret,
en dotter af kyla och natt.

Hon lärde sig aldrig att skratta
och fostrades icke i lek,
och aldrig i lifvet hon kände
till lyckliga människors smek.

Från vårdagens glädje hon stängdes,
från solen och himmelen blå,
och därför i förtid hon böjdes
och kinden blef fårad och grå.



Men brinner på kinden en rodnad
i hektisk och stickande glöd,
då är det af feber i blodet
som kinden är dunkel och röd.

Så kommer min sångmö med lutan
från tusende sorger och kval;
hon kommer i trasiga kjolar,
i grå och utsliten sjal.

Hon spelar och sjunger till lutan
en dyster och underlig låt;
hon sjunger om mörker och gråhet,
om armod, om smärtor och gråt.

Hon sjunger om lifvets elände,
om glädjen som flytt från vår värld,
om Eden, om drömmarnas lustgård,
bevakad med ljungande svärd.

Men stundar det stormtid och ofred
och uppbrott för folket en gång,
då följer hon blodröda fanor,
då sjunger hon stormarnas sång.




Då kastar hon lutan åt sidan
och griper en trumma och slår,
och trotsigt hon drundrar på trumman
när folket till stormningen går.









I AFGRUNDEN.

Djupt ner i jordens gömmen,
dit solglädjen aldrig ilar,
i sorgernas härskardömen,
där draken på guldet hvilar
i lurande evig ro;
där krökta gestalter irra
i dödsrikets mörka schakter,
och blodsprängda ögon stirra
mot ljusare, vida trakter
där folken i lycka bo.

Här är det sorgens släkten
som lefva från glädjen gömda,
ty här i förtviflans häkten
de blefvo till smärta dömda,
till armod i nödens trakt.



Och aldrig når ljusets hälsning
till afgrundens kvalda skaror,
som vänta och bida frälsning
från tusende lömska snaror,
som lura i drakens schakt.

Här är den mörka gåta,
hvars slöja man ej kan lyfta,
där hundradetusen gråta
och jämra och evigt snyfta
i tusen förtviflans kval.
Och doft höres verop skalla
från dessa som ängsligt klaga,
ty här i det mörka, kalla
det väfves en dyster saga
af sorger i tusental.

Och aldrig får solen lysa
på dessa, som ständigt lida,
som svälta och evigt frysa,
som djupare nedåt glida
från stjärnor och rymder blå.
Och hundrade millioner
till mörkare klyftor stupa,
till armodets regioner,
ned i det afgrundsdjupa
dit blickarne icke nå.




Och djupt i förtviflans länder
de pinades verop kväfves;
och tusende magra händer
de sträckas, om ock förgäfves,
mot heliga solskens land.
Och böner från läppar bleka,
de vilda och dofva skriken,
de skola beständigt eka
i armodets dystra riken
och stiga mot rymdens rand.

Och strömmar af tårar rinna
från kinder som kvalen fårat;
ty aldrig skall någon finna
den lycka, som tusen dårat,
som lockat i fjärran matt.
Och mannen förgäfves knyter
i vrede tillsammans handen
och ursinnigt vildt han ryter
i trots mot den mörka anden,
som härskar i nödens natt.

Och ingen kan våga krossa
den hatade afgrundsdraken
som girigt i blod vill frossa;
ty han är beständigt vaken
och hotar med allas död.




I snärjande vida ringar
han ligger i gråmörk skrefva
och ofärd och död han bringar
åt dem som i djupet lefva,
i mörker och evig nöd.

De skaror, som trötta flämta,
skall draken i slafok tvinga
att ständigt ur djupet hämta
de skatter, som klangskönt klinga
och öka hans rikedom.
De kloka, de blifva dårar
af sorg och af blodig möda,
och strömmar af heta tårar
ska ständigt kring guldet flöda
i sorgernas helgedom.

***

Dock måttet skall nå sin råga
för armodets kväfda släkten,
och trotsigt skall hämndens låga
förhärja i drakens häkten
och lysa med blodrödt sken.




Då skola de draken döda,
de rostiga fjättrar lossa,
och vildt skall då elden glöda
när giriga lågor blossa
och dansa kring drakens ben.

Ty folket som ständigt lider,
det bidar se’n evigheter
de soliga stolta tider
som siades af profeter
i tidernas första vår.
Då töcknet en gång skall flykta
och solen sitt ljus skall ösa
på hären utaf förtryckta,
som fram ur det bottenlösa
till ljusare nejder går.









REVELJ.

Nu fordra vi kämpar, kamrater,
som storma till striden med huggande svärd,
och tappra män och soldater,
som våga att slåss med en värld.

Ty folken sig vrida i vånda
och blickarne irra kring rymdernas rand,
och yttersta tiderna stånda
med storm öfver städer och land.

Hör! dödssjuka människor kvida
och luften är fylld utaf jämmer och stön,
ty folken de vänta och bida
på straff — eller gudarnes lön.



När jorden i dödsångest darrar
i skälfvande skräck för sin yttersta dag,
då duga ej gycklande narrar,
blott krigare redo till slag.

Då fram med de män som törs handla,
de män som ha skapats af järn och af stål,
som våga att världen förvandla
och leda oss fram till vårt mål.

Men undan med alla de svaga,
ty handling vi vilja och ej bara ord:
det båtar ej längre att klaga
och dränka med tårar vår jord.

Men vilja vi handling, kamrater!
och älska vi landet se lyckligt och fritt,
då följa vi med som soldater
och kämpa i drabbningens midt.









TILL DEN SISTA STRIDEN.

Till vapen oss kalla de dånande lurar,
till strid och till storms mot tyrannernas murar,
till vapen, till vapen i tusendetal!
Nu manar till striden oss klockornas tungor,
det dånar och sjunger ur malmgjutna lungor
och tonerna rulla kring berg och kring dal.

Ni alla som sofva, — o, vakna och lystra
till toner som dåna så hotfulla dystra,
så hoppfulla glada i gryningens stund:
till striden ni unga och grånade gamla,
ty nu skall det dödsdömda tjufriket ramla,
nu måste det rifvas och sprängas i grund.




Mot rymderna fanorna höja sig röda,
de fladdra för vinden, i solen de glöda
i hoppet och klasshatets blodiga färg;
och skarorna komma från städernas gränder,
från skogarnas kojor och sjöarnas stränder,
från sotiga smedjor och malmrika berg.

Vår skara har vuxit sig mäktig med åren;
nu kommer den väldig som floden om våren,
ett dånande haf utaf kött och af blod.
Och intet oss hejdar och intet oss binder,
ty tusende vallar och uppresta hinder
nu krossas till intet af massornas flod.

Till vapen, till vapen! ni mödans soldater.
Till storms och till strid emot guldets magnater
är lösen för alla, för mig och för dig.
Må vildt genom länderna stridsropet ljunga,
så högt må det skalla, att gamla och unga
i tusentals vakna till samling och krig.

Till vapen! till vapen! Vår strid är den sista
och mödans soldater ha intet att mista,
blott skräcken att digna till marken af svält.
Dock hellre än svälta vi träda i vapen
och leende storma mot mörsare-gapen
och stupa på drabbningens blodiga fält.




O, bröder! må dolken vi hvässa och yxorna slipa,
att stålet må bita när rätten vi skipa,
den rätt som förtrampats af röfvarnes häl.
Och rätten skall tagas från ockrarebanden
och plundrarens blod det skall rinna i sanden,
så sannt som det finnes en hatande träl.

Vid allt som är heligt, kamrater, vi svära
att lågorna hellre må världen förtära
än fega vi svika vårt heliga mål!
Men lyckas vi ej att till målet oss föra,
ja – då må vi världen till intet förgöra,
och jorden skall blifva ett rykande bål.









LJUSETS KONUNG.

Nu kommer den gud, som med glädje vi hälsa,
den furste af ljuset, som världen skall frälsa
från kyla och mörker, från armod och sorg;
och honom, i glädje och gamman, vi kröna
till enväldig konung för allt detta, sköna
som finnes att älska i solljusets borg.

Tag pipor, o bröder, och blås klarinetter,
att toner må ljuda kring grönskande slätter,
som heliga hymner för solskenets gud.
Ty nu är det stunden för frihet och lycka,
och därför må alla sig pryda och smycka
och klädas i högtidens gyllene skrud.




Vi älska dig, konung, vi hylla dig alla,
och högt skola sångerna dåna och skalla
ja, jublande skalla till konungens lof.
O, konung af ljuset, vi följa dig gärna
i döden, vi vilja dig skydda och värna
och tjäna i trohet ditt heliga hof.

Se, konungen höjer sitt fältherretecken,
en vajande fana med solen i vecken,
en fana med färger af gryningens prakt.
I têten han spränger för ljusets arméer
och ropar till mörkmännen: ve er, ja ve er,
ty nu skall den krossas, er åldriga makt.

Det glimmar af lansar, det blixtrar från svärden,
han för sina skaror till kamp emot världen,
mot allt som är uselt — mot mörker och skam.
När striden, den kämpas för alla förtryckta,
då måste han vinna — och mörkmännen flykta,
och segrande stolta hans skaror gå fram.

I skräck för den heliga, luttrande flamman,
så krypa de åldriga mörkmännen samman
i klyftornas dunkel och skyddande famn;
de hata det ljusa, det rena och sanna
och därför i vrede de ljuset förbanna,
förbanna i mörkrets och lögnernas namn.




Ja, skräna ni mörkmän, förbanna och klaga,
ty nu har han kommit den gud som skall jaga
och störta er alla från tronerna ned.
Hans sinne är ungt och han längtar till strider,
han önskar sig stormen, när trotsigt han rider
i têten för ljushärens segrande led.

Men sedan han bojorna brutit och krossat,
och världen är renad och allt är förlossadt
och jorden befriad från lögner och svek,
då skall han ett skönhetens solrike grunda,
och då skola eviga vårtider stunda
med frihet och lycka, med glädje och lek.









BÅLET.

Kom bröder, kom låtom oss resa
ett flammande, väldigt bål,
att seklernas skam och nesa
må brännas till aska och kol;
och blodröda heta lågor
de skola likt trotsiga vågor
sig vräka mot rymdens kupol.

Men innan på bålet vi bränna
vår lefnads förtviflan och sorg,
så skola vi smaka och känna
på glansen i härskarens borg,
och in uti slottet vi tränga,
och lyxen i rummen vi slänga
kring smutsiga gator och torg.




Vi äro väl hundrade tusen,
som komma med storm och med ras,
vi tända de kungliga ljusen
att lysa på stormigt kalas,
och glädje vi skola oss bringa
och muntra vi sjunga och klinga
till vinet i slipade glas.

Se, guldsmidda fega lakejer,
de springa kring trasmännens bord,
af skräck inför svultna plebejer
de lyda de vredgades ord.
Och faten och gyllene brickor
de bäras af högädla flickor
som föddes att styra en jord.

När sedan vi frossat af maten,
och fästen den vilda är slut,
och vinet i källarefaten
vi kastat på gatorna ut.
Då skola vi vredgade hundra
de gyllene salarna plundra
med klubbor och blänkande spjut.

Må sedan vi tända en brasa,
en flammande, underlig brand,
ty där skall hvar armodets trasa
förbrännas till aska och grand.




Och där under trasfolkets gamman
skall girigt den luttrande flamman
slå vildt emot rymdernas rand.

För pänningens durkdrifna drängar
blir sorgen förfärlig och tung,
de mista nu smycken och pängar,
de mista sin älskade kung,
ty högt där på bålet skall trona
en skepnad med gyllene krona
med spira och pänningepung.

Och präster i sotsvarta rockar
må skräna om tidernas gud —
nu högt ibland brinnande stockar
skall flamma en bildstod af gud.
Din makt är förkrossad, o kyrka,
ty folket det känner sin styrka
och bränner din hycklareskrud.

Och himlarnes dödsbleka änglar
vi rifva från väggarne ned,
och helvetets flinande bänglar
de vräkas på lågorna med,
och gyllene helgonastoder
och bilden af himmelens moder
skall vräkas bland stockar och ved.




Bränn luntor och åldriga lagar
och bojor och domarebord,
bränn minnen från smärtornas dagar
och minnen från orätt och mord.
Från smärtor och helvetesplågor
i vårbålets stigande lågor
vi luttra vår bloddränkta jord.









TVÅ SÅNGER I KVARNEN.
I.
VI MALA, VI MALA . . .

Vi mala, vi mala i glödande hat
i timmar, i dagar och nätter,
ty guldet vi mala åt krämarnas stat,
åt solens och lifsglädjens ätter.

Vi mala, vi mala i svett och i blod,
i sorger och tärande pina,
all glädje försvinner och ungdomens mod
får tröstlöst i kvarnen förtvina.

Det gråter och klagar när guldkvarnen går,
det skriar när guldfloden klingar,
ty armodet endast med trasor och sår
det gyllene guldet oss bringar.




Det guld, som vi mala, är gyllene rödt
som blodet det flammande röda,
ty guldet är prässadt ur människokött
och tvättadt i tårar som flöda.

Vi mala, vi mala i tärande sorg
åt tusende glädje och lycka.
Vi mala, vi mala till konungens borg
de skatter, som salarna smycka.

Men mala vi skatter till borgar och slott
och mala vi glädje åt andra,
då mala vi ständigt förbannelser blott
åt oss, som i armodet vandra.

Vi mala, vi mala i gråhet och dy
och evigt vi pinas och plågas,
men ständigt vi bida den dag som skall gry,
när måttet af sorgen skall rågas.

Så surra du, kvarnhjul, och braka du, sten,
att mälden med hatet må blandas!
Vi bida i öster det flammande sken,
när uppbrottets stormtimma randas.



II.
NÄR SLUTET NALKAS.

Kung Frode, mot slutet det lider
för dig och din hatade stam.
Det stundar till ragnarökstider
med storm och med blodiga strider
och eld, som går fram.

Hör kvarnen den suckar och darrar,
likt en på sin yttersta stund.
Det jämrar, det klagar och knarrar
i murknade bjälkar och sparrar
från tak och till grund.

Kung Frode, din tid är förgången
för dig och din tusenårs-ätt,
ty hör du den dånande sången,
som sjunges af trälen och fången,
den talar om rätt.

Kung Frode, hör braket och dånet
från stormen, som slår mot din borg,
snart skola vi tacka för lånet
och gälda för hatet och hånet
och dagarnas sorg.




Snart nalkas den yttersta timma,
o konung, och dagen skall gry.
fjärran det synes en strimma
af solen, som börjar att glimma
bland skuggor, som fly.

Kung Frode, nu vapnen de hvässa,
ty snart vilja skarorna ut.
Sätt kronan då fast på din hjässa,
sjung psalmer och läs då din mässa
och bida ditt slut.









RYSKA BILDER.

På furstegodset vi voro drängar
och ständigt lyddes vår fogdes ord,
vi plöjde åkrar, vi röjde ängar
och blod vi svettat på furstens jord.

Och ständigt växte den stora svälten
i kapp med lyxen på godsets slott;
de gyllne skördar från sädesfälten
de voro gåfvor åt fursten blott.

En dag vi höjde de böjda nackar
och kräfde frihet, vi kräfde bröd;
vi vräkte undan de grofva klackar
som tyngde ned oss i afgrundsnöd.




Vi trängde framåt ur hungerns kojor
i hundratal emot furstens slott.
Då söndersprängdes de tunga bojor,
och hämd vi togo för seklers brott!

Men när vi segrat i upprorsfejden
och återtagit vårt gamla land,
då kom från söder hit upp till nejden
en hop kosacker, ett röfvarband......

Jag minns den dag då den kom till trakten,
den druckne horden till slottets värn;
de dräpte folket som djur vid slakten,
och fångar slogos i band och järn.

Jag såg med vanmakt min stolta flicka,
hur hon blef skändad af en soldat.
Jag svor en ed, att hans hjärtblod dricka,
ty blod det kräfves för hämd och hat.

Jag såg än mer, hur med långa käppar
den druckne knekten min gosse slog;
men ej en klagan kom från hans läppar
när han i smärta af slagen dog.




Mitt hem är sköfladt, min hembygd härjad,
hvad allt jag älskat i spillror står;
af fränders blod är all jorden färgad
och rödt det flammar hvarhälst jag går.

Och ensam är jag, — men jag vill strida
och drifva folket till nya slag.
Ja, jag vill bida och åter bida
på segerns tid och på hämdens dag.






II.
Ungt blod.
Vandringsmän.
Två människor.
Parians son.
Dagdrifvaren.
Krogens barn.
Ett öde.
I skogen.
En visa.
Nattstämning.
Höst.






UNGT BLOD.

I ådrorna lifskraften rinner
som vårflodens lossande vågor,
i djupet af själen det brinner
ett eldhaf af stigande lågor
som bränna och koka hans blod.

Hans tankar, som hetsande stiga,
de födas i elden och glöden,
de längta att rasa och kriga
bland faror och okända öden
och pröfva i kampen sin kraft.

Hans tanke vill forska bland tingen
och fritt vill den stiga mot ljuset,
ty viljan den böjes af ingen
och icke den trampas i gruset
i skräck inför gudarnes lag.




Och fritt vill han le och förbanna
och smäda det låga samt hata,
men älska det goda och sanna:
allt uselt och ondt skall han rata
och drifva till undergång bort.

Och trotsigt i vårtidens stunder
han dråpslag vill måtta och taga;
till gudarnes slätter och Iunder
hans stormglada sinne vill draga
och krossa de mörkräddas hop.

Och då vill han stridsbågen sköta
och kastspjutet lyfta och svinga,
och glädtigt i kamp skall han möta
de gudar, som död han vill bringa
i drabbningens vilda tumult.

När solen i vårtiden skiner,
då högt vill han sjunga och dansa
och dricka af gnistrande viner
samt håret och tinningar kransa
med blodröda rosor och blad.




Han hör till de starka och fria,
de trotsiga, vilda och unga,
som vilja all världen befria
och krossa det usla samt slunga
hvar låghet till marken en gång.









VANDRINGSMÄN.

Vi äga ej fränder, ej hem eller vänner,
ty ingen oss minnes och ingen oss känner
sen ungdomens solglada lyckliga tid.
Vi äro de tusen i lifvet förstörda,
ty mycket vi fingo af armodet skörda
i lefnadens vilda, förbittrade strid.

Ej voro vi bättre, ej sämre än andra;
och vägen, den långa, vi började vandra
men kommo från början på villande led.
Ack, ofta vi gingo oss svidande trötta,
tills modet blef krossadt och lemmarna nötta,
och brutna mot marken vi dignade ned.

Men alltid vi sökte att åter oss resa;
men många försjönko i skam och i nesa,
hvarur de i lifvet ej sleto sig loss.




Af alla vi hånats och bannats beständigt,
och allt som var uselt, förnedradt, eländigt,
det kastades alltid på ryggen af oss.

Och allt, som vi höjde mot solen och ljuset,
blef smutsadt och skändadt och trampadt i gruset,
tills allt som var dyrbart blef alls intet värdt.
I djupet vi känna en eld som är när oss,
en låga af längtan som evigt förtär oss
tills allt blir till aska, förbrändt och förtärdt.

Vi hörde till ungdomens solglada släkte,
som högt emot stjärnorna händerna sträckte,
som sökte i rymderna visdomens sten;
men alltid vi gingo förgäfves vår bana,
ty evigt ett gäckande fatamorgana
vi funno i stjärnornas blossande sken.

Ja, nog är det bittert att vandra och frysa
och endast se irrbloss förvillande lysa,
som leda till undergång vän efter vän.
Och nog är det tungt att se drömmarna gäckas;
men knappast kan hoppet förintas och knäckas
för viddernas härjande vandraremän.




Så tror man oss alltid förstörda och brutna.
Dock, händerna äro kring stafvarna slutna
Och trotsigt vi söka oss fram på vår jord.
Fast svultna och trötta vi hålla oss raka,
och skulle vi hånas, vi håna tillbaka
och svara med vilda, förbittrade ord.









TVÅ MÄNNISKOR.

Min flicka, så ser jag dig åter
i samma förnedring som jag.
Din saga, jag ser hur den låter,
ty ögat af smärta det gråter,
det talar om pina och slag.

Se, elden är släckt i ditt öga,
och fårad och gulnad är hyn.
Du ville i solglans dig löga,
och därför du steg mot det höga
men sjönk dock tillbaka i dyn.

Du drömde kanhända, min kära,
att lifvet var glädje och sång.
Men sorgernas skörd fick du skära,
och dystert i nöd fick du lära
att mödan och sorgen är lång.




Du skulle ha lärt dig att vandra
den väg, som är banad och bred,
vi skulle ha lyssnat till andra,
som håna, som varna och klandra
den själ, som ej böjer sig ned.

Ja, du är som jag en bedragen
och drifven i armod och nöd,
nu hatar du solen och dagen,
ty du är ju trampad och slagen
och redan i lifvet en död.

Det goda, det ädla jag tänkte,
man mötte med gyckel och grin,
och därför jag sorgerna dränkte,
ja, tankar och drömmar jag sänkte
i krögarens söfvande vin.

En gång voro båda vi unga
och sprungo tillsammans i lek,
då kunde vi skratta och sjunga,
och dagarna voro ej tunga
ty sorgen för lifsglädjen vek.




Ja, då voro kinderna röda
af ådrornas hetsande blod,
och då kunde blickarna glöda,
när glada vi mötte hvar möda
med ungdomens trotsiga mod.

Men hastigt har tiden dock skridit
med dagar och sorgfyllda år;
med åren vi kämpat och lidit,
mot ödet förgäfves vi stridit,
ty ödet slog sår efter sår.

Men, flicka, kom låtom oss glömma,
att tiden förhärjande gått.
Vårt brännvin ur glasen vi tömma,
och sedan vi rusiga drömma
om lyckans förvittrade slott.









PARIANS SON.

Min moder var grändernas sköka,
som ständigt sin stolthet fått kröka
och sälja sin kärlek för mynt.
En kvinna i svajande plymer
och frasande godtköpskostymer
med falska briljanter och pynt.

Min fader hon funnit på gatan —
hvem var han? det vet icke satan, —
har nog af att äga en mor.
Och städ's jag förbannar den timma,
den höstnatt med regn och med dimma,
jag föddes på gatan i hor.




Till sorg och till smärta jag föddes,
i skam och i synd jag föröddes
af sorger af tusende slag.
Ur mor mins förgiftade spenar
jag druckit den dryck, som förstenar
det ädlaste hjärta en dag.

Och ständigt i skammen man höljt mig,
med hånord ha alla förföljt mig
hvar hälst jag i värden gått fram.
Det följer mig ständigt i lifvet,
det är, som på pannan man skrifvet
med lågande eldskrift min skam.

En pestsmittad varelse är jag,
och världens förbannelse bär jag
och tynges till marken däraf.
Och hatfullt och ondt är mitt hjärta,
det är som förkrympt af den smärta,
som lifvet till arfvedel gaf.

På allt, som är ädelt, jag rånats,
och ständigt jag trampats och hånats
och stenats som vägarnes hund.
I mörker min själ får förfrysa
och aldrig en stjärna får lysa
och leda min vandring en stund.




Så skall jag af alla föraktas
och hvar jag går fram, jag betraktas
och mötes af tusendes hån.
Jag är ej med andra gemensam,
men hånad, förpinad och ensam,
och biltog som parias son.









DAGDRIFVAREN.

I smutsiga slitna trasor
han raglar kring stadens torg.
Ej känslig för nöd och fasor
och icke ett uns af sorg.

Hans hem det är stadens gränder
och hustrun ett fattigt skarn,
hans vänner och kära fränder
de finnas bland krogens barn.

Han vill ej sin kraft föröda
i arbetets trägna flit,
och knappast han gör sig möda
att tigga till mat och sprit.

Och hällre han slåss med myggen
i skogen hvar solhet dag,
än träla sig värk i ryggen
bland hamnarnes arbetslag.



I lugn och i orostider
han evigt densamma är,
som fritt genom lifvet skrider,
blott hållande flaskan kär;

Men alltid en trotsig glad en,
med skrattglad och öppen blick,
som drifver på skoj kring staden
i uselt och ruskigt skick.









KROGENS BARN.

Hej, krögare, hit med din vara,
vi önska oss åter ett rus.
Vår kassa må klingande fara,
men skynda och raska dig bara
och fyll våra smutsiga krus.

Hvart öre, vi skaffat med möda,
skall hamna i krögarens pung;
ty börjar din finkel att flöda,
då kunna ock blickarna glöda,
och då kan man känna sig ung.

Det tjänar till intet att snåla
och gömma de ören man får.
Må satan på väggen man måla,
men vi skola sjunga och skråla
en sång för den glädje som går.




Vi jämra ej ögonen våta
för slagen, som sorgerna slå,
till intet det skulle oss båta
att ständigt för armodet gråta,
det går nog åt fanders ändå.

Hej, krögare, hit och traktera
vårt törstiga tiggarelag!
Vi vilja af vinet ha mera,
och ni, som ha mynt, må klarera
och gällda för oss öfver lag.

Det angår oss ej, om ni lånat
er kassa med dyrk eller dolk,
ty aldrig det händt, att vi hånat
de män, som ha stulit och rånat
från pösande pänningefolk.

Här likna vi alla hvarandra,
som smuts på en afskrädeshög,
och ingen står öfver den andra,
och ingen en annan törs klandra
och själf låtsas dygdig och hög.




På Svartsjö vi hålla semester,
där känna de alla till oss.
På krogarna äro vi gäster,
där hålla vi möten och fäster,
där dricka vi alltid och slåss.

För mynten vi tigga och snatta,
vi dricka tills allting är slut
och lefva så vildt som besatta,
vi skräna, vi skråla och skratta,
tills krögaren kastar oss ut.

Så låtom oss skräna och tralla
en visa med ho och med hej.
Må satanas taga oss alla!
Men längre vi ej kunna falla,
ty djupare komma vi ej.









ETT ÖDE.

å dyster är natten och stormarne ryta,
när framåt de bryta
in öfver staden i hvirflande dans,
och snöflingor falla
och glänsa på gatan i gnistrande glans.

Där linkar en tiggare nedböjd och krokig,
hans hatt den är slokig
och trasorna slå kring hans skälfvande ben;
och kroppen är frusen
och foten är blodig af gatornas sten.

Han vandrar och stapplar, han kan icke hvila,
blott ila och ila,
ty kylan den drifver den gamle framåt,
och dödstrött och svulten
han söker en bädd på sin vandrarestråt.




Men hvar skall han reda en bädd här i natten,
kanhända i vatten
därborta bland isflak i dånande ström,
ty slutet han anar
på allt, på sin härgade människodröm.

Och nu ser han lönen för arbetets möda,
för blodet det röda,
för trohet, för lydnad och dagarnes flit,
för blodsvett som runnit,
för kraften som brutits af trettioårs slit.

Hans öga är blodsprängdt, i själen det svider
af tankarnes strider
som plåga långt mera än kyla och vind,
och het bränner tåren
fast frusen till is på hans fårade kind.

Han hör huru vågorna hvirflande sjuda,
de locka och bjuda
den dödströtte mannen en skyddande hamn;
ty glömska och hvila
och ro skall han finna i böljornas famn.


***



De larmande vågorna yrde och stänkte,
och ropet de dränkte
från mannen, som gjorde från lifvet ett språng,
och dystert de sjöngo
en klagande dödspsalm och armodets sång.









I SKOGEN.

Kom, min vän, låt oss vandra till skogarna ut
ifrån gatornas hårda musik,
för att ströfva därute en enda minut
långt i fjärran från sotig fabrik.

Där i skogarnes dunkel det susar en vind,
som är romättad, kylig och sval,
och som svalkar så godt kring min brännande kind,
när vi ströfva i skogarnes sal.

Och därute min vän vill jag höra din röst,
ty ditt ord det kan göra mig väl,
och din sång den kan skänka mig lisa och tröst
och drifva allt sjukt ur min själ.



Och för stunden jag glömmer all smärta och ve,
att allt annat är tröstlöst och grått,
och jag tänker, att du är en drömmarnes fé
som mig leder till sagornas slott.

När i drömmen vi vandra bland blommor och strå,
uti skogarnes pelarerad,
se, då vet jag att något kan finnas ändå,
som kan göra mig yster och glad.









EN VISA.

Vi kämpa och strida
mot sorgernas slag.
Vi gråta och lida,
men ständigt vi bida
vår lycka en dag.

Vi tänka och drömma
om lyckliga år,
och sorgen vi gömma,
och ständigt vi glömma
att ödet oss slår.

I soldrömmar ljusa
vi bygga och bo.
Men dödsvindar susa,
de drömslotten grusa
och härja vår tro.



Och åren de tunga
gå tysta sin gång.
Men gamla och unga
de jubla och sjunga
om lyckan en gång.

Och ständigt vi dåras
af ljus i det blå.
Fast kinderna fåras
och ögonen tåras,
vi hoppas ändå.

Och pinande öden
de bo vid vår härd,
och sorgen och nöden
oss följa, tills döden
gör slut på vår färd.

När ögonen brista,
vi hoppas ändå,
fast endast en kista
för färden den sista
är allt hvad vi få.









NATTSTÄMNING.

Nu kastar mörkrets ande
kring jorden ut sitt flor,
och öfver nejden vida
blir natten stum och stor.

I trädens mörka kronor
dör vindens sista sus,
och inga stjärnor tindra
och lysa med sitt ljus.

Då höres genom natten
en dyster melodi,
det är en åldrig uggla
som varnar med sitt skri.



En varulf smyger sakta
kring bondens stuguknut,
och doft i natten skallar
en bandhunds skrämda tjut.

Men bondens kärring snarkar
tillsammans med sin man,
och deras dräng och piga
de famna vildt hvarann.










HÖST.

Nu falla de till marken
de vissna, röda blad,
och sakta sjunger vinden
en dyster spökbalad.

Ack, slut är lifvets glädje
och sommarsol och sång,
nu stunda onda tider
och vinter hård och lång.

Väl sjunger hösten visor
men tonen går i moll,
den hvisslar dystra toner
för spöken och för troll.

Och genom molnen blickar
en måne stor och röd,
hans kalla ljus belyser
en jord som snart är död.



J


=================================STOCKHOLMA.-B. ARBETARNES TRYCKERI, FOLKETS HUS1906=================================



======== PRIS 50 ÖRE ========
