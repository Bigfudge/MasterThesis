

﻿LANDSFÖRENINGEN FÖR KVINNANS POLITISKA RÖSTRÄTT.
>

Femtio års kamp for kvinnoröströtten.
Den engelska rösträttsrörelsens historia.



I. Före 1867.

Det antages i England, att i äldre tider kvinnor där varit
röstberättigade även vid parlamentsval. Det skulle då
ha förhållit sig med den politiska rösträtten i England på
samma sätt, som det i Sverige förhöll sig med den kommunala
rösträtten, att den var knuten till jordbesittning eller
borgarskap i städerna. Då det var själva egendomen, som skulle
representeras, blev varje laglig ägare eller innehavare av
egendomen röstberättigad, även om denna, som ju någon gång
hände, var en kvinna. Antagligen har denna rösträtt av
kvinnorna sällan begagnats: möjligen har den också i
praktiken utövats igenom ombud: en eller annan manlig släkting
eller vän har röstat å den egendomsägande kvinnans vägnar:
i alla händelser har det icke lyckats att i England
åvägabringa något säkert vittnesbörd om, att kvinnor faktiskt röstat.
Som bevis på deras rätt härvidlag citeras ett brev av så sent
datum som 1807 från en mrs. Spencer Stanhope till hennes
son, där hon omtalar, att valstyrelsen vid ett val, där hennes
man var kandidat, »beslutat icke tillåta kvinnorna att rösta,
vilket är besynnerligt och mycket hårt i betraktande av, hur
få privilegier vi stackars kvinnor äga. Blir det en mycket


﻿häftig valstrid förmodar jag, att de då komma att anmoda
damerna, och i så fall tycker jag, att varje kvinna med
självaktning borde avslå att stå till tjänst».

Hur det än förhållit sig med detta, väckte i England
som i andra länder de franska upplysningsfilosofernas skrifter
och speciellt Mary Wollstonecrafts bok »Vindication of the
Rights of Women», 1792, en livlig debatt angående det
rättvisa och lämpliga i att även kvinnor fingo inflytande på
statens styrelse. För att definitivt göra slut på alla
pretentioner från kvinnornas sida på att redan äga denna rätt insattes
i den nya lag angående rösträtt till underhuset, som antogs
år 1832, uttryckligen, att den tillkom endast män (male
persons), och därmed var frågan om politisk rösträtt för kvinnor
avförd från dagordningen för mera än 30 år.



II. Vad som hände år 1867.

Chartiströrelsen på 1830- och 40-talet och sedermera den
alltmera om sig gripande liberala rörelsen hade år 1867
framtvungit en ny reformbill, som skulle utvidga rösträtten till
större kretsar av befolkningen. Med anledning härav beslöto
kvinnorna att ånyo göra sig påminda.

Redan 1832 hade en kvinna, Mary Smith från Stramore
i Yorkshire, petitionerat till parlamentet om politisk rösträtt
för kvinnor, och år 1851 inlämnade lord Carlisle en liknande
petition i överhuset. År 1866 ville kvinnorna åter försöka
få fram en petition till underhuset, och som året dessförinnan
John Stuart Mill invalts i parlamentet, anmodades han att
taga hand om petitionen. Han lovade göra detta, ifall de på
densamma kunde erhålla så många som 100 underskrifter. Den
lilla kommittén, som samlats i miss Elizaheth Garretts (senare
d:r Elizabeth Garrett Anderson) hus, gick till verket med
entusiasm, och i loppet av 14 dagar samlades icke mindre än
1,500 underskrifter, däribland många av den tidens mera
kända kvinnor, exempelvis Florence Nightingale, Harriet

﻿Martineau, Josephine Butler. Två av damerna gingo till
parlamentet med petitionen, men som de tyckte det var genant
att stå där i korridoren med det stora papperet, gömde de
det hos den gamla äppelgumman, som hade rätt att sitta där
och sälja frukt till husets medlemmar. De hittade icke Mill
med det samma, utan mr Henry Fawcett, mrs Millicent Garrett
Fawcetts man, som gick förbi dem, där de stodo rätt
bortkomna, hämtade honom. Mill hade mycket roligt åt, att
papperet fanns hos äppelgumman, men blev också mycket
glad över, att de lyckats sända både så många och så
framstående namn.

Året efter kom alltså, som sagt, reformbillen, och Mill,
som redan då han anmodades låta uppställa sig som kandidat,
sagt ifrån, att han tänkte göra vad han kunde för kvinnornas
rösträtt, motionerade nu om, att i denna nya lag ordet man
skulle utbytas med ordet person. Motionen föll naturligtvis,
men samlade dock 73 röster, vilket nog var mera än någon
hade väntat, att den skulle uppnå.

I den lag, som slutligen antogs, hade dock det gamla
uttrycket i 1832 års lag, male person, utbytts mot ordet man.
Nu förhöll det sig emellertid så, att år 1850 parlamentet
beslutat, att där i engelsk lagstiftning ordet man förekom,
skulle det även anses innefatta kvinnor, såvida de icke
uttryckligen undantagits. En hel del sakkunnige, däribland
flere jurister, ansågo nu, att införandet av ordet man i 1867
års reformbill, utan att något förbehåll gjorts, måste tolkas
så, att det omfattade även kvinnor. På denna grundval
försökte åtskilliga kvinnliga skattebetalare att bli införda i
vallängderna såsom röstberättigade. Inalles var det bortemot
8,000 kvinnor i olika delar av England, som framkommo med
en dylik begäran, ocb i de allra flesta fall nekade
myndigheterna att villfara den. Som saken dock ansågs oklar,
anhängiggjordes ett par rättegångar i akt och mening att skaffa
prejudikat. Utslaget gick kvinnorna emot på den grund, att
»fast ordet man i en parlamentsakt måste anses innesluta även
kvinnor, gällde detta dock icke i fråga om statsprivilegier».
﻿Genom detta domstolsutslag fastslogs alltså, att samma ord
i samma lag skulle, då det gällde rösträtten, betyda endast
man, men då det gällde skattebetalande även betyda kvinnor.

Dessa händelser och den diskussion de framkallade i
presses och man och man emellan blevo dock icke alldeles
utan praktiska följder. Redan 1869 erhöllo kvinnorna
kommunal rösträtt och 1870 likaledes både rösträtt och valbarhet
till skolstyrelser (school boards). Flera kvinnor invaldes också
genast i skolstyrelserna, däribland miss Elizabeth Garrett med
det största röstetal (47,000) som på den tiden någonsin
kommit en valkandidat till del. De som valdes voro utan
undantag ledare av rösträttsrörelsen, var och en på sin ort.



III. Den organiserade rösträttsrörelsen.

Det var också händelserna 1867, som gåvo stöten till
en organiserad rosträttsrörelse. De första rösträttsföreningarna
bildades detta år i Manchester, London och Edinburgh och
året efter i Bristol och Birmingham. Dessa lokalföreningar
sammanslöto sig till den nuvarande stora engelska
landsföreningen National Union of Women's Suffrage Societies (N.
U. W. S. S.).

Denna organisation har allt sedan sitt bildande fört en
seg och uthållig kamp för kvinnornas politiska
medbestämmanderätt i stat och kommun. Långsamt men säkert har
den vunnit terräng: från det lilla fåtal medlemmar, som
bildade den ursprungliga kärnan, har den växt till ett
medlemskap (1914) av omkring 90,000 och ett antal lokalföreningar
av 561 (1917); den var i början, som alla liknande
organisationer, en liten »privat» förening, vars styrelse hade sina
sammanträden hos ordföranden eller någon annan medlem;
längre fram fick den en egen lokal i ett par små blygsamma
rum; under den tid jag personligen känt den och besökt den,
har den haft en våning på ungefär ett tiotal rum; den gjorde
mest intryck av ett litet ämbetsverk; på varje dörr stod

﻿angiven den specialitet av föreningens verksamhet, som sköttes
där innanför: pressavdelning, riksdagsavdelning,
litteraturavdelning, upplysningsavdelning, sekretariat, Common Cause
(Föreningens tidning) o. s. v. Denna höst har Föreningen lämnat
sin gamla våning och flyttat till en ny.

Jag har letat igenom alla de källor, som stått mig till
buds för att finna, när mrs Fawcett blev N. U:s ordförande
och ledare. Ingenstans har jag kunnat finna ens skuggan av
någon annan, och i den adress, som organisationen lämnade
henne på hennes 70-årsdag 11 juni 1917, talas det om dem
som haft lyckan att arbeta under hennes ledareskap nu i 50
år — av detta sluter jag, att det aldrig funnits någon annan
ordförande än hon. De kunde säkerligen aldrig heller ha
funnit någon bättre; men om det är så, skulle hon alltså ha
börjat detta ledareskap som en ung 20 års fru och sedan
givit däråt hela sitt offentliga liv, fast hennes privata liv nog
var mera arbetsfyllt än de flesta människors, i det hon, så
länge hennes man levde, var hans sekreterare och hjälpreda
i allt hans arbete som vetenskapsman, som politiker och som
ämbetsman. Han var nämligen blind, och hans hustru läste
för honom allt det han behövde inhämta ur böcker och
tidningar och skrev för honom allt vad han önskade säga sina
medmänniskor.

N. U. har arbetat på samma sätt som de flesta andra
rösträttsorganisationer, drivit allmän propaganda genom möten,
skrifter, petitioner, demonstrationer. Men den har mycket
mera än någon annan rösträttsorganisation, som jag känner
till, drivit sitt arbete rent politiskt. Den har icke bara
inspirerat och tagit initiativ till alla de många
rösträttsmotioner, som i tidernas lopp väckts inom parlamentet, den har
också drivit en mycket energisk och alldeles självständig
valagitation, varje gång val till underhuset ägt rum.
Naturligtvis är den en politiskt neutral förening, vars medlemmar
tillhöra alla existerande politiska partier; i valrörelserna har dess
politik (intill sista året före kriget) varit: understöd åt alla
vänner av kvinnornas politiska rösträtt och motarbetande av
﻿alla fiender till densamma, oberoende av vilket parti de
tillhörde. Frågan om politisk rösträtt för kvinnor har i England
alltid räknat anhängare inom alla politiska partier.

Den klaraste inblick i omfattningen av den engelska
landsföreningens verksamhet får man kanhända, när man hör, att
den år 1910, som var ett valår, använde för
propagandaändamål över 20,000 p. st., alltså omkring 360,000 kr. Under
de närmast följande åren före kriget var dess budget ännu
större, år 1913 uppgingo dess samlade utgifter till omkring
45,000 p. st., mera än 800,000 kr. Under kriget har den
utvidgat sitt arbete att omfatta även sjukvård, dels vid fronterna
och dels bland civilbefolkningen i Ryssland och Serbien, och
detta har nog slukat flera gånger nämnda summa.



IV. Suffragettrörelsen.

Ingenting har så mycket fästat uppmärksamheten på den
kvinnliga rösträttsrörelsen både i och utom England som den
s. k. suffragettrörelsen. Frågan hade gjort rätt stora framsteg
efter det sydafrikanska kriget, vilket ju hade sin grund
i boernas vägran att ge politisk rösträtt åt inflyttade engelska
»uitlanders». Det låg ju nära till hands, då hela landets
press var full av debatter angående rösträttens nödvändighet
och oumbärlighet som politiskt medel, att fråga sig och andra,
om icke den rösträtt, som var så nödvändig för inflyttade
engelsmän i Transvaal, att landet för att skaffa dem den
offrade 200 mill. p. st. och omkring 30,000 unga mäns liv,
också kunde vara lika värdefull för Englands alla
hemmavarande kvinnor. Under inflytande av denna debatt bildades
den stora suffragettföreningen Women's Social and Political
Union (W. S. P. U.) år 1903 av mrs. och miss Pankhurst.

Det var emellertid först 1905, som publiken blev i någon
högre grad uppmärksam på denna organisations tillvaro. Det
var då de började använda sina »militant» metoder, vilka på
den tiden voro synnerligen oskuldsfulla som våld betraktade.
﻿Deras avsikt med sina metoder var att göra reklam för
saken, att dra den allmänna uppmärksamheten till frågan, att
få den debatterad, känd och omtalad av var enda människa.
Under de första åren av deras verksamhet gick denna metod
endast ut på att göra uppseendeväckande saker, vilka
visserligen voro stridande mot polis- och ordningsregler, men ej i
sig själva på minsta sätt brottsliga, exempelvis att ställa sig
och hålla ett rösträttstal i parlamentets korridorer, ropa
»rösträtt för kvinnor» från riksdagsläktarna, avbryta möten, där
regeringsmedlemmar eller framstående riksdagsmän uppträdde
som talare medels oupphörliga frågor och inpass rörande
kvinnlig rösträtt. Tack vare det fullkomligt huvudlösa och djupt
skamliga sätt, på vilket myndigheterna reagerade mot detta
oväsen, lyckades de också förträffligt att göra reklam; pengar
strömmade in till dem, och rörelsen tog allt större
dimensioner. Den blev också, det måste tyvärr medges, efterhand
mera verkligt våldsam i sina metoder. Då det icke längre
väckte tillräckligt uppseende att kedja fast sig vid gallret,
som sitter framför underhusets kvinnoläktare och skrika
»rösträtt för kvinnor», tills man blev utkastad med den effekt
att gallret gick sönder, grepo de till att slå sönder fönster
på de stora affärsgatorna och liknande åtgärder, som gingo
ut över privat egendom.

N. U. använde för sin del endast fullt lagliga
agitationsmetoder; en del av dess medlemmar yrkade på bestämt
avståndstagande från all »militantism»; men de ledande inom
rörelsen ansågo, att man så länge som möjligt borde undvika,
att människor, som dock kämpade för samma mål, skulle
direkt bekämpa varandra. Först sedan
fönsterinslagningsperioden tagit vid, funno de sig föranlåtna att utsända en
allmän protest, första gången 1908, sedan även 1909.

Suffragetterna gjorde naturligtvis också annat arbete än
mer eller mindre våldsam propaganda. De drevo en mycket
kraftig valagitation, varvid de dock följde en annan politik
än N. U. Suffragetterna ansågo — och det fanns mycket
som talade för, att de därvidlag hade alldeles rätt — att det
﻿icke längre tjänade något till att i parlamentet väcka
enskilda motioner, även om det faktiskt fanns majoritet för dem.
Så länge regeringen var emot saken, kommo motionerna aldrig
längre än ett litet stycke på väg; sedan försvunno de genom
ett eller annat av de många formella medel, som enligt
underhusets arbetsordning stå en fientligt sinnad regering till buds.
Därför menade suffragetterna, att all kraft borde läggas på
att få frågan upp på ett av de stora politiska partiernas
program, så att då vederbörande parti kom till makten, dess
regering skulle vara tvungen att lösa frågan.

Av dessa, som jag tror, mycket riktiga premisser drogo
de emellertid en alldeles felaktig slutsats, felaktig därför att
den var så oerhört korttänkt. Den riktiga taktiken skulle
enligt deras mening vara den att endast hänsynslöst
motarbeta varje sittande, icke rösträttsvänlig regering, och så
hålla på med detta undan för undan, tills ett av partierna
fann sig föranlåtet att upptaga frågan på sitt program. I
praktiken verkade detta så, att om det i en valkrets stod en
rösträttsvänlig liberal — alltså tillhörande det dåvarande
regeringspartiet — gent emot en fientligt sinnad konservativ, så
arbetade suffragetterna i valrörelsen energiskt för att utesluta
den som var en vän till rösträttssaken och hjälpa in motståndaren.
På detta sätt kommo emellertid de två
rösträttsorganisationerna att direkt motarbeta varandra, enär N. U. alltjämt
understödde den pålitligaste rösträttsvänliga kandidaten,
oberoende av parti; naturligtvis ledde det också till, att det
liberala partiets medlemmar blevo ursinniga och upphörde att
understödja saken, utan att de konservativa kandidaterna och
deras anhängare på minsta sätt blevo mera vänligt stämda
än förut. Visserligen hade de ingenting emot att få hjälp i
sin kamp mot liberalerna, men de kunde ju samtidigt lätt
räkna ut, att om deras parti lyckades få majoritet och bilda
regering, så skulle samma behandling vederfaras dem, därest
icke partiet såsom sådant ville göra den kvinnliga rösträtten
till en programfråga.

Under 1910—1911 lovade mr Asquith, att regeringen
﻿skulle släppa fram en privat motion om rösträtt för kvinnor,
ifall den fyllde vissa villkor. Detta löfte ryckte undan grunden
för suffragetternas valtaktik; det var klart, att det var
N. U:s politik som var den riktiga, och båda
suffragettorganisationerna — rörelsen hade år 1907 delat sig i Women's
Social and Political Union under Pankhurstarna och Women's
Freedom League, vars ordförande var mrs. Despard —
inställde sina våldsmetoder och övergåvo sin hittills följda
valtaktik. Under 1912 och 13 ändrades emellertid, som senare
skall omtalas, förhållandena i en sådan riktning, att W. S.
P. U. (icke Freedom League) åter fann sig föranlåten att
återgå till de gamla metoderna. och nu följde det
ledsammaste och hänsynslösaste skedet av deras verksamhet. Från
litet stenkastning och fönsterkrossande övergingo de till
skadegörelse i större stil, satte eld på hus, placerade en bomb i
Westminster Abbey o. s. v., dock alltid under sådana
omständigheter, att intet människoliv skulle riskeras. Den opinion,
som under de tidigare stadierna dock alltid åtminstone till
en viss grad stått på deras sida, därför att de våldsverk de
utfört dock alltid varit en obetydlighet mot den behandling
de från myndigheternas sida fingo röna, riktade sig nu emot
dem; de råkade mellan två eldar, å ena sidan deras egen
taktik, som fordrade starkare och starkare medel och å andra
sidan ett stigande motstånd både i in- och utland och väl
också en stigande känsla av, att deras metoder nu spelat ut
sin roll, utan att de hade andra att sätta i stället.

Det blev kriget, som hjälpte dem ur svårigheterna.




V. Den kvinnliga rösträtten i parlamentet. Första skedet.

Sedan 1867 har den kvinnliga rösträtten debatterats i
engelska parlamentet ungefär ett trettiotal gånger; 7 eller 8
gånger har en motion antagits i andra läsningen d. v. s.
underhuset har uttalat sig för att underkasta motionen
närmare prövning i detalj. Denna prövning, granskning av
﻿underhuset sittande som utskott, har dock aldrig uppnåtts:
motionen har varje gång fastnat på en eller annan av de
praktiska svårigheter varje motion i underhuset har att
övervinna, och vilka i realiteten göra det så gott som omöjligt
för en privat motion att nå fram till sakbehandling, ifall
regeringen motsätter sig detta. Och dock har det allt sedan
1897 funnits majoritet i underhuset för politisk rösträtt för
kvinnor, en majoritet bestående av medlemmar av alla partier,
ett förhållande, som varit beståndande genom alla år, upp till
närvarande tid.

Det andra stora tillfället att vinna något för den
kvinnliga rösträttsfrågan kom under 80-talet. År 1880 blevo
kvinnorna röstberättigade på ön Man, en liten självstyrande ö i
Engelska kanalen, vars lilla parlament »the House of Keys»
har ännu äldre anor än det engelska underhuset.

De engelska valen 1880 hade bragt liberalerna till makten
med Gladstone som premiärminister, och partiet hade plikten
att söka genomföra en utsträckt rösträtt, huvudsakligen för
lantarbetare. Kvinnorna agiterade ivrigt för att komma med
i denna kungliga proposition; många moten höllos, och saken
bragtes på tal i flera politiska partiorganisationer och
föranledde där resolutioner till förmån för rösträttens
utsträckning jämväl till kvinnorna. Propositionen, som kom 1884,
innehöll dock intet om kvinnorösträtt; den hade en häftig
och mäktig motståndare i Gladstone, som visserligen gillade
den »principiellt», men som ansåg, att dess medtagande i
den då planerade författningsreformen skulle minska
utsikterna att få denna igenom och sålunda hindra lantarbetarna
att nå fram till politisk medbestämmanderätt. En privat
motion om medtagande av kvinnor, som fyllde lagens villkor,
föll följaktligen med rätt stark majoritet; en hel del liberala
underhusmedlemmar, som principiellt voro anhängare av
kvinnorösträtten, röstade nu emot den på grund av partidisciplin.

Ungefär vid denna tid började också kvinnorna ta
praktisk del i valarbetet. Det var dock icke
rösträttsorganisationen, som här tog initiativet, utan orsaken var, att en
﻿parlamentsakt hade genomförts, som förbjöd valkostnader utöver
ett visst förhållande till valkretsens folkmängd. Då på detta
sätt möjligheten att använda betalda valagenter inskränktes,
hittade man från konservativ sida på att i stället använda
obetalda kvinnor, och detta gav anledning till bildandet av
den stora konservativa kvinnliga partiorganisationen Primrose
League. De konservativa damerna visade stort nit och även
stor duglighet; de höllo möten och talade, de drevo
husagitation och hämtade väljare till valurnorna, visade i det hela
en arbetsförmåga och en organisationsförmåga, som ingen
förut hade trott dem om. Det konservativa exemplet följdes
snart av de liberala, och en Women's Liberal Federation
bildades 1886 under ordförandeskap av mrs. Gladstone. Hela
denna rörelse rönte den livligaste uppmuntran av de politiska
partiernas ledare; att det var litet ologiskt av dem att
samtidigt härmed neka kvinnorna allt direkt och ansvarigt
inflytande på statens angelägenheter, tycktes icke genera dem.

Rörelsen fick emellertid en praktisk konsekvens, som i
rätt hög grad kom att påverka frågans behandling inom
underhuset. Då dessa politiska kvinnoorganisationer bildats, låg
det ju nära till hands för de rösträttsintresserade bland deras
medlemmar att försöka få dem att uttala sig till förmån för
kvinnornas politiska rösträtt. Huruvida något sådant försök
gjordes inom Primrose League, vet jag icke; men inom den
liberala federationen väcktes redan året efter dess bildande
förslag om antagande av en rösträttsresolution. Den avslogs,
och detsamma blev fallet även 1888 och 89, men 1890 gick
den igenom med stor majoritet, vilken ytterligare befästades
under närmast följande år. Detta ledde till, att
rösträttsvänliga parlamentsmedlemmar av det liberala partiet icke
längre vågade att till trots för gjorda utfästelser rösta emot
motioner om politisk rösträtt för kvinnorna, vilket de förut
flera gånger gjort på grand av partitryck. Då därför 1892
en ny rösträttsmotion skulle behandlas, och regeringen och
partiledningen använde all den påtryckning, varav de voro
mäktiga för att bringa den ett så pass förkrossande nederlag,
﻿att de skulle kunna räkna på att icke så snart åter plågas 
med någon dylik, lyckades detta icke bättre, än att
regeringens hela majoritet endast uppgick till 23 man. Man väntade 
allmänna val kort därefter, och medlemmarna voro ängsliga, 
att deras kvinnliga partivänner skulle öva repressalier genom 
att vägra arbete för partiet i valrörelsen. Denna erfarenhet 
ledde till, att senare inga liknande påtryckningsförsök gjordes 
från ledningens sida; så snart en motion verkligen kom till 
omröstning vid andra läsningen, principomröstningen, så gick 
den igenom, vilket, om också dess definitiva antagande ännu 
kunde förhindras, dock alltid gjorde ett starkt moraliskt
intryck; motståndarna valde därför i stället den politik att 
genom alla möjliga knep och obstruktionsåtgärder hindra att 
motionerna överhuvud nådde så långt som till omröstning. 

Under förra hälften av 1890-talet började kvinnorösträtten 
den segergång genom de brittiska kolonierna, som lett till 
att den nu är genomförd i samtliga självstyrande kolonier 
med undantag av Sydafrika. Då den genomfördes på Nya 
Zeeland 1893 sade en engelsk politiker, att han ville ge den 
10 år för att visa sin omöjlighet; därefter ansåg han, att 
världen skulle vara fri för alla vidare planer på
kvinnorösträtt; i stället ha kolonierna vid upprepade tillfällen sökt
påverka moderlandets ledande politiker till förmån för
kvinnorna; något verkligt motargument har aldrig kunnat hämtas 
därifrån, endast ett fullkomligt enhälligt vittnande om, att 
reformen medfört endast välsignelsebringande följder såväl för 
hemmen som för staten. 



VI. Senare skedet. 

Till fram på 1900-talet hade England varit så gott som 
det enda land inom Europa, där en organiserad och
målmedveten kvinnorösträttsrörelse funnits. Endast i Norge
existerade sedan 80-talet likaledes en kvinnlig rösträttsorganisation, 
som levde och verkade så gott den efter omständigheterna
﻿kunde; i Sverige hade endast spontana yttringar förekommit, 
tills vår Landsförening bildades år 1903. Året efter bildades 
den internationella kvinnorösträttsalliansen, och detta gav 
stöten till att inom ett flertal länder i Europa livskraftiga 
rösträttsorganisationer uppstodo. Denna rörelse gav ny fart 
även åt den engelska, såväl utom som inom parlamentet. 
Frågan hade där gjort ständiga framsteg; så gott som varje 
år framlades motioner gående ut på rösträtt för kvinnor på 
samma villkor som för män. 1908 lyckades en sådan motion 
nå fram till votering och gick igenom i andra läsningen med 
den betydande majoriteten av 273 röster mot 94. Året efter 
väckte en del liberala underhusmedlemmar mot
rösträttsföreningarnas enhälliga avrådan en motion om allmän rösträtt 
för så väl män som kvinnor, vilket hade till följd att antalet 
anhängare sjönk till 159 och antalet motståndare steg till 
124, sålunda en majoritet av endast 35 mot förra årets 179. 

År 1910 var det allmänna val, varvid den liberala regeringens
majoritet i underhuset sjönk till nära 1/3 av vad den 
varit. Det öde, som de föregående årens motioner rönt, ledde 
nu till att kvinnorösträttens anhängare inom de olika
partigrupperna i parlamentet enades om att tillsammans grunda 
den s. k. Conciliation Committee, samlingskommitten, med 
uppdrag att utarbeta ett förslag om kvinnorösträtt, som kunde 
samla samtliga anhängare, oberoende av vilket parti de
tillhörde. Detta förslag, den första Conciliation Bill
(samlingsförslag), gick ut på politisk rösträtt för kvinnliga
»householders», d. v. s. kvinnor som ägde eller hyrde ett hus
(respektive våning), sålunda betydligt snävare villkor för
kvinnor än för män, vilka senare endast behövde innehava en 
bostad eller annan lokal till ett årligt hyresvärde av 10 p. st. 
för att bli röstberättigade. Om denna bill blivit lag, skulle 
den ha gjort omkring 1 million kvinnor röstberättigade, och 
det visades genom en omsorgsfull statistik, att det stora
flertalet av dessa kvinnor tillhörde arbetarebefolkningen.
Förslaget framlades 1910 och väckte en stor debatt i
underhuset; regeringen underlät att öva någon påtryckning, och
﻿motionen gick igenom andra läsningen med en majoritet av 110, 
en större majoritet än regeringen uppnådde för någon av sina 
viktigare lagförslag. Den nådde dock icke fram till
kommittébehandling, innan sessionen tog slut; året efter sammanträdde 
Conciliation Committee igen, och ett nytt förslag framlades, 
vilket erhöll en majoritet av 167 röster. Mr Asquith lovade 
då att under 1912 skaffa tid for att en motion om
kvinnorösträtt på denna samlingslinje skulle kunna genomgå alla 
stadier utan hinder från regeringens sida; alla
rösträttsorganisationerna arbetade tillsammans för denna motion;
suffragetterna hade för tillfället suspenderat sin våldstaktik, och 
allt såg ljust ut, då plötsligen som en blixt från klar himmel 
kom underrättelsen om, att regeringen samma år tänkte
komma med ett helt nytt rösträttsförslag, som skulle giva
praktiskt taget allmän rösträtt åt män. Icke ett ord sades om 
kvinnorna; löftet om att samlingsmotionen skulle erhålla
nödvändig tid för fullständig behandling upprepades visserligen, 
men alla insågo ju, att en dylik regeringsproposition skulle 
dra åt sig större delen liberala medlemmar, och att det skulle 
bli omöjligt att, då det bjöds på allmän rösträtt för män, 
fortfarande vinna majoritet för en så inskränkt rösträtt för 
kvinnor, som samlingsmotionen innebar; för någon radikalare 
motion hade emellertid mr Asquith ingenting lovat. Det var 
då som mrs. Pankhursts organisation, som redan nämnts, i 
förargelsen återgick till sin stridstaktik och började sitt andra 
och mera våldsamma skede, vilket först avbröts vid
krigsutbrottet. 

De övriga organisationerna och anhängarna inom
parlamentet beslöto sig dock för att göra det bästa möjliga av 
situationen och att å ena sidan låta samlingsförslaget bli
stående som det, vilket kunde räkna på största
anslutningen, men tillika söka få fram ett ändringsförslag till
regeringspropositionen, omfattande även kvinnor. Mr Asquith 
pressades att lova, att regeringen icke skulle lägga hinder i 
vägen för sådana ändringsförslag. De mest sangviniska
an﻿sågo, att det nu vore omöjligt annat än att frågan måste lösas 
antingen på det ena eller det andra sättet. 

Dessa förhoppningar skulle bli grymt svikna.
Samlingsförslaget föll mot 14 rösters majoritet redan i mars 1912; 
dels funnos en del liberala medlemmar, som inför utsikten 
att få en mera vidsträckt rösträtt både för män och kvinnor 
nu vägrade att rösta för samlingsförslaget, dels begagnades 
också suffragetternas senaste våldspolitik såsom förevändning 
av en del medlemmar för att rösta emot eller nedlägga sin 
röst. Därefter återstod endast regeringsförslaget; det gick 
under 1912 lätt och ledigt igenom de två första läsningarna, 
och meningen var att vid dess första detaljbehandling föreslå 
att ordet manlig i förslagets första paragraf skulle bortfalla. 
Detta förslag skulle väckas av utrikesministern, sir Edward 
Grey, och han var tillförsäkrad stöd från samtliga politiska 
partier. I fall detta förslag vunne majoritet, vilket ansågs 
så gott som säkert, skulle själva principen om politisk
rösträtt för kvinnor vara antagen; med avseende på de slutliga 
villkoren för kvinnornas rösträtt skulle tre olika förslag
väckas, ett om rösträtt för kvinnor på samma villkor som
regeringen föreslog för männen, ett om rösträtt för kvinnor över 
25 år, som voro »householders» eller gifta med politiskt
röstberättigade män och slutligen samma rösträtt som föreslagits 
i samlingsmotionen, och som nu ungefär sammanföll med 
kvalifikationerna för kommunal rösträtt. 

Sir Edward Greys principförslag väcktes också och
debatterades en kväll, men — på därom framställd förfrågan 
förklarade talmannen, som själv var motståndare till frågan, 
att ifall ändringsförslaget ginge igenom, skulle han anse, att 
det nu förelåg ett helt nytt lagförslag, vilket finge lov att 
återremitteras till underhuset för att ånyo genomgå de två 
första läsningarna. 

Det blev naturligtvis en fruktansvärd uppståndelse.
Premiärministern försökte lugna de upprörda sinnena genom ett 
förnyat löfte om att jämna vägen för en ny enskild motion; 
men N. U. förklarade, att detta på intet sätt ekvivalerade
﻿löftet om att för ändringsförslag till regeringspropositionen 
skulle medgivas fri omröstning, och att nu ingenting mindre 
än en verklig regeringsproposition kunde tillfredsställa
kvinnorna. 

Arbetarpartiet, som hade ett årsmöte veckan efter, beslöt 
med ett röstetal av 870,000 mot 437,000 att »hemställa till 
partiets representanter i parlamentet att motsätta sig varje 
rösträttsreform, som icke omfattade även kvinnorna». 

Efter detta återtog regeringen sitt förslag, och hela
reformen förföll. Mohren hade gjort sin tjänst och behövdes 
icke längre. 

Rösträttsrörelsen stod efter detta samlad om kravet att 
endast en regeringsproposition numera kunde giva kvinnorna 
möjlighet att vinna sitt mål. För säkerhets skull inlämnades 
dock genom förmedling av en inflytelserik liberal
parlamentsmedlem, mr Dickinson, ännu en gång en enskild motion; 
men den föll och tjänade endast till att visa riktigheten av 
kvinnornas påstående, att den enda framkombara vägen nu 
gick genom en regeringsproposition. 

National Union drev under denna tid en oerhört intensiv 
allmän propaganda, vars märkligaste moment var det stora 
pilgrimståget av kvinnor, som gick till fots genom hela
England och samlade deltagare på vägen — det tog 6 veckor 
— för att i London begära företräde för premiärministern 
och upplysa honom om, hur landet låg bland menige man ute 
i bygderna. Dessutom upptog N. U. med förnyad iver sitt 
valarbete. Det osjälviska och oavlåtliga stöd, som den
samlade arbetarrörelsen under denna tid givit föreningens
strävanden, ledde till, att N. U. ändrade sin valtaktik så till 
vida som den beslöt sig för att stödja arbetarpartiets
kandidater överallt, där sådana uppsattes, även om de därigenom 
riskerade att motarbeta liberala eller konservativa
rösträttsvänner. Meningen var att på detta sätt förbereda ställningen 
till de allmänna valen, som skulle äga rum 1915. Att efter 
dessa allmänna val den kvinnliga rösträtten skulle segra, 
tycktes vara klart sommaren 1914; frågan var då icke längre
﻿när kvinnorna skulle få sin rösträtt, endast på vilka villkor 
de skulle få den, d. v. s. vilket parti, som efter valen skulle 
bilda regering och upptaga frågan såsom sin. 

Vilket utfall dessa val skulle fått, ifall de fått äga rum, 
och vad form av kvinnorösträtt Englands kvinnor då erhållit, 
det få vi nu aldrig veta. Kriget kom emellan. 




VII. Under kriget.


Strax efter krigsutbrottet förklarade den engelska
suffragettrörelsen, att den under krigstiden skulle alldeles nedlägga 
vapnen, sluta med varje agitation för rösträtten och i stället 
sätta in hela sin agitatoriska förmåga på arbete i fosterlandets 
tjänst. Den s. k. laglydiga riktningen samlade sig under 
ledning av National Union. Liksom den aldrig varit så
ytterliggående i valet av sina agitationsmedel, som den andra, 
var den ej heller nu så ytterligtgående i sin underkastelse. 
Dess förklaring gick ut på, att dess medlemmar ej heller 
skulle oroa regeringen eller landet med någon
rösträttsagitation, så länge kriget varade, men detta endast under den 
förutsättning, att icke under kriget det bleve fråga om
utsträckning av den politiska rösträtten till någon annan,
hittills utesluten krets av medborgare; skulle sådant hända,
förbehöllo de sig att åter få göra sig påminta jämval med sin 
fråga. 

De flesta ansågo nog den gången, att detta var ett ganska 
platoniskt och i själva verket mycket överflödigt förbebåll; 
och dock var det just denna förutsättning, som inträffade 
sommaren 1916. Nu efteråt är det mycket lätt att se och 
förklara, att den måste inträffa och just vid denna tid. 

Det engelska underhuset har 670 medlemmar och inga 
suppleanter. Så snart det därför blir en ledighet där, och 
det händer vanligen 2-3-4 gånger om året, måste i
vederbörande valkrets företagas nytt val; det är de s. k.
bye-elections. Det att varje valkrets sålunda måste räkna med
﻿möjligheten att under året få ett tilläggsval, gör att
röstlängderna måste för varje år justeras och hållas i ordning.
Regeln är att justerandet och avslutandet av röstlängderna
företages varje år under augusti månad. Då nu kriget utbröt 
augusti 1914, voro det årets längder redan färdiga eller i 
det närmaste färdiga och kunde utan svårighet läggas till 
grund för tilläggsvalen under perioden 1914—15. Redan i 
augusti 1915 visade sig emellertid betänkliga rubbningar. 
Tusentals män, som gått med i kriget såsom frivilliga och 
som nu befunno sig antingen vid fronterna eller i
övningsläger, och andra tusental, som engagerats i ammunitions- och 
annan krigsindustri på andra orter än där de vanligen bott, 
saknade nu rätt att uppföras i vallängderna; denna rätt
betingas nämligen — i dess mest vittgående form — av att 
vederbörande innehaft bostads- eller andra lokaler till ett 
hyresvärde av minst 180 kr. om året under 12 månader. 
Även perioden 1915—16 gick emellertid utan några svårare 
förvecklingar tack vare huvudsakligen den omständigheten, 
att de tilläggsval, som måste företagas, i allmänhet ordnades 
på det sättet, att platsen besattes av samma parti, som förut 
innehaft den, enligt avtal mellan styrelserna för de olika
politiska partierna, och att valet sålunda blev en ren
formalitet. Sommaren 1916 var däremot den första, som kom 
efter allmänna värnpliktens införande i England, och detta 
års vallängder visade sig nu så bristfälliga, att på sina ställen
antalet röstberättigade nedgått till endast en bråkdel av det 
vanliga. 

Å andra sidan hade krigets långvarighet gjort, att man 
börjat tänka sig nödvändigheten att andå få lov att skrida 
till nya allmänna val, innan det bleve fred; likaså blev det 
klart, att det parlament, som skulle reda upp allting
omedelbart efter kriget, skulle bli ställt inför uppgifter, i synnerhet 
på det industriella och finansiella området, av så oerhört 
genomgripande art, att det var mot allt sunt förstånd och 
mot all engelsk tradition att låta dessa frågor behandlas utan
﻿föregående val, vilka val då kanske helst borde företagas 
innan fredsslutet eller under fredsförhandlingarna. 

Då denna tanke först började få insteg, blev det utan 
vidare klart att det vore fullkomligt otänkbart att ställa till 
med ett så utomordentligt viktigt parlamentsval, som detta 
skulle bli, medan hundratusentals gamla väljare berövats sin 
rösträtt på den grund, att de för staten riskerat sitt liv eller 
givit sitt arbete; en ändring i bestämmelserna om röstlängden, 
som kunde bibehålla alla dessa män vid deras förut
innehavda rösträtt, blev alltså trängande nödvändig. Men i
samband med denna fordran framkom då också —
huvudsakligen från högerhåll — en fordran på, att icke endast de 
gamla väljare, som nu gåvo staten sina tjänster i
skyttegravarna, på flottan eller i fabrikerna, skulle bibehållas vid 
sin rösträtt, utan att det parlament, som skulle bestämma 
om den stora »rekonstruktionen» inom landet efter kriget, 
borde ha sitt mandat från alla dem, som under kriget kämpat 
för fosterlandet, utan avseende på, huruvida de förut varit 
röstberättigade. Från detta håll begäres alltså utan vidare 
politisk rösträtt åt »soldiers and sailors» såsom sådana, vilket 
skulle innebära en ganska väsentlig rösträttsutvidgning. 

Från vänstersidan hade man intet alls emot en sådan: 
men såväl regeringen som vänsterpartierna voro på det klara 
med, att den omedelbart skulle göra även frågan om kvinnornas 
politiska rösträtt aktuell. 

Den då sittande koalitionsregeringen, som förutsåg att 
detta, om kvinnorna, skulle bli den stora stridsfrågan, och 
som icke önskade någon konstitutionell konflikt under kriget, 
ville därför icke sträcka sig längre än till att föreslå sådana 
ändringar i registreringslagen, att de gamla röstberättigade 
skulle få behålla sin rösträtt oberoende av om de ändrat
bostadsort under kriget. Det var under det
parlamentssammanträde, där regeringen bebådade detta förslag, som Asquith 
gjorde sin berömda förklaring, att om rösträtt skulle
medgivas en ny klass av väljare på grundvalen av tjänster visade 
staten, så såg han ingen möjlighet att komma förbi
kvin﻿norna, samt att ifall rösträtten skulle grundas på det
intresse olika lager av befolkningen hade att bevaka med
avseende på rekonstruktionen efter kriget, så voro även ur 
denna synpunkt kvinnornas krav ofrånkomliga. Regeringen 
ville emellertid alltså för sin del icke väcka denna för
tillfället sovande björn. 

Björnen sov emellertid icke alls. Mrs Fawcett, som 
låg på sommarnöje i norra England, reste ögonblickligen frågan 
väckts ner till London, sannnankallade sin styrelse, höll
allting i beredskap för ett ingripande och protesterande, ifall det 
skulle visa sig, att statsmakternas tendenser skulle gå i
riktning av utsträckning av rösträtten till soldiers and sailors med 
förbigående av kvinnorna. 

Det visade sig emellertid, att stämningen såväl i pressen 
som inom parlamentet snarast gick i en för kvinnorna
gynnsam riktning. Regeringens försiktiga förslag blev i
parlamentet ganska hånfullt behandlat, och under debatten
framkom tanken på att hänskjuta hela frågan utan någon
inskränkning till en stor kommission, bestående av
representanter för samtliga politiska partier och även för grupper 
utanför parlamentet, enkannerligen för kvinnorna. Och
parlamentet skildes åt, sedan regeringen lovat att taga denna tanke 
under övervägande. 

Sedan parlamentet ajournerats, gick man nu och väntade 
på, att regeringen skulle tillsätta den stora kommissionen. 
Regeringen måtte emellertid ha funnit, att detta var ett
kinkigt uppdrag, och den tillgrep en hittills absolut enastående 
utväg — den uppdrog åt underhusets talman att tillsätta och 
sammankalla kommissionen, naturligtvis då bestående av
endast parlamentsmedlemmar. På så sätt tillkom the Speaker's 
Conference; den har bestått av 32 medlemmar, därav 5 från 
överhuset; alla de politiska partierna ha varit representerade, 
och med hänsyn till kvinnorösträtten sammansattes konferensen 
av ett lika antal anhängare och motståndare. Den
sammanträdde 11 okt. 1916. 

Först fram i januari 1917 började rykten komma till 
﻿synes i den engelska pressen om konferensens arbete. Det 
hette, att den nått alldeles enhälliga resultat av mycket stor 
räckvidd. att dess förslag skulle omfatta stora förenklingar av 
registreringen, utsträckning av rösträtten till soldiers and 
sailors, omändring av valkretsindelningen, införande av
proportionellt valsätt o. s. v.: men det stod ingenting alls om 
kvinnorösträtten. Därefter hette det, att konferensen nu först 
börjat diskutera denna fråga och att här ingen enhällighet 
kunde väntas. Ett par dagar senare stod, att en stor
majoritet inom konferensen uttalat sig för politisk rösträtt för 
kvinnor i princip, men att endast svaga majoriteter vunnits 
för de olika förslag, som framställts angaende dess
begränsning. Slutligen kom konferensens hela betänkande 31
januari 1917. 

Konferensens allmänna och enhälliga förslag angå oss 
icke här. Endast det, som direkt eller indirekt rör kvinnorna, 
skall har refereras. Det föreslogs först, att
registreringsperioden skulle rcduceras från 12 manader till 6, och
vallängderna justeras 15 jan. och 15 juli varje år. Därefter 
samlades alla villkor för erhållande av politisk rösträtt i en 
enda huvudregel av följande lydelse: 

Varje fullmyndig person, som icke är lagligen
diskvaliticerad,D. v. s. är straffad brottsling, vansinnig eller fattighjon (utom 
sjukhjälp). vilken under registreringsperioden haft sin bostad i 
eller för sin affär, tjänst eller yrke innehaft lokaler av ett 
klart årligt värde av minst 10 p. st., skall vara berättigad 
att införas i vallängden som röstberättigad till parlamentet. 

Detta förslag omfattar emellertid icke kvinnorna. De
behandlas i en avdelning för sig själva, och majoriteten föreslår 
där foljande bestämmelse: 

Varje kvinna uppförd på den kommunala röstlängden, 
som har nått en viss närmare bestämd ålder, och hustru till 
varje man uppförd i denna röstlängd, förutsatt att hon 
upp﻿nått samma ålder, skall vara berättigad att intagas i
röstlängden och rösta vid val till parlamentet. 

Olika åldersgränser diskuterades, av vilka 30 och 35 år
erhöllo de flesta rösterna. Konferensen beslöt vidare, att ifall 
parlamentet skulle besluta att giva kvinnorna rösträtt, en 
kvinna, som uppnått den angivna åldern och som graduerat 
vid något universitet, berättigat till representation i
parlamentet, skall vara berättigad att rösta vid dctta universitet. 

Detta senare är en dubbelrösträt: den som är
röstberättigad vid ett universitet kan också vara rostberättigad i sin 
bostadakommun. 

Som synes är kvinnorösträtten baserad på den
kommunala rösträtten. Villkoren för kommunal rösträtt definieras 
enligt betänkandet sålunda: 

I stället för alla hittills gällande bestämmelser om
rösträtt i kommunala angelägenheter bestäammes, att varje person, 
som under en tid av 6 mån. omedelbart föregående antingen 
15 jan. eller 15 juli något år i egenskap av ägare eller
hyresgäst innehaft jord eller lägenhet i någon kommun i England 
eller Wales, skall vara berättigad till kommunal rösträtt inom 
denna kommun. 

Beträffande denna rösträtt skall varken kön eller äktenskap 
utgöra hinder, dock så att man och hustru icke båda bli
röstberättigade på grundval av samma lägenhet. 

På grund av diverse inrepolitiska förhållanden drog det 
nära två månader innan underhuset tog någon befattning 
med konferensens förslag. Den 28 mars diskuterades det 
emellertid, och mr Asquith föreslog en hemställan till
regeringen att inkomma till underhuset med förslag i
överensstämmelse med konferensens principer. Å regeringens vägnar 
förklarade mr Bonar Law, att regeringen skulle tillmötesgå 
denna önskan, och mr Asquiths resolutionsförslag antogs med 
en majoritet av 341 röster mot 62. Sålunda hade en absolut 
majoritet av underhuset uttalat sig för principen om politisk 
rösträtt för engelska kvinnor. 

Det bebådade regeringsförslaget framlades 15 maj och
﻿genomgiok första läsningen utan votoring. Vid andra läsningen 
blev det en debatt, som sträckte sig över två dagar, och under 
vilken åtskilliga försök gjordes att bringa hela billen på fall. 
Den antogs slutligen med en majoritet av 331 röster mot 42. 

Efter denna omröstning remitterades lagförslaget till
kommittébehandling. Denna företages i England icke av något 
utskott, utan av hela underhuset och anses därför i allmänhet 
vara fullkomligt avgörande för ett lagförslags vidare öde. Den 
del av billen som innehöll bestämmelserna om
kvinnorösträtten behandlades 19 och 20 juni: förslag väcktes att stryka 
bestämmelserna om kvinnornas politiska rösträtt, och den rena 
principdebatt, som behandlade detta förslag, slöt med att
kvinnornas sak segrade med den överväldigande majoriteten av 
385 röster mot 56 — alltså en majoritet av 7 mot 1. 

Ordalydelsen av paragraferna om kvinnlig rösträtt, så som 
de antogos 20 juni, är följande: 

1) En kvinna skall ha rätt att införas i vallängden såsom 
röstberättigad vid parlamentsval i en valkrets (utom
universitetsvalkretsarna), om hon uppnått 30 års ålder och har rätt 
att uppföras i den kommunala vallängden på grand av
innehav av jord eller bostad (premises) i denna valkrets eller är 
gift med en man, som är berättigad att införas i denna vallängd. 

2) En kvinna skall vara berättigad att införas i vallängden 
för en universitetsvalkrets, om hon har uppnått 30 års ålder 
och skulle vara berättigad till sådant införande, ifall hon vore 
en man. 

3) En kvinna skall vara berättigad att införas i den 
kommunala vallängden i varje kommunal valkrets, där hon 
skulle varit härtill berättigad, ifall hon vore en man, förutsatt 
dock att man och hustru icke båda skola kunna uppnå
kommunal rösträtt på grundval av samma egendom. 

Såvitt vi nu veta, är det denna ordalydelse. som senare 
oförändrad genomgått övriga stadier inom parlamentet, dock 
med undantag för § 3. Innan hela lagförslaget åter sändes 
till underhuset i och för tredje och sista läsningen, föreslogs 
en ändring av denna paragraf, så att även kvinnor, som äro
﻿gifta med kommunalt röstberättigade män. skulle erhålla
kommunal rösträtt. Förslaget antogs utan votering och denna 
paragraf fick därvid följande lydelse: 

3) En kvinna skall vara berättigad att införas i den
kommunala vallängden i varje kommunal valkrets, där hon skulle 
varit härtill berättigad, ifall hon vore en man, eller där hon 
är gift med en man, som är härtill berättigad på grund av 
bostad, där båda bo, och då hon uppnått 30 års ålder. 

Som man ser köptes denna kommunala rösträtt för de 
gifta kvinnorna med samma höga äldersgräns, sum gäller för 
kvinnornas politiska rösträtt. 

Tredje läsningen i underhuset ägde rum 7 december 1917 
och resulterade i fullständig seger. 

I överhuset passerades första och andra läsningarna raskt; 
under kommittéstadiet föreslogs strykande av kvinnorösträtten, 
men 10 januari antogs lagförslaget även av överhuset i den 
avgörande voteringen med 134 ja mot 69 nej. 

I dag, den 6 februari, ingår meddelande, att lagförslaget 
nu definitivt blivit lag. De engelska kvinnorna ha vunnit sin 
seger: deras långa, sega, tåliga och hjältemodiga kamp har 
krönts med framgång. I vart enda land runt om i världen 
stanna kvinnorna, vare sig de redan erhållit sin
medborgarrätt eller icke, i tacksamhet mot Englands kvinnor för allt 
deras arbete, som jämväl länt oss alla till nytta, och vi hoppas 
att deras seger också skall bidraga att jämna vägen för de 
ännu efterblivna. 

Anna Wicksell. 



––––––––––––PRIS 25 ÖRE.–––––––––––– 

Stockholm, O. Eklunds boktr., 1918. 





