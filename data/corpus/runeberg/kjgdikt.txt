
DIKTER

AF
K. J. GABRIELSSON
"KAROLUS"

UTGIFNA PÅ
SOCIALDEMOKRATISKA PARTISTYRELSENS FÖRLAG
STOCKHOLM

AKTIEBOLAGET ARBETARNES TRYCKERI

1903
INNEHÅLL.

Sid.

FÖRETAL ..............................................     7

K. J. GABRIELSSON ....................................    11

Hvarför så ...........................................    13

STÄMNINGAR.

Vid vaggan ...........................................    17

Vår ..................................................    19

I gryningstid ........................................    21

Min Klaras förmåga ...................................    22

Landtgossens klagan ..................................    24

Vårvisa ..............................................    26

Glömmen oss ej .......................................    28

På landet ............................................    29

I maj månad grön .....................................    31

Dimmorna skingras ....................................    33

Hur ljuset födes .....................................    34

En framtid så skön ...................................    37

Gå på du .............................................    38

Aftonstämning ........................................    39

Flickodrömmeri .......................................    41

Och när nu jag vill mot djupen simma .................    42

Mänskliga skeden .....................................    44

TANKAR OCH BILDER.

Sid.

En majdröm ...........................................    47

Det jämnar sig nog ...................................    49

Entusiasm ............................................    50

Den nya makten .......................................    52

Ett nytt sekel .......................................    54

Jul ..................................................    57

Revolution ...........................................    58

I striden för bröd ...................................    60

Julbladet ............................................    62

Bravo, kusk ..........................................    65

Jössingarnes visa ....................................    67

Glädjeflickan ........................................    68

En bland flera .......................................    70

"På dekis" ...........................................    72

En gammal historia ...................................    73

En karl, en gran, en dröm ............................    76

En julafton ..........................................    78

Enklaste medlet ......................................    81

En splitter ny och ynkelig visa ......................    82

Tjuren och solen .....................................    84

AGITATION.

Framåt! Det är trälarnes dag .........................    87

Jag fattig man .......................................    89

Hallå ................................................    92

Skulle jag glömma, jag ...............................    93

Frihet, jämlikhet, broderskap ........................    95

Mot frihet och lycka .................................    96

Till seger framåt ....................................    97

Allmän rösträtt ......................................    98

Till kamp ............................................    99

På mönstringsdagen ...................................   101

Vill du masa allena ..................................   102

Den mäktiges monolog .................................   103

Sid.

En sång om frälsning .................................   105

Till friheten framåt .................................   107

Säg, hvad älskar folket ..............................   109

I grönskande maj .....................................   112

Hvem vill bli med ....................................   114

En liten uppgörelse ..................................   115

I mitt förbund vill jag vara .........................   117

Julefrid .............................................   118

Det är därför vi tåga mot solen ......................   120

MINNESVERS.

På årsdagen ..........................................   123

Till Social-Demokraten.

Till Folkriksdagen ...................................   125

Seger ................................................   127

Efter belgiska storstrejken.

Den 25 september 1896 ................................   129

Vid Hj. Brantings val till riksdagsman.

På tjugufemårsdagen ..................................   131

Vid en kungs jubileum.

Ny tid ...............................................   134

Vid arbetaresångarnes 10-årsfest.

Till August Palm .....................................   136

På 50-årsdagen.

Historia .............................................   140

På Social-Demokratens 15-årsdag.

Folkets Hus ..........................................   143

Vid Stockholms Folkets Hus’ taklagsfest.

Låtom oss svärja .....................................   145

Vid Gefle arbetares 15-årsfest.

Vi bygga .............................................   147

Vid Föreningen Folkets Hus i Stockholm fest.

På tjuguårsdagen .....................................   149

Till Stockholms skrädderiarbetareförening.

IN MEMORIAM.

Sid.

Tack för god vakt ....................................   153

Vid Edmund Lindborgs bår.

Tack! ................................................   155

Vid C. O. Petterssons grift.

Vid Johannes Sundins graf ............................   156

Till Fredrik Sterkys minne ...........................   157

Till vännen Zeta .....................................   159

Vid K. M. Ziesnitz’ död.


FÖRETAL.

På folkdiktare lider vår litteratur ingen brist, äfven
problem- och tendensdiktningen har alltsedan Thorilds
dagar haft många och goda representanter och hvad man
i allmänhet kallar "opposition" i modärna samhällen har
nog så ofta fått sitt fulltoniga poetiska uttryck på
kärnfriskt svenskt språk.

All opposition, och äfven den poetiska, bottnar i
"det allmänna missnöjet", är ett uttryck för 
befolkningslagers inbördes kamp om välstånd och makt, för att
använda den materialistiska historieuppfattningens terminologi.
Följer man med denna ledtråd vårt lands skönlitteratur
under större delen af förra seklet, skall man lätt finna,
hur troget den afspeglar de klasser och intressen, som då
fyllde landet med sitt stridslarm. Det var den folkdiktnings
dagar, då det politiska centrum var den gamla
ståndsförfattningens afskaffande och den stora sociala tendensen
-- bonde- och borgareklassernas framryckning till makten.
Läs hela raden af författare och författarinnor från
1830-talet och ni skall finna hur kristalliniskt noggrannt den sköna
litteraturen sluter sig till denna sociala och politiska kärna.

På 70-talet var detta skede fullbordadt. Litteraturen
dref en tid af och an i mätta klassers marvatten, då ett
vildgäss flög däröfver. Han som skref "Nya riket", kände
ett nyare rike komma, hörde nya samhällsklassers anmarsch, 
mer snarhörd än sin borgerliga omgifning.
Strindberg ryckte och slet i allt, som hette samhälle, d. v. s.
det bestående, pekade och lodade djupare än någon svensk
före honom, han var ett förnuftets och rättfärdighetens
skri, fruktansvärdt vildt och ofta oartikuleradt. Men han,



liksom hans sämre och bättre epigoner, lyckades aldrig
få riktigt fast fot i ett demokratiskt bärande folklager,
lyckades icke, därför att detta ännu saknades, därför att
det ännu icke gafs en aktivitetens, en den medvetna
aktionens form för stödet underifrån.

Så kom på 90-talet mot bakgrunden af protektionism
och "nationalism" de estetiska ciselörerna, de unga Heidenstammarne 
och Levertinarne, som vände på koppen
och frågade, om det var sachsiskt porslin; då kom denna
författarestam, som fördjupade vår nationalkänsla med
karolinska kragstöflar, som förfinade våra känslor med
doften från balkonger i Firenze och vidgade vår filosofi
med Alienus' radband. Den friske Fröding sjöng förgäfves
sina vackra och käcka låtar, han dignade ned i ett
profettempels rökelseångor, borgerliga romantikens Selma kom
åter på modet, Per Hallström räddade sig med knapp nöd
ur mystikens dimmor, och klagande i den tunga och dofva
atmosfären flögo några skånska lärkor öfver vången. Liksom
i medio af 80-talet satte sig fröken Key åter på Pythias
trebenade stol och sade orakelspråk.

Men det nyare riket kom ändå och det är här vi
sätta in vår diktares namn.

Han hette K. J. Gabrielsson.

Det nyare riket?

Måhända förefaller det anspråksfullt att gifva detta
namn en så vid miliö, men likväl är det berättigadt. I
vår litteraturhistoria, som under konvulsioner assimilerade
Strindberg och 80-talets svenner -- finns där plats för en
diktare, som aldrig utgaf någon bok, som i tidningsspalter,
på lediga stunder mellan jäktande arbetsdagar, lät sin
lyra ljuda? Den platsen finns och det blir helt säkert
flera platser till.

Gabrielsson är typen för en ny folkdiktning. Hans
diktarefysionomi bär proletariatets drag. Där är i hans
skaldskap resning, uppror ej blott så där i allmänhet mot
vrångt och orätt, utan medvetet, klart, distinkt rikta sig


hans anklagelser mot de gamla samhällsklasser, som
utnött frihetens fras, tills de glömde friheten själf, mot pänningpåsarnes 
välde, som innehar vårt land på själftagen
entreprenad.

En sådan dikt som "Skulle jag glömma, jag!" är
icke bara skön, ej blott ett stycke briljant
propagandalyrik, den är ett litteraturhistoriskt dokument. Den är
ropet från en  förtrampad klass, som i känslan af oförrätt
och tvång, i känslan af att vara från vaggan till grafven
misshandlad, oförstådd och misskänd, reser sitt hufvud i
bittert trots. Torparnes och statarnes söner ha dragit in
i fabrikerna, stigit ned i grufvorna, schaktat banvallarne
och sträckt rälerna i det stora, glesa landet. Så ljuder
då plötsligt ur deras midt en sång, skärande vek, men
framför allt med klang af stål.

Men upproret är icke blott ett nej till det gamla,
nedpressande, utan äfven ett ja till det nya och befriande.
Hän mot frihet och lycka ljuder lösen i en annan sång,
buren af friskt mod och en ljus syn på möjligheterna och
framtidslöftena hos den klass, hvars lidanden diktaren
delat från barndomen, men hvars stora trängtan att göra
lifvet, arbetets lif, stort, rikt och skönt han känner äfven
i ögonblick, då kampen för existensen ligger som en grå
dis. "Det är därför vi tåga mot solen", skrifver han.
Därför? -- Hvarför? Jo, därför att detta, det mest
föraktade och förkrympta i ett samhälle, ändock har ett ideal
och har funnit sitt ideal i solidaritetens stora, humana
kraft till ett lyckligt jordelif, till en ny religion, där
människan, ärlig och stark i sitt vetande, fattar sina plikter
mot nästan, förstår sitt samband med natur och samhälle.
I sådana dikter står han nära en Maxim Gorkij. I
lefvande lifvet har Gabrielsson sett "Natthärbärget", om än
kanske ej fylldt af fullt så förkomna människor, men han
har lefvat på samhällets botten, känner bristerna, de
andliga lyten, som ärfvas af seklers tryck och elände, men
också kraften till ett bättre. Det är med denna 

outplånliga rest af mänsklig adel och energi, som vi kunna tåga
mot solen.

Den samhällsklass, hvarifrån han utgått, var hans
själs och lifs älskog. Hans fröjd var att se sina bröder
samlas och ordna sig, att vidga sin ring till en mäktig
faktor i en stor, omfattande, mångsidig kulturutveckling.
Men det är icke klasskampen i och för sig med sina
skiftningar af sorg och fröjd, han besjunger, målet, idealiteten
har han städse i sikte. Om mänskligheten drömmer han
sina maj- och vårdrömmar, drömmer och tänker då stort
om sin klass såsom den, hvilken skall utföra det verk
han skildrar i rader som:


"Ett sargadt mänskosläkte
skall frias ur sitt häkte,
i huldhet, finhet, tro
skall det på jorden bo."


Det är ledmotivet i hans diktning, det är den proletäriske 
diktarens vida, öppna program, som obegränsadt
af paragrafer och resolutioner bjuder hand och arm åt
alla, som vilja vara med om detta stora verk. I sina
filosoferande vers, i sina tankebilder ger han särskildt
uttryck åt denna höga tolerans, som så starkt besjälar
skalden, att för hans inre syn allt hvad som finns i vår tid,
i våra samhällen af andlig styrka och spänstighet, af
oegennyttig solidaritet, af frigjord och stark moral formar
sig till bilden af ett kulturens Jasons-tåg mot oblida makter.

Ni möter i dessa dikter ett nytt anlete, -- den
socialistiske skalden, som utgått från de djupa leden, som
lefvat och lidit, som kännt, tänkt och kämpat med dem.
Deras säregna prägel och färg är äkta och ädelt
proletariat. Diktarens namn och minne skola växa, markeras
i vår litteratur, stå som ett vägskäle, hans,
arbetaresångarens, arbetaretänkarens.

Oktober 1903.

C. N. C.



K. J. GABRIELSSON

var född 1861 och bortgick med döden den 31 oktober
1901. Sin diktarebegåfning röjde han tidigt, medan han
var grofarbetare, men det var egentligen i slutet af
80-talet som han började draga någon större uppmärksamhet
till sig. I början af 90-talet blef han också helt fäst vid
den tidning, i hvilken han oftast stämt sin lyra,
Social-Demokraten. Några år därefter kallades han till redaktör
för Folkbladet, hvilken post han innehade till sin död.
Det var lungsoten, som de sista åren försvagade hans
krafter och lade honom på dödsbädden. I Publicistklubbens 
matrikel stod om Gabrielsson att läsa följande:


Karl Johan Gabrielsson, född i Fredbergs församling af Skaraborgs 
län den 26 juni 1861. Föräldrar: statkarlen Olaus Gabrielsson
och Stina Kajsa Eriksdotter. Grofarbetare till 1892, medarbetare i
Social-Demokraten från våren 1892 till 6 januari 1894, då G. blef
redaktör och utgifvare af tidningen Folkbladet. Ledamot af
Publicistklubben 1896. Signatur: "Karolus", "K. G-n".


Sin egen biografi formulerade Gabrielsson själf år
1898 på följande sätt:


Jag är född i den höga egenskapen af "rallarunge" 1861 i juni
i närheten af Töreboda, utefter västra stambanan när den byggdes.

Tidigt anländ till Stockholm fick jag min första uppfostran där,
sådan den då bestods af en helt visst ändå enklare folkskola än vår
nuvarande; där fick jag också de första bitande intrycken af den
nöd, som ofta drabbar "simpelt" arbetsfolk.

Det var på vintern mellan nödåren 1867 och 1868. Min far
arbetade äfven då vid järnvägen, i Kummelby grusgrop, och det var




så fattigt för oss att han ibland arbetade två dygn i sträck, utan att
förtära annat än vatten.

Och det var minsann intet lätt arbete heller, att langa upp grus
i de höga järnvägsvagnarne. När de andra, som hade mindre barnaskara 
och icke kommit till platsen fullt så utblottade, gingo bort till
sina måltider, gick han också afsides och låtsades få något till
lifs, men när släpet började på nytt var magen lika tom.

Vi barn brukade rifva af den yttre barken på tallved och äta
bastet närmast veden, det hade en söt smak och gaf åtminstone en
slags illusion af ätning.

Sedan lefde jag springpojkelif här och där några år, tidtals med
mycket prygel och långa dagsverken, och slutligen blef äfven jag
järnvägsarbetare och grofarbetare, tills omständigheterna förde mig
in i arbetarrörelsen.

Fattigdomen och litet läsning på lediga stunder har i förening
gjort mig till socialist, och sedan har jag sökt skaffa mig så stor
mogenhet som möjligt, för fyllande af de uppdrag, hvarmed Sveriges
kämpande arbetare varit vänliga nog att hedra mig.

För arbetarklassen hoppas jag också att få strida till min död,
ty hvad jag blott dunkelt anade i början, det vet jag nu.

Slafveriets och fattigdomens dagar äro räknade den dagen då
trälarne veta och vilja.


Den diktsamling, som härmed lämnas åt allmänheten,
omfattar naturligtvis icke allt hvad K. J. Gabrielsson
skrifvit. Hans egentliga, publicistiska verksamhet faller helt
naturligt icke inom ramen för denna på Socialdemokratiska 
partistyrelsens förlag utgående publikation, hvilken
endast afsett att innefatta en del af hans rent skönlitterära
produktion.

Att samla materialet och ombestyra diktsamlingens
utgifning har af partistyrelsen blifvit uppdraget åt hr G.
Gerhard Magnusson.




HVARFÖR SÅ?


Poeter sjunga så nätt och sött
-- ibland ej utan behag --
om vind som sommarens glans förödt,
som löf och blommor sköflat, förstrött
i höstens kusliga dag.

De måla hafvets fradga och skum,
man hör det gnissla och gny,
och parken blifver ett öde rum
där vandrar'n stannar i vemod stum
och i tankar tunga som bly.

Verandor sväfva blicken förbi
och kuttrar och skot och stag
och lätta vågor med solglimt i,
som sjunga sin härliga melodi
i tjusande sommardag.

Och längtan griper sinne och håg,
åt hvad skall man egna sin id?
Salongen blir trist mot lekande våg
och långsamt skrider timmarnes tåg
i kusliga höstens tid.

Poeter, sägen mig hvarför så
blott måla för burget folk?
Hvi glömma ständigt samhällets små;
de vemodstankar, som bland dem gå,
hvi få ej dessa en tolk?

Den målningen blefve väl ej så skär --
och sot och frätande damm,
som trälens lunga och lif förtär
då lyckan tumlar så leende skär,
det passar väl ej dra fram?




Genant ock vore för fin publik
att få en påstötning om
det folk hvars möda gör lätjan rik,
som byggde villan och kuttern i vik,
men fick bara fattigdom.

Ty trälens lott den är slit och släp
höst, vinter, sommar och vår,
och kommer ett afbrott i järnhård flit,
så blir det då vintern letat sig hit
och svält med fritiden går.

Därom kunde också sjungas en sång,
en gripande, ädel, varm,
en eldprotest emot seklers tvång,
som gåfve lycka åt alla en gång
och frid i den fattiges barm.

Dock, så var ju alltid bardernas val,
de sjöngo segrarens pris.
Förr stämdes lyran i vikingasal,
så blef man för riddareynnest fal,
nu gnor man för krämarespis.

Poeter, hören, det kommer en dag
då allt, som nu går i svang,
nöd, ringhet och makt af häfdvunnet slag
blir sopat undan med kraftiga drag
och med det ert klingeliklang!

Det straffet blir för ert mattiggeri,
att ingen minnes er mer;
när mänskoanden en gång blir fri
och släktet jublar en ny melodi,
då tänker man ej på er.


(1894)





STÄMNINGAR


VID VAGGAN.


Sofvare-Jon, kom och tag min pojk',
Sofvare-Jon, kom och ta'n du!
För honom in i de drömmars land,
där du ju är hemma och van du!
Låt honom skåda från purpurskyn
den sol, som vi ana vid österns bryn!
Sofvare-Jon, kom och ta'n du!

Lär honom trampa den mörka stig,
som leder till fiendens rike;
gif honom blick för den verklighet,
att like förtrampar like;
gif honom mod att mot mörkret gå,
att som ett stöd för de svaga stå.
Sofvare-Jon, kom och ta'n du!

Lär honom trotsa de herrars hot,
att le under hungerns smärta;
gif honom talets flammande eld,
som tänder till kamp hvart hjärta;
gör honom stark som molnets gud
och vek som den vekaste väna brud.
Sofvare-Jon, kom och ta'n du!




Men märker du, Jon, att han är af ler,
och kan han ej värma, ej kyla,
och har han ej lefvande hjärta i barm,
och vill han vid fara sig skyla;
och är han så feg som sin stackars far,
som, trampad, ej annat än tårar har,
behåll'en i evighet kvar du?

Ty håglösa mesar det hafva vi nog,
och nog har här darrats för faror,
nej, eldiga män behöfva vi fler,
att samla de ängsliga skaror!
Nu gör hvad du kan, du Sofvare-Jon,
men helst gör en kämpe för ljusets tron!
Sofvare-Jon, kom och ta'n du!


(1890)




VÅR.


Det ljusnar vid himmelens fäste,
det bräcker, det dagas till vår,
och fågeln börjar bygga sitt näste,
det spritter i buskar och snår.
Ur bojorna sig löser naturen,
och män'skorna trängta och djuren.

Och bäckarne frigjorda flyga
från bergen i klingande lopp,
och sippan den väna, den blyga,
slår ögat mot himmelen opp.
Fåglarna jubla och sjunga
och frigjorda böljorna gunga.

Så, som det spirar i naturen,
och så, som där dagas till vår,
så också, af trängtan framburen,
en vårvind bland trälarne går.
Väl vintern var lång och förfärlig,
men nu lyser vårsolen härlig.

Och fanorna vaja så röda
i solens förgyllande glöd,
förbrödringens känslor de löda
en kedja mot träldom och nöd.
Frihetens vårvindar susa
och majsånger, mäktiga, brusa.





Och tågen sig ringla så långa,
längs fälten mot skogarnes bryn.
Se, mödornas härskaror gånga
att svärja sin ed under skyn!
De svärja att ingen skall svika,
att ingen ur kampen skall vika.

Så växer bland fåglarnes nästen
en okuflig frihetens makt,
att nedstörta klassväldets fästen
och bilda kring rättvisan vakt.
Mot våren vi jublande tåga
från vinterns och träldomens plåga.


(1895)



I GRYNINGSTID.


De samlas i grupper, de solbrynte män,
de samlas i norr och i söder.
Från öster till väster går budkaflen hän,
hvad vilja de tjänande bröder?

Ha främlingar kommit från fiendeland
att sköfla de tegar kära,
och skall man dem möta på fädrens strand
att häfda sin gamla ära?

Ack nej, här gäller ej krig eller blod,
ej mordlust i blickarna glöder,
blott törst efter ljusets och sanningens flod
har samlat de tjänande bröder.

De mäktige herrar ge akt häruppå
och känna sig illa berörda.
De se hur de skrankor i fara stå,
som blifvit med svek uppförda.

De inse fullväl, att får folket blott ljus
är slut deras gyllene æra.
Farväl då med lifvet i sus och dus
med makt och med anboren ära!

Thy gå de till rådslag, de mäktige män,
med uppsåt att stämma i bäcken ...
Att bäcken är flod man ej varsnat än,
man älskar ej tidens tecken.

*

Och cellerna öppnas, och reglarna slå
igen om de folksända buden ...
I drömmar står mängden ännu och ser på
och lyss till de hånande ljuden.


(1888)



MIN KLARAS FÖRMÅGA.


Är du en själ, som red- och rådlös drifver
i hårda kampen för ett dagligt bröd,
där ingen skonar, ingen skonad blifver
och där så många, många lida nöd,
har du i gärning fått den satsen lära:
"i anlet's svett skall människan sig nära. --

Och känner du att energi'n dig sviker,
att lifvets krafter dö af brist på saft,
att brodern, som dig kunnat hjälpa, viker,
med goda råd: "Om mod och egen kraft".
Är du en sjöman, skild från räddningsplankan
och mera arm än icke stödda rankan. --

Och ser du genom hålen på habiten
den bleka nöden oblygt titta fram,
är kroppens, liksom själens, kraft utsliten
och mäktar du ej hafva mer din skam --
då, broder, är du nöjd på dina öden
och hälsar säkert kär befriar'n, döden.

Så hördes i mig mörka anden klaga
en dag, då oket mer än vanligt tryckt;
demonerna ej läto sig förjaga
och hoppets dörr var bommad och tillyckt,
och jag drefs ut i kvällens sena timma
ut under himlens hvalf, där stjärnor glimma.




Jag drefs dit ut bland lundens gröna gångar;
förutan mål jag gick och utan ro.
Att blomsterdoft, att balsam mot mig ångar,
att ufven skriar uti fjärran mo
jag märker ej, mig mina sinnen svikit,
det dunkelt känns, som om mig sansen vikit.

Då väckes plötsligt jag af steg så lätta,
så snabba, som om någon trådt en vals.
Mitt öga tjusas af en liten hätta
och tvänne armar slingras kring min hals.
Det var min egen, egen lilla Klara,
"som längtat så en stund hos mig få vara".

Då föllo tunga fjättrarna och banden,
vi lekte och vi gnabbades vi två,
vi sprungo kapp, så att den yrde, sanden,
och pulsar brunno, hjärtan hördes slå.
Det var ett jubellif i gröna lunden,
två hjärtans ystra lif i aftonstunden.

Och lefnadsmodet sjöd i bröstet inne
och hvarje fiber spänstig blef och stark.
Allt är en lek och fruktan flyr ens sinne
om blott man sällskap har på hotad mark;
må jord och himlar sina stormar skicka,
man ger med glädje lifvet för sin flicka.

I män, som älsken guld och rikedomar,
och I som skriken högt om män'skors plikt,
och I som klandrenguds och män'skors domar;
du som ett ärenamn vill vinna kvickt:
vårt lif är lif blott med en liten Klara,
förutan den är allt sofismer bara.


(1888)



LANDTGOSSENS KLAGAN.


Och skall jag gånga ensam
och intet följe ha
när bort till dans och gille
all ungdom drar åsta';
skall tunga sorgen hölja
i mörker jämt min stig
så månde insjöns bölja
sig sluta öfver mig.

Väl hör jag vindens susning
igenom björk och al,
väl ser jag solen sålla
sitt guld i skogens sal;
väl hör jag göken ropa
ku-ku så innerlig,
men ack, af alltihopa
sker ingenting för mig.

Väl räfven har en maka
och vargen likaså,
och alla skogens fåglar
båd' kärlek ge och få,
och markens fagra blomster
i näktar och i vin
ha kärlekssammankomster
med humlor och med bin.




Hur lustigt till att lefva
om blott vi vore två!
Men vännen, den jag älskar,
hon vill med mig ej gå. --
Och mörk är ljusa skogen
och gråt är fågelns sång,
och sorgen blott är trogen
och tungsam är min gång.


(1900)



VÅRVISA.


När marskråkan kraxar
och ljusklädd går drömmande mö.
När bergväggen gråter
små floder af smältande snö,
när Bore mot oss, melankoliskt med handen
tillvinkar ett afsked från nordiska stranden,
då uppstår så lätt
hos matrona som sprätt
Svärmeri.

Man svärmar om skogarnes
skuggiga lunder och trä'n,
om grönskande ängar,
om bäckar och betande fä'n.
Man längtar att fänadens lefnad få njuta,
att balernas slit och strapatser få sluta,
att som "arbetets lön",
få bedrifva vid sjön
Svärmeri.

I bladen de stora
åt känslor man gifver sig hän,
i kväden om våren,
den, hoppets, ovanskliga fé'n.
Så fridfullt man målar och tutar och låter,
man vet ej att nöden vid bakgården gråter,
"asch, det är blott det där,
att man gnäller så här,
Svärmeri."

Den trälen, som drar,
i en "grund", på en lerklampad fot,
får svettas och pusta
och vältra i vårsmörjan "knot"


den räknas ej med, ty till packet det hör han,
om han inte trifs, liten "konst" däri gör man.
Fordras rätt åt "de där"
kära hjärtans, det är
Svärmeri.

När lönen ej räcker
till skor, som mot blötan ge skydd.
När bön att få påökt
som vildaste uppror blir tydd,
när hustru och barn, trots all slit och all möda,
få frysa och svälta så ögonen blöda,
då är harmen ändå,
som till kokpunkt vill gå,
Svärmeri.

Se gud han har sagt
att det skall finnas armod och nöd.
Och folket har syndat,
se därföre saknar det bröd.
Den helige blir allt det goda upplåtet,
och därför man kan ingenting göra åt'et.
Hysa ömkan man kan,
men det är blott försann
Svärmeri.

De finnas, som enfaldigt
tro att det nog gifves bot
åt skaran, som ligger
i fjättrar vid guldkalfvens fot.
De hafva fått för sig att enighet räddar,
att broderskap grafven åt guldkalfven bäddar.
Få nu se om det är,
som man lofvar och svär,
Svärmeri.


(1892)




GLÖMMEN OSS EJ!


Bälgen pustade, flamman steg,
händer såg jag i skenet famla;
hammarn dunkade, sången teg,
svetten badade unga, gamla.
Trälar de voro.

Andra såg jag vid press och kast,
åter andra i schakt och grufva,
ständigt slitets tyngande last,
aldrig lättnadens milda drufva.
Trälar de voro.

Världens hjul äro många re'n,
ständigt åter dock glödgas stålet,
lifvets jakt öfver stock och sten
ilar mot aldrig nådda målet.
Ingen hvila.

Händer sotiga spara vi ej,
tunga plikter vi villigt fylla,
allt af gagn och lyftning vi hylla,
men just därför: Glömmen oss ej,
I herrar höge!


(1900)



PÅ LANDET.


Skatungen hoppar
skrattar på kådiga gren.
Ekorren noppar
kottar på mossiga sten.
Snigeln sitt hus i morgonens timma
släpar och lämnar en blyfärgad strimma.

Sol'n sina dagrar
in mellan grenarne slår,
skuggan sig lagrar
mjukt öfver ljungris och snår.
Myrorna flitens stig synas vandra,
knoga och dra och hjälpa hvarandra.

Högt öfver träna
väsnas en lärka i skyn.
Torparens Lena,
barbent och solbränd i hyn,
knogar med mjölk. "Sum summeri summa"
flygfäna surra och sirra och brumma.

Makliga oxen
får sig ett "hå!" och en släng.
Vindsnabbt med foxen
kommer nu herrgårdens dräng.
Räflufvern finns nog bak' buskarne gröna,
knep sig i natt mors spräckliga höna.




Hagen bak "rena"
skymtar med björkar och fur.
Vettskrämde Lena
gjorde nyss Stortomta tjur:
"Kors kära barn, du må då besinna,
tjurkräke får fälle stanna ve' grinna!"

Fattighusgubbe
kommer med värkbruten rygg,
släpar en stubbe,
hälsar så slafvisk och skygg.
Torparemor, med ett ris uti näfven,
lär lille Petter nu ödmjukhet äfven.

Solgasset bränner,
ängsluften darrar därvid,
ryggen det känner,
svetten den sipprar så strid.
Ungmor så täck, i bara särkärma',
kila' förbi, när jag gick här och svärma.


(1893)



I MAJ MÅNAD GRÖN.


I maj bli solens strålar mer förgyllda,
i maj blir himlen mera mild och blå,
i maj bli älskogssvenner mer förbryllda
och rosenskyar flickors kinder få.

I maj så höras kärleksskratt i gräsen
och blommor öppna sina kalkar små
och nakna fågelungar hålla väsen
och alla småkryp gassa sig och må.

I maj sig öppnar jordens stora sköte
och himlens kärlek strålar ned däri,
i maj på vågen gungar fiskarnes flöte
och allt är ljus och fröjd och harmoni.

I maj det spritter uti mänskans hjärta
och vinterns krämpor tina upp och gå,
i maj inunder blomstermattor bjärta
bli gömda lifvets alla sorger grå.

I maj blir hoppet grönt som skogens tufvor
och gyllene som glimt på sollyst våg
och djupt och rikt som jordens djupsta grufvor
och jublande som flyttningsfåglars tåg.

I maj får folket mera bröd på bordet
och slut är vinterns dubbelt bittra strid,
och första maj predikas lösenordet
och visas vägen till en bättre tid!




Så låt oss jubla då och vara glada
och samla krafter och ta mod i barm,
en gång naturens rikligt fyllda lada
skall öppnas ock för den, som nu är arm.

Upp, med i leden, bröder, tiden hastar
och vinden lyfter frihetens baner!
All skuggrädd tvekan vårt förnuft förkastar
och stora ting det nu i tiden sker.

Det blifvit vår också i folkets sinnen,
en vår, som lofvar härlig sommartid,
och långa vinterns ödsligt dystra minnen
ha nu oss samlat till en ädel strid.


(1900)



DIMMORNA SKINGRAS ...


Liksom jättedjur på jorden ligger stormakters hop
och de spänna sina mördande klor;
utaf hjärna ha de föga, af heder icke mer,
men den giriges lust hos dem bor.
Denna glupskhet, som sprides från land öfver land,
låter frukta förtärande brand.

Och inom är det ruttet och en jäsande smuts
hotar spränga alla höljen och band.
Öfver allt Panama föder skurkstreck än fler
till att lamlägga rättvisans hand.
Denna giftmängda luft på dess kvällsdimmefärd
hotar famna och kväfva vår värld.

Och den kampen som står mellan fattig och rik
är så vild, är ett skärande skri;
utan hänsyn vill makten enhvar bryta ned
som för fattigman tager parti.
Man vill vända tillbaka till träldomens tid
till dess prygel, dess mansbot och "frid".

Men det myllrar i brynet och led efter led
tåga framtidens släkten framåt.
Där de stiga mot höjden att vidga sin syn
guldar morgonens sol deras stråt.
Se hur dimmorna skingras, hur luften blir fri,
hur af striden vi få harmoni!


(1898)



HUR LJUSET FÖDES.


Eld, du som världen tänder,
flamma från himlars strand,
du som omskapar länder
och sätter hjärtan i brand.
Heliga Luciferflamma.
Idé, vår förlossare!
Folken din lofsång stamma,
skalder dig dyrka på knä.

Skarpt liksom blixten faller
du öfver mörka land,
upplyser fångens galler
och tager den vilsnes hand.
Mörksens härolder fasa,
mota med svärd och bål,
våndas, kväljas och rasa,
ty folket ser deras mål.

*

Det är den gamla gången,
känd af en hvar förut,
det var ej heller sången
jag nu ville sjunga ut;
nej, annan en syn mig teddes,
och den vill jag nämna om.
Jag såg huru flamman reddes,
hur första gnistan den kom.

*





Det sorlade och det myrde
på världenes stora torg,
och matnitets vågor yrde
från koja till kungaborg.
Om bitarna slets och drogs man
och trodde sig ej få nog,
om härskaresätet slogs man
och styrkan den platsen tog.

Allt emot kaos styrde,
vildhet och barbari
själarne genompyrde,
enhvar blott för sitt låg i.
Att bäst åt det egna skattas
med kamp för det helas väl,
var mer än som kunde fattas
af matnitets trägne träl.

Då öfver torget steg han,
grånad och böjd af år,
höljd i den slitna kåpan,
bokmal'n med silfverhår.
Orörd af smädelåten
gick han framåt sin gång,
blickade kallt åt ståten,
sökte sitt dystra prång.

Ensam i nattens timma
stred han det helas strid,
sökte och fann en strimma
till dager åt annan tid.
När flamman lyste för världen,
då var den gamle död,
då hade han slutat färden,
som endast på otack bjöd.




Gubben och nötta bladen
vid sidan af världens torg
vägde nog mer än raden
af hofmän vid kungens borg.
Vid luntor ur dammig kista,
med snillets flinta och stål
slogs mer än en gång den gnista,
som tände Lucifers bål.


(1892)



EN FRAMTID SÅ SKÖN.


Jag vet hvad det vill säga att stå där arm och svag
och nedtryckt och förtrampad af alla,
och inte se en gnista af frihet eller dag
allt medan hån och smädelser skälla.
"Du är ett djur, och träla det är ditt enda kall,
för både dig och oss du det gröfsta göra skall!"
Så hörde jag dem alltid befalla.

Och ut ur min förtviflan jag visste ej en väg,
de motade med svält och med plåga,
och ledde och bevakade alla mina steg
och ökade min börda till råga.
"Skall jag då tvungen vara att uti nöd förgå,
och skall då ingen rättvisa finnas att få?"
var jämt min marterande fråga.

Då kom en hoppets ängel och talade till mig:
"Haf tröst du, hör stridsropen skalla!
Den kraft är redan funnen, som kan befria dig
och rädda er lidande alla.
Den heter sammanslutning emellan alla små! --
I detta enda tecken ni skola seger nå
och Babylons murar skola falla."

Nu hör jag hur det susar från södern ett ljud,
en ton, som af väldiga vingar,
o, det är folkets ande, som söker sin brud,
där biltog sitt lif hon tillbringar,
Som söker sin frihet bland dalar och krön,
o, det gifver hopp om en framtid så skön,
där ingen en annan mer tvingar.


(1893)



GÅ PÅ DU!


Hösten är nu kommen, gula löfven dansa
lustigt uti ringdans öfver våra torg.
Stormens yra döttrar hoppa kring och svansa,
tumla om som furier uti Floras korg.
Hända kan att innan man vet ordet af,
hvita täcket ligger öfver sommarns graf.

Höst, du vilda sälle, genombrottets ande!
Sköflar gör du endast, hvar du har din gång.
Mörker blott du breder öfver allo lande,
likväl är jag kär i dig och i din sång.
Ty det är i storm och under kamp och kif,
som det goda aflas för sitt korta lif.

Om du gör till is en usling där du hastar
och ger bättre fart åt hostans hesa skrock,
inte är det skäl att dig man därför lastar,
inte rår du för att karl'n har dålig rock.
Det beror på dumhet det bland män'skor små, --
Jöns är nöjd med ingen, fastän Per har två.

Gå du bara villigt på i muntra dansen,
rif och slit och rasa, väsnas och haf brådt.
Lämna icke kvar ett löf af forna glansen,
den må göda jorden åt de nya skott.
Blomstra upp och mogna, lysa för en dag,
sedan öka myllan, det är lifvets lag.


(1892)



AFTONSTÄMNING.


O sjudande lif, o ljufvaste dröm,
o fullaste verklighet,
du trängtandets härd, då anden är öm,
du stridskraft, då hågen är het.

Jag känner din doft från knoppar och blom,
hur den strömmar i kammaren in,
med vårens frömjöl och älskedom
och sorlet, som hugnar mitt sinn!

Små flickdiskanter skratta så gladt,
man är ute nu, det är vår!
Och pojkarne spela så muntra spratt
och hojta så det förslår.

En timmermansyxa bankar i trä't,
en mops låter höra sitt skall,
mot asfalten ljuda gårdskarlens fjät,
en bräda föll att det small.

En bryggarvagn kommer buller åstad,
man piskar mattor på går'n,
i trapporna jama kattor i rad,
som det brukar hända om vår'n.

*





Jag sitter ensam i vårlig kväll
och lyssnar till lifvets brus,
vet ej om jag sörjer, ej om jag är säll,
medan solen dalar sitt ljus.

Större och större blir skuggornas längd
och himlen allt mörkare röd,
min längtans tankar komma i mängd
och aningen tänder sin glöd.

Skall det nu bli natt, skall i hvila gå
detta muntra, bullrande lif?
Skall det finna en morgon, att åter uppstå
till gärning och tidsfördrif?

Det känner jag ej, men jag älskar dig, lif,
af min innersta, varmaste själ!
Jag älskar din fullhet, jag älskar ditt kif,
och det fast du band mig till träl.

Jag vill sitta och drömma så vackert om dig,
medan skuggorna längdas allt mer,
om all härlighet stor, som skall utveckla sig,
blott du rikt din välsignelse ger.


(1900)



FLICKODRÖMMERI.

(Från tyskan.)


Som barn har jag ofta gråtit,
utan att veta hvarför,
nu måste jag ofta skratta,
vet heller icke nu hvarför.

Det griper i mina strängar
en gåtfull, främmande hand,
en annan söker mig leda
till fjärran och okändt land.

Underligt sällsamma tankar,
för hvilka jag ord ej har,
kringbygga mig gyllene skrankor,
i förtrollning de hålla mig kvar.

Jag fattar dig icke, lefnad,
vet ej hvad du är, ej jag,
förstår ej hvarthän vi sträfva,
hvar jag finner mitt mål en dag.

Som barn har jag ofta gråtit,
utan att veta hvarför.
Nu måste jag ofta skratta,
vet heller ej nu hvarför.


(1900)



OCH NÄR NU JAG VILL MOT DJUPEN SIMMA ...


Ack jag är en liten gåsaonge, gåsaonge
vid en strand,
önskar att min visa bättre klonge, bättre klonge,
litet grand.

Mor min är en gammal rädder höna, rädder höna
-- vill så väl.
Hennes omsorg kan jag aldrig löna, aldrig löna,
nej, min själ.

Men min simhud brast mot äggakanten, äggakanten,
och förstörd
var för allan framtid underpanten, underpanten
på min börd.

Och när nu jag vill mot djupen simma, djupen simma
i min nöd,
ut där himlens stora solar glimma, solar glimma,
gyllenglöd;

när då mamma ropar ifrån stranden, ifrån stranden:
"du är dum!"
slocknar i min själ förhoppningsbranden, hoppningsbranden,
dummerdum!




Ty det går ej fram, men mest tillbaka, mest tillbaka,
herre gud!
Ingen gåsafröjd kan jag få smaka, jag få smaka
vid snatterljud.

Inte är jag gås och inte höna, inte höna
i underland;
aldrig varda hoppets rankor gröna, rankor gröna
vid stenig strand.


(1900)



MÄNSKLIGA SKEDEN.


Först var det natt.
Svenner spelade djäknar spratt
och piskade skråens gesäller.
Adeln pryglade bondens rygg,
kyrkan brände, för sanningen skygg,
och skonade forskning ej heller.

Sen blef det ljus.
Ut de strömmade, ut med brus,
rönen från forskningens lykta.
Trängtan till frihet väckte de upp,
vidgade, vidgade sanningens trupp,
och skuggorna började flykta.

Nu är det larm.
Sinnen brinna af längtan varm,
längtan till fria nejder.
Våldets makt är dock än ej död,
ännu bringa tyranner nöd --
därför stundar det fejder.


(1893)


TANKAR OCH BILDER


EN MAJDRÖM.


Sjung människoande, gråt och sjung,
om din längtans leende vår,
var drömmande vek, var stark, var ung,
var driftig i handlingens år!

Tid kommer med snö i lockarnes svall,
då hågen blir trött och tung.
Men ännu stå liljor i blomstervall
och än är du stridslystet ung.

Se, högt öfver skogarnes blånande bryn,
långt bort öfver dagens gnat,
där himmelens lärkor drilla i skyn
och örnarne hålla sabbat!

Där ligger det ändå, din längtans land,
medan hoppet sporrar din flit,
och ständigt från splittrade skeppens strand
i aningar längtar du dit.

Så sannt som vår blick är af tingen skymd,
där vi trötta i träldom gå,
så sannt finnes också en tankens rymd
i sol öfver dimmorna grå.

De ha pekat dit upp, alla store män,
före Sokrates tid och till vår,
och fast folket ej fattat meningen än
det följde dock stormännens spår.




Det har gällt och det gäller en jättestrid,
en kamp mellan mörker och ljus,
och materien tämjes till träl därvid
och till tjänst uti tankens hus.

Och en vår skall komma i sällhet och glans,
med lycka och jubelskri,
med saga och sång om en seger, som vanns
då anden blef herre och fri.


(1900)



DET JÄMNAR SIG NOG.


Hafvet det sjunger sin tonfulla sång
och tumlar mot strandhällens grund.
Det slickar begärligt i kryptor och språng
och nöter och gnager hvar stund.
Det lönar knappt mäta dess verk för ett år,
men klippan till sist ned i djupet går.

Och hjälp ges från höjden. Från klippans topp,
där regndigra skyar gå fram,
nerstörta rännilar i brusande lopp
och medtaga stenar och slam.
Öfver afgrund och höjd, det är våldets spår,
se'n sekler en kraft nivellerande går.

Bland människosläkte har våldet också
gjort dalar och svindlande krön.
På sollysta höjder få några framgå,
då mörker är trälarnes lön.
Öfver djupen dock framrullar sanningens haf
det nöter och gnager och låter ej af.

Trots hånfulla löjen och stickande ord
de krönen dock ramla till slut,
och likställdt skall släktet sist stå på vår jord,
hur än mot den läran far's ut.
Ja höjder och krön skola spolas som damm
att ljuset må tränga till dalarne fram.


(1891)



ENTUSIASM.


Den skeptiske rycker på axeln förnämt
om man talar om entusiasm,
den mätte, som sitter varmt och bekvämt,
läspar om vanvett och spasm.
Den ene har pejlat själarnas djup,
han känner män'skorna, han,
den andre vet att man bäst slår sig ut,
om man är en "förståndig" man.

Välan, men kommer stormarnes tid
och kräfves det röda blod,
och gifs intet fast att hålla sig vid,
och fordras handling och mod --
hvad gagnar väl då en mage mätt,
hvad gäller förnämt förakt?
I nöden rädda ej stora ord,
men glöd och kärlekens makt.

Hvad räddade väl från träldom och våld
så ofta en liten nation,
som tycktes förlorad, slagen och såld
att sköflas utan pardon?
Hvad satte väl lien i bondens hand,
hvad bringade våldsmännens död?
Jo, det var frihetens entusiasm
och själarnes varma glöd.




Hvad tvingade trälen att gång på gång,
trots blodiga nederlag,
försöka bryta bojornas tvång
och ödets järnhårda lag?
Hvad skärpte hans blick, hvad stärkte hans kraft
allt mer efter hvarje strid?
Jo, det var hans glödande entusiasm,
hans tro på en bättre tid.

Och nu, då stridens flammor igen
slå högt mot himmelens sky,
då massvis samla sig mödornas män
och maktens härskaror gny;
nu, då det gäller vår sista strid,
att bortsopa våld och nöd,
nu kräfves det åter entusiasm
och tro och innerlig glöd.

Må nu vi minnas historiens ord,
att tro kan försätta berg,
och att ingen framgång gifvits på jord,
där män'skorna saknat märg.
Må sångerna brusa, larmtrumman gå
och fanorna hissas i topp,
dumhetens vallar bryta vi ned
och bröderna lyfta vi opp.


(1895)



DEN NYA MAKTEN.


I rikedomens salar och prunkande gemak,
där smak och finhet stundom stämma möte,
där smaken dock så ofta är blott en modesak
och finhet kväfs i själviskhetens sköte,
där talar man föraktligt om sådant folk som vi,
med fattigdomens pina man drifver raljeri
och har sin egen "höga" syn på tingen.

Man yfves af sin bildning och af sitt fina skick
och skiljer sig förnämt från dem som draga.
I Darwins urvalslära man känner minsta prick
och vet, att styrkan trampar ned det svaga.
Sin hjärna har man odlat och räkna har man lärt,
men att i kampen hjärtat också är något värdt,
den tron man färdar af med ett löje.

Man lefver blott ett lif och dess lösen heter: njut!
Hur medlen komma samman kan kvitta.
"Hvad mer, om några tusendens lifsljus släckas ut,
för oss, som uti högsätet sitta!
Hopen saknar nerver och känner föga kval:
vi äro världens hjärna, ett utvaldt mindretal,
och oss skola lastdjuren tjäna."

Och när till dessa kretsar ett budskap tränger in
om rörelsen ibland de betryckta,
då griper raseri månget högförnämt sinn',
man ropar sitt: "ned med de förtryckta!
Kulturen är i fara, upp alle man till värn!
För sedlighet och ordning till kamp med eld och järn!
Ned, ned med dem!  De äro vandaler!"

Och fogdens piska hviner på trälens böjda rygg
och guldet hopas upp uti hvalfven;
biltog sanning irrar omkring och skådar skygg



på dansen kring den gyllene kalfven.
Klagosuckar stiga ur tusen kvalda bröst
och endast uti hatet får den slagne trälen tröst,
ty alla goda makter ha svikit.

Så vilse ha vi råkat, så illa står det till,
att våld och svek på rättvisa råda.
Och finge guldets gudom oss leda dit han vill,
vi finge snart ett Ragnarök skåda.
Kulturen drifvits in i en återvändsgränd,
och komme ej en makt, som förmådde bjuda: vänd!
det blefve snart ett slut på det hela.

Den makten har dock kommit, hon lefvat länge re'n,
fast fången och marterad till döden;
hon varit med där upprorets flamma spred sitt sken
och med där någon ängel lindrat nöden.
Vid ädle tänkarns sida hon ofta sorgsen satt
och hon var med hos forskarn i mången tviflets natt,
och öfverallt hon tröstat och manat.

Nu håller hon i världen sitt stora segertåg,
hon sluppit ut till trälarnes skaror;
hon talar till det folket, som dväljs på hafvets våg,
till dem, som gå bland grufvornas faror;
vid hamnarne, vid varfven, vid hyfvel, plog och städ,
hvarhelst det finnes trälar, där ser man henne med.
Den makten är: Förbrödringens ande!

Hon fyller våra själar och leder rätt vår fot,
hon höjer oss ur mörkret och nöden,
hon hjälper oss att utså förföljelse och hot,
hon räddar vår kultur undan döden.
Och när vi vuxit nog och fått vidgad nog vår blick,
då följer hon oss in i ett bättre samhällsskick,
där nöden och förtrycket icke trifvas.


(1895)



ETT NYTT SEKEL.

(Ur ett otryckt, men icke alldeles ouppfördt skådespel.)

Första scenen: Ett robust fruntimmer i stökdräkt, energiskt gestikulerande.

INDUSTRIA:


Står nu hon och lipar det sjåpet igen?
Och ingenting får hon ur händer!
Och här som så mycket är ogjordt än,
för näbbar och klor och tänder!
Här ska dammas och gnos,
här ska blötas och skos,
här ska vändas och lyftas och dra's,
här ska först röras till,
sedan feja vi vill'
till Industrias stora kalas!
Ska ett ärans kräk stå och lata sig då,
när båd' armar och ben borde gå?

Ja, grina du, Intelligentia fin,
du tycker du ä' nå't förstås,
men det är väl ej någon konst, för hin,
gå grann när det gratis bestås!
Den som jämt är för god lägga två strån i kors
borde blygas förnämt sig bete.
Och att jämt ta's parti för den odågan där
kan en stackare gallfeber ge!


Andra scenen: En dam med obeskrifligt fina anletsdrag närmar sig
en kvinna i arbetsdräkt. Under samtalets lopp gå båda ut.

INTELLIGENTIA:


Jo, nu är mutter härlig igen,
jag tror vi gå ut ett slag;
än höra vi samman, vår gamle vän,
Scientia, du och jag!



Så, torka nu vackert tårarne bort,
den har lugn som det hafva vill!
Och var säker, det gifver sig inom kort,
hvem makten skall höra till.


LABORIA:


En trälinna fick jag vara
genom sekler dag och natt,
fången uti maktens snara,
till allt träldomsgöra satt.
Hugg och slag var dagens föda
störarne af nattens ro;
till ett slut på sorg och möda
hyser jag ej längre tro.
Civilisationens sekel
skröt man af som klokt och mildt,
men i mödans skumma salar
går dock piskan lika vildt.
En megära uti siden
kväfver finhet, vett och takt
och fördärfvar hela Tiden
med sin pösigt gyllne prakt.
Skall det vara lifvets mening
då vill jag ha -- intet lif,
utan spränger vår förening;
kan du stanna, så förblif!


INTELLIGENTIA.


Afskyvärd är girigheten,
sniken far är barnens skräck;
plats har ej barmhärtigheten
bredvid smutsig pänningsäck.
Fin en son kan dock förvandla
mögelstank till ljus och färg;
rikedom ger makt att handla,
är man god till nerv och märg.



Hvad hon rasande fört samman
skall vårt lif med sol förse
och i allvar och i gamman
nog till värn och finhet ge.


SCIENTIA (till de båda föregående):


Så mycket gjorde jag redan,
då jag var en träl som ni,
hur skall jag ej sträfva sedan,
då vi för oss själfva bli!
Jag säger, det finns ej en gränsens rand
för aningen i mitt rike,
det är så stort ett underbart land,
att världen ej har dess like!
Det äger schakter, så rika på guld,
och floder af lifvets vatten
och en natur så slösande huld
med hoppets himlar i natten. --
När hon, den rasande, tjänat ut,
blir slut på träla och sörja,
då blir det äfven på råheten slut
och sedan skall lifvet börja.


EN OSYNLIG KÖR:


Hell dagens drott, som stiger,
för hvilken nattens skuggor fly,
som strålande inviger
en lifvets vårdag ny.
Ett sekel rosslande dör ut,
ett nytt i ljus går opp
och bringar åt allt gammalt slut,
åt framtid tro och hopp.
Ett sargadt mänskosläkte
skall frias ur sitt häkte,
i huldhet, finhet, tro
skall det på jorden bo.


(1899)



JUL.


Ej kan du stämma mycket till andakt längre, du jul,
förhärdade tviflarens hjärta.
Talen om synd och rening verka inte en smul,
hågen ej veknat vid minnet af frälsarens smärta.
Dock fyller den, din historia, ett af "historiens blad",
och hedningen vittne bar den om mänskliga lytenas rad.

Det som kom nytt i tiden att angifva annan takt
lades på strå i foderbingen,
simpla herdar och pöbel blefvo dess första vakt,
utom de vise tre med tillräcklig blick på tingen.
Sedan i tidens fullbordan, då nog det flutit af blod,
lågo båd guld och purpur på knä för dess ärestod.

*

Än går igen den sagan, än är historien ny
och hatets, det svarta, elände.
Än lär det dröja länge innan de mäktige sky
taga de mångas lif blott för att träffa den ende.
Att lyckan kan gro och spira i andra former också,
än dessa förslitna gamla, är mer än man vill förstå.

Därför, du unga kämpe i nya tidens armé,
tag dig ej allt för hårdt af skriket,
så har det skrikits alltid, då nydaning skolat ske,
nya tiden dock bröt alltjämt öfver gamla liket.
Det nya, man nu vill kväfva, en dag som segrare står,
hvad gör det att makten rasar, då framtiden dock är vår!


(1899)



REVOLUTION ...


Jag på en soffa satt i Kungsträdgår'n
och kikade på folket, som spatsera',
såg mången snobb, som stolt och yfverborn
sin styfva nacke täcktes exponera.

Och mången tärna, ung och skön, jag såg,
hvars min och hållning röjde "blåa blodet";
i ögats glans, i barmens rundning låg
blott ett begär: att spegla sista modet.

Jag tanter såg, i mops och bjäfs och kram
och munnen ställd för senaste skandalen;
med siden rörde de upp markens damm
och fnyste näsan åt den slitna själen.

Och gamle män, med påsigt slappa drag
och någonting af rofdjur uti blicken,
som tydligt gaf åt rätten en god dag
om blott kuponger fanns för högsta klicken.

Uppkomlingen, som klef där an och af
och med pincenéen uppfiffat fadda dragen,
på någon ländska högt sin mening gaf
om börsens stegringar och fall för dagen.

Bland andra mödans son där äfven gick;
hans skuldra bågnat under slafvarföset.
Med oro sökte jag få se hans blick;
där fanns väl mördande kritik åt pöset?




Ah! -- -- finkelns töcken skymde ögats glans,
en tölpsjäl sig i pannans rynkor rörde.
Det märkligaste, som hos mannen fanns,
var slafvens skick, som skyggt åt sidan förde.

Jag sporde mig: är detta släkte värdt
den varma tro, som jämt med död blef hotad?
Och är det ej för mycket rent begärdt
en värld på broderskapets lära fotad?

Här ordas högt om att revolution
skall störta våld och ge oss höga minnen.
Välan, jag hyser äfven jag den tron,
men först revolution i folkets sinnen!


(1890)



I STRIDEN FÖR BRÖD.


Vi sleto vid bygget i damm och grus
och hetta på tretti' grader;
vi jagades fram under oljuds brus
och formliga ovettskaskader.

På ställningen rätar en murare rygg. --
"Är det slut på bruket i baljan?" --
strax skriker en bas -- "eljest bara bygg,
tag nu rappare tag i taljan!"

"Se timmerman Jönsson, från krogen igen?"
"Nej, nere och sett på bräder."
"Han ljuger!  Han är mig en finer en,
men smörja det finns för allt läder."

"Kom med mig ner, skall han pängar få
för tid han har stående inne,
det kanske kan lära, ty se'n får han gå;
det kan bli att lägga på minne!"

Så jäktas där på i hvar enda vrå,
en hvar får en släng af slefven.
I grunden där nere där baxas:  "Å, hå!"
och skälles där görs det äfven.

I staden man fullt utaf skyltar satt
om lediga rum att hyra.
Dock jäktas, som vore re'n nästa natt
en människa husvill bland fyra.

På landgången sträfvar en kvinna opp
att bruk åt muraren gifva,
en plågsam vandring i långsamt lopp,
den arma snart mor skall blifva.




Och svetten sipprar från tinning ner
och bröstet det flämtar, flämtar;
när en sekund hon sig ensam ser,
hon stannar och andan hämtar.

Men basen, vaken, han passar på.
Han skriker ej, hväser bara:
"Har du stannat igen? Vill du bara gå,
du lata, fördömda mara?"

På gatan vandrar en finfin fru;
hon talar med upprördt sinne:
"Nej se, min Arthur! Ack kära du,
hvarför stannar ej kvinnan inne?"

Hvad visste väl frun om ett smutsigt kök,
om brist, ja nöd, som sågs grina;
om stim och barnskrik och drag och rök
och mer, som kört ut stackars Stina.

Med ens nu ljuder ett smärtans rop,
som följes helt snart af flera.
Att se hvad det var vi trängde oss hop,
en grupp, som växte allt mera.

Vi trängdes dock åter hvarenda kar':
"Till arbetet, hela sviten!"
Och på våra frågor man gaf till svar:
"Asch!  Stina har fått en liten."

*

Vi slita ännu i damm och grus
och hetta på tretti' grader:
vi jagas fram under oljuds brus
och formliga ovettskaskader.


(1890)



JULBLADET.


Stormens mörka ande spände starka vingen,
rasade och tjöt bland skogens gran och fur;
snön for fin som mjöldamm ut ur himlabingen,
ulfvens tjut spred skräck bland människor och djur.
Natten bredde svarta slöjan öfver mon,
blott en talgdank lyste svagt hos Backstu-Jon.

I en unken vrå af spindlars trådar nästad
satt en liten tomte uti drömmar sänkt,
blicken höll han stelt uppå ett julblad fästad,
hvilket kanske stormen fattigkojan skänkt.
Fladdrande flög ljusets låga hit och dit,
gistna fönstret skälfde hårdt för stormens slit.

På det lilla bladet hade konsten präntat
jul med sabbatsfrid och fröjd och tända ljus,
barnasinnen fått allt ljuft och skönt de väntat:
gran och krams och tårtor, dockor, leksakshus.
Modersögon le i lycka vänt och mildt,
fadersarmar gunga liten yster pilt.

Ur en vrå vid Spiseln, där just gröten redes,
blicka tvenne ögon gladt och trofast fram,
det är "Nisse-dräng", som varmt och fryntligt glädes
åt hvad själf han redt af sällhet, frid och glam,
folket anar nog att Nils är med och ser,
känner väl allt godt, som frid och trefnad ger.

*





Nils i fattigkojan skälfver som i frossa,
snyftningarne rista hårdt hans lilla kropp;
i en dunkel vrå, på lumpor, halm och mossa,
ligger mor i huset, sjuk och utan hopp.
Liten dotterdotter, kvidande och arm,
söker girigt värme vid den gamlas barm.

Gamlefar drog bort långt innan sol upprunnit
med en kälke granar in till stadens larm,
hoppades så visst att innan dagen svunnit
vara några kopparslantar mindre arm.
Mia lill', ett "syndens barn" från Ann' Charlott',
skulle nog få bröd, mor något varmt och godt.

Nu var becksvart natt och solen länge bådat
morgonväkt för andra folk och land och haf,
men af Backstu-Jon man ännu intet skådat,
kanske reder drifvan nu som bäst hans graf.
Kommer han, skall lifvet fortgå svagt och matt,
uteblir han, gästar döden här i natt.

Tomten grät och led och bittra tankar tänkte,
om allt ondt och styggt, om rikedomens flarn,
såg hur dödens kyla mer och mer sig sänkte,
öfver fattigdomens öfvergifna barn.
Och hans själ blef glöd, hans blick sågs flammor skjuta
när i is han skref sin harm på fönstrets ruta:


 "Förr vi trefnadens tomtar voro
 hemma så godt som i hvarje hus,
 fliten och dygden lönades alltid,
 men så kom guld med förbannelsens rus.
 Vi drefvos bort under hatet och nitet,
 passade icke i vilddjursslitet,
 nu drager satan till rikemanshus.






 Något att draga till fattig mans hydda
 lämnar man icke öfver åt oss,
 allt ha de rike lagt ramarna öfver,
 vaktar det gör hela afgrundens tross.
 Slita och träla är fattigmans göra
 tills han hvar gnista af kraft fått förstöra,
 se'n körs han ut att i nöd förgås.

 Ve er själfviska, guldsmidda släkten
 och eder köld för de armes nöd!
 Ve dig hycklande svartrocksskara,
 som blott tänker på vinning snöd!
 Komma kan en uppgörelsens timma, --
 senor knytas och ögon glimma --
 då hämnd kräfs ut för oskyldigas död.

 O, att jag kunde en julsång sjunga,
 stark nog att ljuda fjärran och när,
 till de förtryckta, som hjälp behöfva,
 låta dem veta hvar räddning är.
 Då skulle vi samlas i täta leder
 och svärja i varma broderseder
 att dö eller segra mot våldets här."



(1896)




BRAVO, KUSK!


Gumman var gammal, torftig och halt,
hon linkade fram vid en käpp,
en söndrig flätkorg hade hon ock,
och tröttkörd hängde hon läpp.

Det var i Torget, en spårvagn kom
och den ville gumman med,
och käppen svängdes med våldsam fart,
att gifva åt kusken besked.

Det var ej utan spänning jag såg
hur fullsatta vagnen gled hän,
ty fanns det en plats, så var det ej mer;
"Var det lönt att stanna för den?"

En smula bittert tänkte jag ock,
hur folket i tjänstedräkt
ibland ger "de andra" stygga begrepp
om fattigmans hela släkt.

Det ligger så nära att ställa sig väl
med att också visa förakt,
om det kommer en trashank till välklädd hop,
där ståtlig man står på vakt.
-- -- --




Skall du varsna gumman, du granna kusk,
eller åker du stolt förbi?
Skall du visa dig vara en lumpen träl
eller är du manlig och fri?

Å, det var något, den mannen såg
och han vände sig genast om,
och när platsen, den enda, han fått på korn
slog han stopp och vinkade: Kom!

Och gumman linkade, gammal och halt:
först korgen, med stort besvär,
så käppen och slutligen gumman själf --
det gick inte fort det där.

Det fnyste någon, brådt till kontor:
"Ska' en kärring hålla en kvar?"
Men jag tänkte: "Det gör er så innerligt godt,
att se vid bromsen en karl."

Och kusken stod där så lugn och hög --
han växte inför min blick --
och trots att det dröjde han slog ej loss,
förrän gumman fått allt i skick.

Och tack skall du ha att du var en karl
och inte en träldomsslusk!
Förlåt, men jag måste förtälja din bragd
och ropa ett: Bravo, kusk!


(1900)



JÖSSINGARNAS VISA.


"I Söndrum i Halland vi jössingar hoppade kring
och trodde vårt lif var det bästa på jordenes ring.
Då kom han, den långe, med lysande sviten
och sprang och gaf eld som om hin skickat hit'en.
Vi jössingar små
blefvo blodiga då
i vår päls.

Er kung är en hjälte, därpå kan ni lita och tro,
han bleknade nog inte ens för en tittande ko.
Försökte en hare glo till litet granna,
pytt! Knappast en darrning på kongliga han'a.
Oj, oj, oj, sicken en,
att få blöda för den
det är ljuft.

Den kungen är värd minst sin vikt uti rödaste guld,
att han är er kung, därför prisen försynen så huld.
Nog har han förstås tre millioner om året,
men tar nog emot litet till, om han får'et.
I häfdernas blad
må han egnas en rad,
d'ä han värd.


(1894)




"GLÄDJEFLICKAN."


Timmen är sen och gatan är tom,
där ensam han hemåt vankar;
hans sinne är fyllt, från det möte han kom,
af genljud från nutidens tankar.
Då väcks med en knuff han ur sitt drömmeri
till gata och lif med verklighet i.

Framför honom står, i fri attitud,
en kvinna af "lätta gardet".
De sakna ej hånfullt trots, de ljud
i frågan: "Hur ska vi ha det?"
Och blicken ej sänkes af blygsel ett grand.
Hon blottar sin vrist med ett ryck af sin hand.

I blicken ej spår just mycket det fanns
af bildning och smak och snille,
och stämmans böjning förrådde ej ans;
nej, rått kom det fram, hvad hon ville.
Och dock: hvi måste han stanna ändå?
Hvi började hjärtat så sällsamt slå?

Jag vet hvad det var, en liten fläkt
af tidens förlösande sträfvan;
en tanke, där borta vid mötet väckt,
som fyllde med hoppfull bäfvan:
de små man en räddande ängel bestått
och enighet heter det namn han fått.




Han talade vänligt till gatans nymf
om rätt och människovärde,
och hon, som var van blott vid hån och skymf
och yrke, som lifvet tärde,
blef stående kvar att lyssna därpå.
Hon män'ska! Det kunde hon ej förstå.

Förr var hon, men det var helt annat då,
där hemma vid modersfamnen.
Där var dock för trångt för de många små,
och hon måste ut ur hamnen.
Till storstadens rasande, bullrande larm
hon kommit en dag helt ensam och arm.

Där var det ej fullt så bister nöd
som nere i hemlandsbygden,
men valet det stod mellan slafvens bröd
eller köpa sig bröd för dygden.
Hon valde det sista, "stackars hon!"
och därför hon var nu "en sådan person".

Hon fruktat för slafvens hårdätna bröd
och fått på förbannelsen smaka,
och ensam som förr hon stod i sin nöd;
hon kunde ej träda tillbaka.
En brottsling, utsatt för hugg och slag
och hån och spinnhus, hon lefde sin dag.

Och tårar sköljde den sminkade kind
och snyftningar barmen riste.
Hvem gaf väl ett skydd, en skrubb i en vind?
Ack, ingen, så vidt hon visste.
Bland "bröder" och "systrar", men ensam ändå,
förbannad, dömd att till undergång gå!


(1890)



EN BLAND FLERA.


Bland isande väderilar i vattendrypande skog
i nattsvart höstaftontimma hon med sina småttingar drog,
se'n fåfängt hon tiggt om en vrå att sitt hufvud luta.
En sten blef omsider det säte, som mottog de värkande ben,
och skvabbiga mossan sände sin väta till skinnet hän,
som ville den ock, i sin tur, en stackars hemlös förskjuta.

Där var en förtviflans saga att läsa i hopplösa drag,
en saga som dock upprepas snart sagdt hvarenda dag,
en saga om nöd och hjärtlösa, hämdfulla sinnen.
De hade ej varit gifta på riktigt prästerligt vis,
och allmogen lika de varit ej heller just precis;
som skrifvare han, litet smått, till de bättre räknats.

Och hon hade varit vacker, och spotsk ock en smula kanske,
ett mål för afund och skvaller och gummornas ack och ve.
"Det var rakt för dant med den katiga hushållsmamsella".
Och värna sig kunde hon göra, ty tungan var snabb och hvass,
om någon en anspelning gjorde, nog fick den sitt resepass,
och djärfvaste gumman nog fick ibland sin djärfhet umgälla.

Men nu var han gången, vännen, den älskade käre Videll,
och allt som han lämnat henne var barnungar två och gäld,
och kanske en klädtråd från bättre, ljusare dagar.
Och nu hade nej blifvit svaret, hvarhelst hon bedt om ett tak:
"Att hon sig så illa utsatt, det var hennes egen sak,
en hvar ju får soppan så, som man själf den lagar."




«Få se nu, när hon får slita utaf sig de trasor hon har,
om när ej en kjol står åter hon dock har sitt högmod kvar,
eller om ödmjuk hon blir, det gemena stycket.
Kanhända hon då ej tycker sig mera än en af oss,
och kanske det då försvinner, det herrskapslika hon låts';
Det vore just väl och inte ett grand för mycket."

Så talade harmfullt afund, som stukats, fast icke till döds,
och sades än orden sakta, så låg dock i minen som bjöds
tillräckligt att visa ens håg och hvad man ville mena.
Och prästen, den gode herden, som bort förbarmande ha,
han dömde helt frankt och hjärtlöst: att barnen får socknen ta,
och modern är väl ej för god att gå ut och tjäna.

Hon satt, och för själens öga hvar styggelse drog förbi
och antog en mörksens skepnad med hätskhetens etter i.
Mekaniskt hon spände sin hand att dem alla strypa,
men maktlös sjönk handen åter; hvad kunde det gagna till?
Där var ju blott tomma skogen, där barnen och hon foro vill,
och mänsklighet fanns det ändå ej ens en nypa!

Nog var det väl ändå eget att män'skan sig själf stod emot,
och att hvar helst tvänne möttes, den första känslan blef hot,
och att man af syskon blott kunde sig anfall vänta!
Där fanns ju ändå tillräckligt, som tarfvade kamp och strid,
och tänk så lätt allt blefve, om like stod like invid!
Ack när skall på mörkrets dörr väl endräkt och frid gå att glänta?


(1890)



"PÅ DEKIS."


Min gud! Hur vinden sliter i bonjouren!
Blir det aldrig, aldrig morgon mer?
Och kommer aldrig sommar i naturen
och ej en vän, som bröd och värme ger?

Att krypa in i ladan utom tullen
jag verkligen ej vågade i natt;
i går var razzia där; jag låg på skullen
och det var väl, de andra tog man fatt.

Nog mins jag Er, I ljufva, glada dagar,
då jag ock hade både bröd och säng
och annat mer, som mänskosjäl behagar,
men I ha'n gått, ty bröders dom är sträng.

Mig nöjet frestade för hårdt; för liten
den var min lön: jag skref en annans namn.
Se därför går jag nu förhärjad, sliten,
och söker fåfängt i min nöd en hamn.

Du samhälle, som mig din styrka visat,
finns ej en gnista nåd uti din barm?
Hvi vill du ej förlåta, sen du risat,
hvi hata den som är, som jag, så arm?

Jag ung var ock en gång och djärft jag drömde
om ädla sträfvanden och höga mål,
och segerns lön i andanom jag tömde
och tyckte armens muskler vara stål.

Nu vinkar vid min synrand Dillströms borgen.
Se där mitt mål, min lön för hopplös kamp!
Där slutar loppet, stillad blir väl sorgen
vid blånad välling, sill och träskotramp.


(1890)



EN GAMMAL HISTORIA.


Stormen hviner så hemskt kring knuten
och isflag piskar mot vandrar'ns skinn;
sin dörr man håller så ängsligt sluten
och smyger tacksamt i ugnsvrån in;
man är så nöjd att man har en vrå
dit hvarken storm eller isregn nå.

Skenet fladdrar från gatans lykta,
på isbarksskimrande trottoar,
och sena vandrare skynda, flykta,
tills ingen enda mer synes kvar.
Jo tyst, man hör några trötta steg,
en gubbe stapplar så tungt sin väg.

Hans rock är sliten och tunn och dålig,
och träskor lämna i sörjan spår;
hans blick är dyster, försagd och hålig,
hans rygg är krokig af slit och år;
en stackars träl, som tjänt ut sin tid
och öfverflödig får gå bredvid.

I unga år kunde Anders slafva
och göra arbete minst för två,
en sådan karl ville alla hafva,
som man förtjänade duktigt på.
Själf var han nöjd med den sämsta lott,
att nämnas flink var hans stolthet blott.




Han slog och bände och bröt åt andra
och sjöng och trallade dagen lång.
Och aldrig hörde man honom klandra,
fast han fick svälta rätt mången gång,
helst sedan hustru han fått och hem
och barnaskaran på hela fem.

I sådant lefverne åren svunnit
och sedan länge han änkling är,
sin utkomst barnen omsider funnit,
det ena här och det andra där;
men gubben, ensam och arm och grå,
kan icke längre sin utkomst få.

Det första slaget gaf man därborta,
där gubbens kraftiga år förflytt;
hans arm, man sade, kom nu till korta,
och ränseln packa han fick på nytt.
De yngres tur var det nu att slå,
och ut på vandring fick gubben gå.

Nog var det bittert och öfvergifvet,
en tår gaf vittne om hjärtats nöd;
den gamle trodde dock än på lifvet,
och hoppets krycka han tog till stöd.
Mot staden ställde han vandringen,
där fanns väl något för gubben än.

Nu har han ströfvat i veckor långa
och sökt och frågat hvar än han gick,
och dryga herrar uppvaktat många,
med blottadt hufvud och ödmjukt skick.
Men armar hade man öfvernog
och ingen gubben i tjänsten tog.




Stormen hviner så hemskt kring knuten
och isflag piskar mot vandrar'ns skinn;
sin dörr man håller så ängsligt sluten
och hvem som helst får ej slippa in.
Hvem vill väl störa sig i sin vrå
af dem som ute på gatan gå?

Skall gubben finna en väg ur nöden,
som ej ett bröd har och ingen vän?
Skall han gå under och finna döden?
Skall han få fångskjuts dit hem igen?
Det vet man icke bestämdt och visst --
ettdera plägar det bli till sist.

*

O ve, vi äro ett ulfvasläkte,
som girigt röfvar och klår och flår,
det fanns ej nöd, som vår ömkan väckte,
vi vörda icke ens gråa hår;
vi krossa svaga med våra steg
och lik beteckna vår vilda väg.


(1894)



EN KARL, EN GRAN, EN DRÖM.


Fy attan, lille Karl August, i kväll
är det mörkt och det hviner i skogen,
hvar stjärna är slocknad på himmelens päll
och hungern ensam är trogen.

I tre kvarters snö får man skäppan sig full
af att pulsa framåt hela dagen,
med en pjäxa uppsprättad för skoskafvets skull
och en rock, som ej räcker om magen.

Det var det vi skulle ja, söka oss knog
vid järnbanebygget däruppe,
men nu tror jag, pine mig, att vi fått nog,
det vore visst bäst om vi sluppe.

En gran! Aja, den är väl också ett hus,
när den växer så där tätt till marken,
och inte ger den, som en boning med ljus,
åt fattige luffaren sparken.

*

Aj, Anders, du trampar min bara fot,
det gjorde just ondt utaf hundan.
Så där ja, nu sätta vi manken emot
och skjuta den här vagnen undan.

Se'n blir det att ralla med kärran igen,
tills hela grussättet står färdigt;
när man tjänar en slant, är det roligt, min vän,
fast nog är det sträfsamt och härdigt.




Men se huru insjön blänker i dag,
som gyllene sölf och rubiner,
det glittrar och hoppar af böljeslag
och gnistrar som kostliga viner.

Och titta på björken, det spelar af gull
igenom dess grönskande krona,
skogen af jublande väsen är full
och ekon ge svar och förtona.

Det är som där hemma i hagen hos bonn',
där fålarne skumpa och skena;
och, vänaste värld, där fanns också hon,
min käcka och modiga Lena.

Du väntar på mig, du Lena i Strand,
jag var nog så varmt i ditt tycke,
du längtar få ge mig din ärliga hand,
om ock vi ej tjänat så mycke'.

Var lugn du min Lena, här spara vi mynt,
trehundra blir säkert min summa,
det räcker till redskap och grejor och pynt
och brudståt så fin åt min gumma.

Du hade så rätt du, min Lena i Strand,
då du präntade in i mitt minne,
att allt ledes väl af en högre hand,
blott redbar man är i sitt sinne.

*

Men snön den fnasslar och faller i ett
och fyller så nogsamt spåren
och nu har den också ett täcke beredt
åt luffarn -- det håller till våren.


(1900)



EN JULAFTON.


Det var en yrande storm öfver insjö och äng
och snön föll i hvirflar längs vägen.
Bore var bitande bister och sträng,
han nöp och han brände, helt trägen.

I mörkret helt tidigt en gumma drog
sin kärra, det gnällde om hjulen,
hon fått några granar från husbonds skog,
dem skulle hon sälja till julen.

Hon smålog af hopp där hon stretade röd,
"hon visste nog hon hvad hon visste,
det skulle bli kaffe och socker och bröd
och kängor åt honom, den siste."

Hon såg honom än hur han andats en fläck
i isen, på stugfönsterrutan,
han vinkade afsked och log, helt käck --
"Å, lillen ej skulle bli utan!"

"Och Lisa hon skulle då också ha,
hon var då för duktig den jäntan,
hon kunde se efter den lille så bra,
allt skötte hon öfver förväntan."

Så räknade gumman och såg det så ljust
och snart var hon inne i staden,
hon nändes ej rasta ett endaste "pust"
förr'n hon stod bland de andra i raden.




Men det var då fasligt hvad granar hon såg;
det var ju precis som i skogen.
Det började kännas rätt sällsamt i håg:
"Skall lyckan väl bli en bevågen?"

I staden den stora var brist och nöd
och karlarne hade ej göra,
och för att åt hustru och barn få bröd
de ock låtit granar ditföra.

En hvar hade tänkt sig förtjäna en slant
att handla var bättre än grubbla,
och rätt mången sak gått till "juden" som pant
för slant, som man skulle fördubbla.

Och snart nog var markna'n i fullaste gång
och grannklädda herrar och damer
där klefvo och tittade dagen lång
bland karlar i blus, och madamer.

Vår gumma hon neg som de andra ibland
och frågade: "skall det ej vara?
Den här lilla granen den är ju så grann,
femtio öre kostar den bara."

Men en tyckte granarne voro för små,
en ann' fann dem vara för sneda,
en tredje fann icke nog grenar på,
en fjärde fann fötterna breda.

Man gick till en annan att börja sitt gnat,
hur ödmjukt sig gumman betedde.
Hon hade ej nänts sig få lite mat,
när skymning på nytt sig utbredde.




Hon stod, stackars gumman, och sväljde sin gråt.
"Köpa kängor det skulle ej möda,
och Lisa fick nog ingen gåfva så brådt
tacka gud om det blef lite föda."

Och i julaftonskväll, när man glömde all sorg
för fröjden ibland sina kära,
fick hon rymma, som fler, från det folktomma torg
för att slippa sitt lager bortbära.

Några kakor i kärran, och så bar det af
dit ut åt den nattsvarta vägen,
och fast det var kallt fann hon luften så kvaf
och så tungsamma tyckte hon stegen.


(1892)



ENKLASTE MEDLET.


I tiden är morgon. Till dag det bräcker,
yrvaken jätte lemmarne sträcker.
Han sofvit väl länge, nu ropar han: mat --
gif honom, gif honom opiat:
sirap och söte Jesus.

Du mäktige man, det gäller din kassa,
du vördige prost, det gäller din "massa"!
Det gäller din krona, du förste soldat --
gif därför jätten in opiat:
sirap och söte Jesus.

Han vaknat i fordomtima också
den jätten, och började kring sig slå.
Han ropat som nu redan förr efter mat --
men somnat igen af opiat:
sirap och söte Jesus.

Hans sinne är vekt, han vill kärlek ha,
men hårdaste stöfvelklack skall han ta
för smekande hand, han tar stenar för mat --
om endast han först får in opiat:
sirap och söte Jesus.

Du menar dig veta, du herskarhop,
hur lättast man tystar den jättens rop:
det är med till tänderna väpnad soldat --
jag säger dig, bäst är opiat:
sirap och söte Jesus.

Gån ut, gån ut kring gränder och torg,
där nöden har tillhåll, där hjärtan ha sorg,
där trasor blott skyla, där barn ropa: mat!
Delen där rikligen ut opiat:
sirap och söte Jesus.


(1890)



EN SPLITTER NY OCH YNKELIG VISA

OM FALSKER KÄRLEK OCH DESS HEMSKA OCH RÄTTVISA STRAFF.

(Vid en basar.)


Ung Edvard mötte Lotten sin
allt vid buffetens hörn,
de drucko kaffe, drucko vin
som "pene smukke börn".
Om kärlek talte blickens glöd
och kysstäck myste munnen röd.
Fallerallallej, fallerallallej, fallerallerallallej!

Att bröllop blir, du säkert tror,
för detta unga par,
men afunds mörka anslag gror,
när minst man aning har.
Där lyser hämdens hemska bloss
från Svens cigarr ... Bevare oss!
Fallerallallej, fallerallallej, fallerallerallallej!

Han tuggar vildt och mumlar hest:
"Ack, otro, du är stor,
du som en svart, förfärlig best
i kvinnans hjärta bor,
men din triumf skall måttlig bli,
jag skall nog taga mitt parti."
Fallerallallej, fallerallallej, fallerallerallallej!




"Du tror att jag förlorad är,
då jag din gunst ej har,
men tro mig då jag heligt svär,
det kommer andra dar,
i glömskans flod jag störta skall
vid -- Elins barm och lockars svall."
Fallerallallej, fallerallallej, fallerallerallallej!

"Då får du gå och ångra dig,
för du otrogen var,
och sörja grymt evinnerlig,
när jag ej mer är kvar.
Så straffas falsker otrohet
i både tid och evighet."
Fallerallallej, fallerallallej, fallerallerallallej!

Så gingo de åt hvar sitt håll,
två kärleksdruckna par,
och spelade en hämndens roll
allt uppå vår basar.
Men efter jul skall bröllop stå,
sen börja tvenne vaggor gå.
Fallerallallej, fallerallallej, fallerallerallallej!


(1897)



TJUREN OCH SOLEN.

(Fritt efter tyskan.)


En fet och trindlagd fullblodstjur
gick en gång ut att ta en tur. --
I tidig morgonrodnads stund
i vägens smuts han slog sin rund.

Med hornbekrönta hjässan sänkt
han tänkte nu som jämt han tänkt,
ty nu ock fän fått tanken fri
och drifva smått filosofi.

Han mönstrar nejden på sin färd
och gläds åt en nyvaknad värld,
dock vilda kval det honom ger,
när sol'n på hafvet röd han ser.

Ty boskap ha sin aversion,
som kändt är, mot den röda ton,
också vår tjur förfaller i
ett föga lindrigt raseri.

Han stormar, fnyser, rör upp sand
och vrålar emot solens brand,
men huru vildt han än går på
så strålar solen röd ändå.

Det blir för svårt, hans vett tar slut,
blindt störtar han i hafvet ut. --
Han drunknade, men ack min vän,
slik fänad finns det godt om än.


(1899)


AGITATION


FRAMÅT! DET ÄR TRÄLARNES DAG!


Det växer så stolt en makt,
som har uti längtan rötter,
det trampas en hjältetakt
af många millioner fötter;
det är trälarnes myllrande här,
och mot frihetens land det bär.

För mödorna gaf man nöd
och piskorna lät man susa,
trälen fick knappast bröd,
men slita, tigga och krusa.
På våldet skall bli ett slut,
till kamp för friheten ut!

De samlas i söder och nord,
de samlas i väster och öster;
i hvarje vrå på vår jord
förnimmas manande röster.
Framåt mot förtryck och nöd,
framåt för frihet och bröd!

Vi blödt för altar och tron,
i krämarekamp vi mördats;
vid hvarje revolution
dock lönen af andra skördats.
Vi vilja till sist dock se
om ej en ändring kan ske.




Vi varsna i denna stund,
hvad aldrig man hittills skådat:
kring hela jordenes rund
har nu det blifvit uppbådadt.
På ett mål, på ett program
går trälarnes skara fram!

Det ger förvissning och hopp
att lyckan gryr för oss alla,
vi börja ett segerlopp
och våldets makt måste falla.
Då enigt vi tåga framåt
kan intet hejda vår stråt!

Hell bröder i skog och stad,
hell bröder i berg och dalar!
Nu låt oss tåga åstad --
hör, frihetens ande talar!
Det gäller vår sista strid
och jorden skälfver därvid.

Må ingens plats vara tom,
in, in i lederna bröder!
Vid fallgrop, stängsel och bom
den ene den andre stöder.
Så tåga vi jublande ut
att göra på nöden slut.

Det växer så stolt en makt,
som har uti längtan rötter,
det trampas en hjältetakt
af många millioner fötter.
Framåt till vårt stora slag,
framåt, det är trälarnes dag!


(1894)



JAG FATTIG MAN.


Mitt skick är ej fint och min dräkt är ej grann
och orden bli oftast ej de rätta,
och tankarne gå kanske trögt nog ibland,
när bäst behöfdes att de vore lätta.

Men om jag är trögtänkt och smutsig och rå
och egnad att hos er väcka harmen,
så, ärade herrskap, beror det därpå
att aldrig jag fått öfva mer än armen.

"Gör nytta, gör nytta och nytta igen",
så löd det så fort jag kunde krypa.
"Gör nytta, gör nytta", så lyder det än
"att hungershydran icke dig må strypa".

Och stela bli benen och skuldran blir böjd
och hjärtfel och bråck de bli min vinning,
dock skrikes det jämt att jag skall vara nöjd
och tacka gud och blifva vid besinning.

Och blir jag en dag socialdemokrat,
betvingad af sanningen i läran,
då släpper man mot mig sitt ilsknaste hat
och söker mig uppfylla med förfäran:

"Och intet så uselt det finns på vår jord
som pockande, anspråksfulla busar,
och galnare lära väl aldrig blef spord
än den som nu plebejerna berusar»




Ett samhälle, upplöst i virrvarr och nöd
blir följden, om man dem låter hållas.
Det goda försvinner, kulturen blir död
och skräck och slafveri oss alla vållas.

Och männen de vårdslösa hustrur och små
och ligga på möten hela natten.
Om dagen i lättja de blott vilja gå,
och lag och religion dem ge de katten.

Och därför enhvar, som om hedern är mån
och ännu vill hålla på det rätta,
bör hålla sig väl slikt ett anhang ifrån
och ständigt sig till motvärn mot dem sätta."

*

Jag står, fattig man, i förvirring helt bragt
och vet icke hur jag bör förfara,
när så mycket fint folk allt detta har sagt,
då bör det väl äfven sanning vara.

Jag kryper tillbaka igen i mitt skal
och söker att göra nöjdt mitt sinne,
men tanken den släpper ej människors tal
om ute jag vankar eller inne.

Och lögnaktigt är väl det talet ändå
att männen vårdslösa sina kära,
jag kännt mer än en, som för buse fått gå,
som velat öfver stenig väg dem bära.

Och aldrig i lifvet kan det vara rätt
att alltid så illa vi få fara,
af allting oss mätes så uselt och nätt
och ymnigt vi få af släpet bara.




Och skola vi komma, med barn och med vif,
en gång uti lugn och ur elände,
så måste det blifva på brödröfvarlif,
på frikonkurrens och kif en ände.

Den nöd, som mig drifver, ger intet val,
den starkare är än allt i världen,
den starkare är än det svallande tal,
den tvingar till kamp, så stark det är den.


(1888)



HALLÅ!


Har du märkt hur det myllrar i skrymslen och vrår
har du hört hur det prasslar och knakar?
Hur en växande ton genom tiden går,
som vägen till framtiden stakar?

Har du varsnat en skymt af den strålande fe,
af idén, som skall släktet förlösa?
Har du rufvande hydran på skatten fått se,
som en dag sina koppel lär lösa?

Om inte, så stanna med släpet en stund
och samla de irrande tankar,
när rätt går till kamp öfver jordenes rund
ej passar att dådlös du vankar.

Du plogman, som släpar på lerklampad fot,
skrik ptro, så det rungar i nejden.
Du skärkarl, som bittida drager din not,
förtöj och fäst blicken på fejden.

Du grufvornas lungvåte, sotige son,
låt släggan en stund ligga stilla.
Du ralling, som kom långa vägar ifrån,
en fritimme gör dig ej illa.

Gån samman och lyssnen till tidsandans gny
och märken den ringhetens skara,
som biltog och hotad dock aldrig skall fly,
men växa och framtränga bara.

I den tagen plats, hjälpen till, tagen i,
tron mig, I blott hjälpen er själfva.
En hvar vill från träldomens börda bli fri,
blott endräkt kan af henne hvälfva.


(1894)



SKULLE JAG GLÖMMA, JAG?


Och skulle jag svika min fana röd
och glömma min svurna ed,
och glömma all hunger, möda och nöd,
som härjar de armes led,
och skulle jag tänka: det går ändå
om jag stannar hemma jag.
O måtte mitt hjärta förtorka då,
en sådan förskräcklig dag!

Och skulle jag glömma min barndoms hem
och faders lönlösa fjät,
och glömma oss små, vi hungrande fem,
och glömma hur moder grät,
och glömma hur vi, när alltför hårdt
oss hungern i magen slet,
på tallträd skalade barken bort
till bastet, och åto det.

Och skulle jag glömma hur ut jag dref
från hemmet vid elfva år,
se'n moder mins lefnad slutad blef
i lungsot en kylig vår.
Och skulle jag glömma de hugg och slag,
som råhet fägnade med,
och glömma att nådehjon blott var jag,
hur villigt jag slet och stred.




Och skulle jag glömma hur tiden gick,
och huru jag jämt var slaf,
och huru, ju mera jag slita fick,
dess mindre i lön man gaf.
Och skulle jag glömma hvar neslig gång
jag ödmjukt om arbete bad,
när vinter låg för mig hotande lång
med svältfyllda dagarnes rad.

Och glömma hur drygheten tryckte mig ned
och öfver axeln mig såg,
och pöste dess mera, ju mer jag kved,
och kväfvande öfver mig låg.
Och glömma att om af nåd man mig lät
få plats -- man visste min flit --
så fick jag så syndigt umgälla det
med dubbelt hårdare slit.

Nej, blef jag så tusen och tusen år
jag glömmer det aldrig, nej!
Så länge ett pulsslag i kroppen slår,
dör glödande hatet ej.
Och hjälpte en skrift af mitt eget blod
och väckte den trälarna opp,
jag skulle förlösa mitt hjärtas flod
till brusande hejdlöst lopp.


(1893)



FRIHET, JÄMLIKHET, BRODERSKAP.


Det är vårens dag, det är frihetens dag,
och ur gömslena myllra de fram
alla armodets väsen med fårade drag,
som fått lida af träldomens skam.
De ha hört en signal, hvilkens eko sig bredt
öfver berg, öfver skogar och dal,
de ha gripits af hopp och till strid sig beredt
mot förtrycket och fattigmans kval.

Ett löfte dem gifvits om jämlikhet,
om luft och ett mänskligt lif,
blott samlas de vilja i enighet
och uppge allt inbördes kif.
Det skall icke längre som förr få bli,
att ett fåtal i solen går,
medan massorna dväljas i mörkt slafveri,
då naturen i festskrud står.

Uti broderskap må vårt släkte bo
på en bördig och gifmild jord;
för svek och betryck må bli vänskap och tro,
för hårdhet vänliga ord. --
Kom broder med och vi bli en makt,
som kan vinna det allt i ett slag!
Bryt sönder den boja man på dig lagt --
det är vårens och frihetens dag!


(1897)



MOT FRIHET OCH LYCKA.


Frihet för trälen, frihet för trälen
sjunger hvar fågel i glittrande maj,
hälsa för kroppen, lyftning för själen
susar hvar sippa i blomstrande maj.

Arbetets skaror våga sig samla
tusen och tusen och tusen igen,
kvinnor och männer, unga och gamla
längta med hopp mot förlossningen.

Träldom och nödtorft skola ej råda
evigt på jorden i vildhet och strid,
en gång skall gyllene majsol beskåda
frigjorda släkten i lycka och frid.

Men, o du arbetets kämpande kvinna,
men, o du arbetets kämpande man,
vilja vi målet det åtrådda hinna,
måste med brinnande kraft gripas an!

Mödornas fattiga, längtande släkte,
du som det gröfsta fick jämt på din lott,
du skall ock störta förvändhetens släkte,
men äfven vördas när seklerna gått.


(1900)



TILL SEGER FRAMÅT!


Kinderna purpras och ögonen glimma,
skuldrorna rätas i lifsmod och hopp;
gången är natten, och morgonens strimma
bådar att solen omsider går opp.
Vägen var dyster och bitter vår möda,
hårdt var vårt lif under mammon den snöda,
tungt låg förtrycket och frätte vårt hopp.

Nu hafva bröderna funnit hvarandra,
kedjan är sluten, hvart hjärta i brand,
framåt mot sällare tider vi vandra,
svärjande trohet med sinne och hand.
Vi vilja också ha lifsfröjd och lycka,
aldrig som fordom må bojan oss trycka,
frihet må råda kring vatten och land.

Se huru skarorna fylkas kring världen,
märk hur den nalkas, befrielsens stund!
Hvem vill ej blifva en man med på färden,
tåga till seger i brödernas rund?
Samklang och hopp genom stridsropen ljuda,
kampen, som rasar, har lycka att bjuda
trälen, som följer sitt brödraförbund!


(1895)



ALLMÄN RÖSTRÄTT.

Mel.: "Arbetets söner."


Framåt mot ljuset, framåt mot målet,
fram öfver våldet till lycka och rätt,
länge med ränker, med fjättrar, med stålet
listigt vi kufvats på tusende sätt;
se hur den rubbas den åldriga sed,
se hur de tätna alltmer våra led;
visshet och hopp uti blickarne glimma,
båda en fridens och ärones dag,
båda åt släktet förlossningens timma,
båda att rättvisa skall blifva lag.

Hvart man än lyssnar, hvart man än spanar
finner man skaror, som rusta till strid.
Kanske det börjar förr än man anar,
bäst är att hålla sig redo därvid.
Kan det få aflöpa lugnt, är det väl,
bättre begär ej den längtande träl;
men om man spänner tills bågen vill brista,
fortfar med nej'en och dömer med väld
faller till sist nog den tändande gnista,
som gifver lif åt förödelsens eld.

Herrar, som stiften regler och lagar,
skänken gehör, låten rätt blifva spord,
gifven oss ännu i fredliga dagar,
oss som arbeta, i rådet ett ord.
Än ha ni makten att allt göra väl,
meddelen rösträtt åt manvorden träl.
Eljest då stormarne hvina och knaka,
om det går illa blir skulden blott er.
Hållen, ack hållen ej längre tillbaka,
gifven oss rösträtt och rättvisa sker.


(1895)



TILL KAMP!


Upp på nytt till kamp, kamrater,
bröder, tagen nya tag!
Pänningmaktens herrskarlater
få väl ock sin kröningsdag.
Ej skall våld för alltid gälla,
eller trälen kufvad stå,
men vi få ej modet fälla,
utan hålla takt vi små.

Sluten upp i täta leder
för att värna frihet, rätt,
hem och härd och mänsklig heder.
Kampen blir ju mera lätt
uti mån som vi oss lära
att förbrödrade gå fram;
enigheten är vår ära,
splittring, svaghet ger oss skam.

Heder åt en hvar, som kände
storheten i denna tid,
då man hoppets fackla tände
åt ett folk i nöd och id.
Skam hvar Judas, som förrådde
arbetsmannens ädla sak,
och som svekets stigar trådde
för en gunst från guldgemak.




Se, hur leden tätna, bröder,
sluten till, det stundar vår!
Ifrån högan nord till söder
enighetens ande rår.
Ingen svike röda fanan,
hvarje man i sitt förbund!
Hell vår framtids ljusa Kanaan!
Kamp för frid kring jordens rund!


(1896)



PÅ MÖNSTRINGSDAGEN.


Var hälsad, du mödornas hoppfulla här,
som samlats till mönstring i dag!
En borgen för rättvisans seger det är
att skarorna rusta till slag.
När mörker och våld på vår jord hålla hus
det rustandet bådar oss ljus!

Det bådar en fridens och ärones dag,
då hunger och släp ej är mer,
då alla få njuta af lifvets behag,
då guldtörst och hat sig ej ter.
Då mödan blir allas och därföre lätt
och lönen blir utdelad rätt.

Väl vaktar utplundraredraken sin skatt,
väl söker han skrämma och slå,
det gjorde han ständigt i seklernas natt --
"Hans välde det skulle bestå!»
Dock har det ryckts från honom stöd efter stöd
och sist skall han finna sin död!


(1892)



VILL DU MASA ALLENA?


Bäst man är pojke, man står där som man
och piskas att kämpa för lifvet.
Leken blir allvar, förtvifladt ibland,
för barnen, för jaget och vifvet.
Så snabbt gå dock åren
och snart kommer silfver i håren.

En tanke, min vän, medan stunderna fly:
bör lifvet en oxvecka vara?
Skall aldrig en sabbatens morgon gry,
då sorgerna fritt kunna fara?
Skall afkomman kära
den samma förbannelsen bära?

Det hänger på dig och det hänger på mig,
om vettet vi veta att bruka;
om dumheten vår blir evinnerlig
lär nog ingen ömka vår sjuka.
Vill du masa allena,
eller dig med de andra förena?


(1898)



DEN MÄKTIGES MONOLOG.


"De larma och de slå på gongonger,
de hålla sina ljungande tal,
de ropa ut i manande sånger:
'Fler offer, mera tro och ideal!'

De säga vår värld har födslovånda,
att fruktansvärd tid förestår,
att sista stora drabbningen skall stånda,
som gifver oss förlossningens vår.

Så mäktigt nu allt sig koncentrerat
att snart blott två folk finnas kvar:
de rike, som allt monopoliserat,
och trälarne, från hvilka allt man tar.

Fantasterna väsnas och orera
och ställa upp en eländets här;
det trasbyket ämnar operera,
hvad vill det emot våra gevär?

Soldaterna skola sig omvända,
från oss och till de dårars bestyr;
bah, sladder! Det finner nog en ända,
vi hafva ju en utmärkt dressyr.

Rättfärdighetens ande skall vinna
och taga hela världen en dag;
till slut man icke många skall finna
som hålla på det gamlas behag.




Ja nog ha de tro, det må man säga,
så stark att man tvifvel kunde få,
men mera de väl heller ej äga,
jag därför tror man lugnt kan gå på.

Och tända de mot mig upprorsflamman,
och vägra de att lyda min lag,
så skjuter jag dem sönder och samman
och kufvar patrasket i ett slag.

Ty pöbel och pack skall darra, rysa
och krypa, men ej yppa ett knyst;
och svälta de i vrå'rna, eller frysa,
så skall det lika väl vara tyst.

Vi herrar, vi ha nu en gång makten,
er rättvisa akta vi ej på;
gån på med er dröm om sista akten,
men kommen icke längre än så."

*

Så sitter han, den väldige store,
och vaggar sig i säkerhet in
och önskar att det riktigt så vore,
men oron vill ej släppa hans sinn'.


(1894)



EN SÅNG OM FRÄLSNING

OCH DOCK ICKE OM "FRÄLSNING".
(Imitation.)

Mel.: »Du gamla, du friska ...»


Vid slutet af striden det vinkar en strand
knappt skönjbar från stormupprörda vågen,
för tröttkörda skaran det är dock ett land,
där friden bor och kärlek fyller hågen.

Hvad dunkelt vi drömde och hoppades här,
skall verkligt oss träda där till möte.
I glömska skall sjunka båd' strid och besvär,
när lyckan famnar oss uti sitt sköte,

Där skall det ej finnas en trälande hop,
som piskas till dess den kysser riset.
Där skall man förskonas från slaffogdens rop,
ty mandom där, den blir ej på det viset.

Där skall man ej skåda en oförskylld nöd,
gå ohulpen genom öfverflödet.
Den svage skall där icke sakna ett stöd,
den hungrande skall där ej nekas brödet.

Hvad ande, som finnes i människobarm,
skall där icke bindas fast vid gruset.
Nej, fritt skall det stå den att dådfull och varm
själf sträfva till att visa väg mot ljuset.




Det landet att söka vi fara ej ut
i rymden bak' töcken och skyar.
Nej, här skall det danas och byggas till slut
trots sömnlöshet, som gnisslar och gnyar.

Och händer som valkats och sårats till blods
i slaftidens natt, den mörka, långa,
de skola frambära till byggnaden gods
och strö med fridens guld dess gator många.

Blif med oss och bygg att du ej må förgås,
drag stenar du sorgsne vän som lider!
Och blir icke byggnaden färdig för oss,
så blir den det för barnen då, omsider.

Och har du ej barn och ej vif och ej band
och intet, som manar eller tvingar,
blif med oss, så döfvar du ledsnadens tand
och oro åt tyrannerna du bringar.


(1892)



TILL FRIHETEN FRAMÅT!

Melodi: Marseljäsen.


En natt förgår, en morgon bräcker,
och tusentungadt jubelskri
en träldomsbunden värld uppväcker
till kamp mot våld och tyranni.
Och trogna händer mot oss sträckas,
vi ordna våra skarors led,
vårt fasta handslag är vår ed
och våra fiender förskräckas.
För friheten framåt!
Och blodas än vår stråt,
framåt, framåt mot slafveri't,
mot guldets makt framåt!

Vårt lif var jämt ett slit för andra,
nu kan på träldom vara nog;
vi vilja lefva för hvarandra
och störta allt, som oss bedrog,
och inga mäktiga patroner
oss längre skola suga ut,
utplundringen skall ha ett slut.
Ned, ned med pänningens bastioner!
För friheten framåt!
Och blodas än vår stråt,
framåt, framåt mot slafveriet,
mot guldets makt framåt!




Vi kännt hvad nöd och skam betyda,
vi smakat hungerpiskans slag;
man tvingat oss att drängar lyda
vid blodig hetsjakt natt och dag.
Nu blir det slut, det går ej längre,
vårt lif vi måste hafva fritt,
vi måste blifva nöden kvitt --
och leden slutas trängre, trängre.
För friheten framåt!
Och blodas än vår stråt,
framåt, framåt mot slafveri't,
mot guldets makt framåt!

Och uti hela världen vida
de samlas, våra bröders tal,
den ene vid den andres sida,
från höjd till höjd, från dal till dal.
Den största här, som jorden skådat,
står rustad till sitt stora slag,
och därför bräcker det till dag,
till ljus af siare bebådadt.
För friheten framåt!
Och blodas än vår stråt,
framåt, framåt mot slafveri't,
mot guldets makt framåt!


(1895)



SÄG, HVAD ÄLSKAR FOLKET?


Säg, hvad älskar folket, milde måne? --
sporde jag i dyster ton en kväll,
då jag löpte ute som en fåne,
under himlens klara stjärnepell. --

Du, som suttit där så långa tider,
så där riktigt lagom utanför
allt som äflas, sliter, våndas, lider,
säg mig du hvad folket glädje gör!

Gubbens mun drogs till ett vänligt löje --
Är det första gång han frågan hör? --
"Kan så litet göra dig ett nöje,
son af jorden", sade han, "så hör:

Folket älskar icke just att tänka,
hellre, mycket hellre, vill det tro,
men på det, som det sin tro skall skänka,
vill det också gärna kunna tro.

Ingen liknar dock så hårfint nära
ärligt folk, som tjufven klippsk och van,
ingen kan så sannt på lögnen svära
som en utstuderad charlatan.

Därför blifver folket lätt bedraget --
hvarvid stundom tviflet märkes gro --
och blir utsatt för det obehaget,
att så ofta nödgas byta tro.




Fast, bevare mig, jag vill ej säga,
att enhvar profet är charlatan,
mången ärlig ibland dem ni äga,
men han är då själf en lurad fan.

Tänk så många gudanamn som sväfvat
mig förbi i vida rymden ut,
när i ångest folket bedt och bäfvat,
för att slippa ödets stränga "stut".

Stuten ha de likaväl fått slita
och så ha de trott på nya namn,
se'n profeterna i svett fått plita
hop en ny och bättre trones hamn.

Folket älskar drömma om ett rike
fullt af salighet, i fjärran blå;
det har idealer utan like,
hvilka det ej mäktar själf förstå.

När det trälar under gisselslagen,
hårdt och obarmhärtigt för sitt bröd,
strålar för dess blick förlossningsdagen,
då det skall bli slut på kval och nöd.

O, försök att tro på fridens seger,
tro att släktets framtid ligger ljus;
du, som nu en liten penna äger,
låt den tolka hoppets segerbrus.

Mänskovärlden är en äng, o broder,
människorna på den äro strån,
och naturen, deras hulda moder,
kan ej hafva satt dem hit på hån.




Tviflar du, så må du ändå skrifva
optimistiskt -- allt ditt hopp dem gif!
Ack, hur skulle det med ängen blifva,
om hvart grässtrå mist sin lust till lif?

Tror du ej att blommorna och gräsen
också längta till ett ideal?
Solen, hon är deras högre väsen,
ditupp sträfva de i lust och kval.

Ack, jag vill ditt hjärta ej bedröfva,
så förtvifladt är det ej för er,
men nog ha ni lång en tid att töfva.
innan salighetens land sig ter.

Hoppens likväl, mänskobarn på jorden,
stolta segrar ha ni vunnit re'n;
mänskan är en kung bland djuren vorden
och hon blir nog mycket mera se'n.

Utan tro på auktoriteter
kommer släktet dock ej många steg,
ty det saknar än hvad mognad heter ..."
Talte gubben, kisade och teg.

*

Nej du, måneskalk, jag vill ej blifva
en profet, som nya himlar ger,
skall jag skrifva, ja, då vill jag skrifva
om hur fria tankens värld sig ter.

Vakna, släkte, lär dig själf att tänka,
dröm ej efter andras fagra tal;
ty det enda, som kan trygghet skänka,
är att själf man gjort ett upplyst val!


(1900)



I GRÖNSKANDE MAJ.


Vårvinden susar i skogen och säfven,
böljorna leka vid grönskande strand,
renseln jag binder, tar stafven i näfven,
vandrar så gärna mot okända land.
Längtan så mäktig betager mitt sinne,
tjusande bilder bestorma mitt minne,
hoppet får kraft som en segrande brand.

Oket blir tyngre än vanliga dagar,
själen gör uppror mot bojornas tryck,
fri vill jag vandra, hvarhälst mig behagar,
otvunget följa hvart infall, hvar nyck;
lyssna till lärkornas drill i det höga,
nakota fötter i skogsbäcken löga,
skalkas med vinden, med Pan hålla svyck.

Släng dina sylar och följ mig, o broder,
slitet det räcker, men lifvet är kort;
pyntad till fest ligger jorden, vår moder,
lunderna dofta, kom, följ mig dit bort!
Ser du på vågen hur strålarne glittra
hör du i dungen hur fåglarne kvittra?
Sipporna buga, o följ mig dit bort!

Kasta bekymren för kommande dagen,
en dag är trälens i maj månad grön.
Vore du icke förrådd och bedragen,
räckte för fridagen också din lön.



Därom vi tiden dock nu ej föröde,
använd din kraft och du formar ditt öde! --
Nu vinkar lifvet bland dalar och krön.

Låtom oss drömma om allt, som ger lycka,
allt som ger sällhet åt människors ätt.
Lärom oss hata de bojor som trycka,
våldet, som pinar på tusen sätt!
Sedan, när sabbatens stund är förliden,
gå vi med nyvunna krafter till striden,
kämpa för bröd och för människorätt.


(1900)



HVEM VILL BLI MED?


Det hopar sig moln invid himmelens rand,
det stundar en rensningens tid.
En blixt då och då bådar flamma och brand,
de vakne de bäfva därvid.
En nutidens Thor svingar släggan på prof,
att se hvad som göres behof.

En massa, i fjättrar se'n tusende år,
vill andas en gång den också.
De band som ej lösas de brista som blå'r
och rätten sin seger skall få.
Mot fördomens murar, mot dryghet som pöst,
mot våldet skall stormen gå löst.

Från verkstäders slammer, från grufvornas hål,
från järnvägar, haf och från skog,
från diskar, pulpeter, från masugnars bål,
från sybord, från kök och från plog;
från allt där det alstras till fåtalets prakt,
det tonar med allvar: Gif akt!

Vid forntidens uppbåd gick budkafveln kring,
det är blott hvad åter nu sker.
Och världen skall skåda ett allshärjarting,
som skall rifva skrankorna ner.
På godtyckets natt skall bli rättvisans dag,
rang följas af jämlikhets lag.

Den fåvitske ställer sig hånfullt emot,
hans lott är att nedtrampad bli.
Den falske skall fällas vid härskarans fot
och fängslas och ej släppas fri.
Ett jordklot, ett folk, ett land och en lag,
skall blifva vår lösen en dag.


(1891)



EN LITEN UPPGÖRELSE.


Jag minnes då mitt höga ideal
var filantropens låt i skrift och tal,
då till "humana" mål stod all min håg,
då ännu tron var fast på "brödraskapet",
då paradiset härligt för mig låg,
då jag ej sett förgyllda ginungsgapet.

Jag velat famna den som tog till värf
att blinda stackarn stödja med en skärf,
och såg jag någon som försiktigt klef
inöfver armodströskel för att lisa,
o då -- simplicitas! -- jag psalmer skref,
men fann ej uttryck att tillfyllest prisa.

Men vind där kom, som lös-slet ögats fjäll
och gjorde klaran dag af skummig kväll,
som lät mig se, hvad jämt man nekar för,
att människorna hade två intressen:
ett hade du, som med ditt slafok dör,
ett annat I, som slafvens hjärtblod pressen.

Som förr förbarmandet jag kunde se,
men ock att skälen för det voro tre:
det ena var blott jakten efter pris;
det andra samvetskval af eget välstånd;
det tredje ett försök att på sitt vis
nedtysta knotet mot ett rättslöst tillstånd.




Jag såg, att lefva på ett bättre sätt
ej kunde vara endast någras rätt.
En hvar ju naken setts af moder gå,
och multna göra alla uti griften.
Hvi då det pock på mer för några få,
som genomljuder lifvets korta skiften?

Därför just nu min räkning gör jag opp
med konung Humbugs hela stolta tropp.
Farväl du store, ädle filantrop,
gif hvar man rätt, så slipper du att hjälpa!
Ej annat bli dock dina ömkans rop
än tufvor, hvarpå rätt och sanning stjälpa.

Och du prelat, med mitra och kaftan,
med girigt kött och sinnet fullt af fan,
haf bort ditt skrän, din svada gör mig sjuk,
släck ut din kvasi-sannings klena strålar.
Du vet ändå att lögn på lögnens duk
är allt hvad du om himmelsk sällhet målar.

Och du som jämt i ur såväl som skur
blott mäktar ställa fram en däst figur,
en dryg, en bredbent, en som jämt vill "klå",
inkarnationen af hvad sämst jag känner,
packkväsare, du har ock lof att gå,
du passar illa bland arbetets männer.

*

Men du, som lämnat dig i ligans våld,
som uppbär för förräderi din sold,
gif sanningen sin fulla rätt en gång,
det är ej så förfärligt svårt att svälta.
Raskt grepp! Vår svälttid blir ju mindre lång
ju fler' vi bli att bördan af oss välta!


(1891)



I MITT FÖRBUND VILL JAG VARA.


Och finge jag byta med kungen,
ell' finge en bisp jag bli,
eller en med mycket i pungen,
med stjärnor och krimseri,
så skulle jag säga: "Nej tack, min far,
jag tror det är bättre att vara kar'
och stå där mig lifvet ställde
i kamp för dem ödet fällde".

Ty framåt skola de ringe
och därtill kräfves det kraft,
om de mäktige råda finge,
nog tömde de folkets saft;
men därför ett värf med ära det är
att stå de svagare bröder när,
att hjälpa till mod och lycka,
där bäfvan och missmod trycka.

Mitt lif så gärna jag gifver
i kamp för sanning och rätt
och om jag än hånad blifver
och hotad på tusen sätt,
så går jag till brödernas skara, jag,
till kamp för en ljus, en sällare dag;
i mitt förbund vill jag vara
bland framtidens ädla skara!


(1899)



JULEFRID.


Så ljuder åter klockornas malm
och folken bringa sin gärd
åt nazare'n, som föddes i halm
att frälsa en syndig värld.

Och präster tala om kärleken,
om nåd och barmhärtighet,
det goda hjärtat hos "syndares vän",
om fadrens misskundsamhet.

Och syndare böja hufvudet ned
i tro, emot tempelbänk,
och tacka herren, "hämnaren vred",
för himlens nådiga skänk.

Ett bådskap härligt, ljufligt och gladt,
förkunnadt af änglakör,
i forntids stilla Betlehemsnatt
ännu sina under gör.

Och trälar drömma om lycka och frid
och lyssna till herrens ord
och vänta hugnad i juletid
och broderskärlek på jord.

Men satans välde är än ej slut,
trots flydda två tusen år,
och ondskan härjar liksom förut
och lämnar blodiga spår.

Och trälen känner i drömmen än
hur armodet sitter kvar,
hur nöden ristar med klon på spänn
just så som förut det var.




De rike roffa på gammalt vis
och plundra de fattiges tjäll;
i mången hydda blir vattnet is
också uti julekväll.

Och sändes af nåd och barmhärtighet
en öfverlefva till spis,
då skrikes det ut som välgörenhet
och de rike pocka på pris.

Att mödan gjordes så tung och svår,
att den fattige trycktes ned,
att lönen icke till bröd förslår
det tiger man visligt med.

För hungern bjuder man bön och sång,
för tröttheten himmelrik',
för egen del dock lefnaden lång
man stjäl för att blifva rik.

Så är det lögn från början till slut
det talet om frid och nåd,
och lögn att du slipper från nöden ut
om du följer prästernas råd.

Förtrampade, slagna, förrådda hop,
ett endast önska vi dig:
följ ärliga maningens bjudande rop,
stig upp och försvara dig!

Emot förtrycket, mot våld och list
må leden ordnas till strid,
då kanske kommer en tid till sist,
som bjuder på julefrid.


(1894)



DET ÄR DÄRFÖR VI TÅGA MOT SOLEN!


Ifrån verkstäders kvalm, ifrån möda och slit
lockar vårvindars sus ut i solen,
uppå natt följer dag, brodershandslag på split,
rätten sitter i domarestolen.

Öfver jorden så vid, öfver land, öfver haf,
ifrån södern till nordliga polen,
hvar än trälar ha lefvat och funnit en graf
tåga skarorna ut emot solen.

Allt det ädla som drömts om i människohåg
uti solen fått form under åren,
där det ringlar sig fram, proletärernas tåg,
växa lifslustens blomster i spåren.

Se, det tindrar i blick och det sjuder i sinn'
när de störta, förnedringens fästen,
där förhoppningens vårvarma sol tränger in
jagas pinan ur fattigmans nästen.

Det är uppåt vi vilja, till kullarnes krön,
att i solljus se nejderna glimma,
till att skåda hur världen är bländande skön
i uppvaknandets vårliga timma.

Ty nu vaknar det upp i millionernas bröst --
det är män'skan hos trälen som vaknat --
och ur siares längtan vi hämta till tröst,
att det kommer hvad hittills vi saknat.

Det är därför som dukarna fladdra i dag
ifrån södern till nordliga polen,
det är därför vi våga för ljuset ett slag,
det är därför vi tåga mot solen.


(1899)


MINNESVERS



PÅ ÅRSDAGEN.

Till Social-Demokraten.


Och feta herrar sutto i sämjefulla lag
och läto feta rätter väl sig smaka,
och slafvearmar togo så senfulla tag
allt enligt lösen: bedja och försaka.
Och mörker var på djupet, men anden sväfvade,
en susning öfver vida, vida vatten.

Allt var så väl beställdt på den allra bästa jord
som tumlade bland milliarder andra.
Af klagan eller jämmer man hörde ej ett ord
och aldrig kom där någon för att klandra.
Det började bli däst i en blytung atmosfär
och frihet redde bädden sin för natten.

Då reste sig i hopen, som led och åt och sof,
en liten raggig best med hvassa betar,
han sporde inte han, utmärkt artigt:  "får jag lof?"
Nej, agans sveg med fintlig hand han flätar
och slagen hvina hurtigt bland åsneörad hop --
"Socialdemokraten" hette liten.

Först blef man litet häpen. Så slog man opp ett grin
och tänkte skratta död på pigga ungen,
och när det inte hjälpte och han ej for för hin
och man att honom ha var illa tvungen,
då tog man på en min som om ingenting det händt.
"Om blott man håller tyst så ledsnar liten".




Men aj, aj, aj, besitta! Det hjälpte ej ändå,
han slog i alla fall och gisslet svängde,
och så ju mer han slog blef han öfvad i att slå,
för hvarje slag allt mera rätt han dängde.
Det vete alla gudar hvar han sin styrka tog,
men sved det gjorde det i stackars skinnet.

Och man begynte sparka och gifva slag igen
och kröka klor att liten parfvel kväfva
och ilskas och illfänas. Ja, så står striden än,
och slagen falla än och tjut de kräfva;
och blickar hämdfullt gnistra ur drakars panneben
och kokar gör det uti sofvarsinnet.

Stå på dig liten, du, rappa på dem så det känns,
gör blå och gula, breda krämarryggar,
och visa för de svaga att ej din kraft är läns
och att för hvad som helst du icke skyggar!
De finnas dock som älska att se ditt käcka mod,
som följa dig och aldrig, aldrig svika.


(1886)



TILL FOLKRIKSDAGEN.


När solen och bergajätten
vid vestans smekande vind
börja sin älskog igen med kyssar så varma
och tårarne strömma strida
utför hans skrofliga kind
och hennes löjen strö guld öfver hoppande bäckar, som larma;
när bäckarna alla tillsamman
störta som floder mot dal
och lösa de hämmande banden
och bräcka de stängande skal,
då är det vår.

När anden, i mörker slagen,
löses af vetandets sol
till frihet, ur natt och vidskepelsens häkte,
och tankarnas floder brusa
och bräcka från pol till pol
och gifva oss ny en jord och ett yngre, ett bättre släkte;
när mödornas söner i dalen
börja ge akt också,
börja lyssna och spana
och börja så smått förstå,
då är det vår.

När svear och göter samlas
som fordom till folketing
att säga ifrån: "I domen med väld, I herrar!
Så får det ej fortgå längre,
det bringar ofärd omkring,
gif efter i tid, ty våld den lösta floden ej spärrar!



Den bräcker trots allt dock banden
och dömer motstånd till grafs,
ty framåt skall den, till målet,
till frihet, till lycka, till hafs!" --
Då är det vår.

När herredrabanter smäda
och göra lustiga grin
i önskan att själens naggande oro dölja;
när herrarne själfva aflas
att smida än hårdare in
i tvingande fasta band den framåtilande bölja;
när vattnet stiger och stiger
och bråten sig tornar mot sky
och håller emot så länge
tills störtad den blir med gny,
då är det vår.

*

Till verket med mod nu bara,
framåt på den stakade stig!
Du riksdag för arbetets folk, mödornas söner,
det vändes så mångas blickar
i dessa dagar till dig,
se till att med lösningens ord fångarnas väntan du löner.
Vid mila, vid spett och spade,
i grufvor, i timmerskog,
i verkstäders larm, på skären,
vid bygge, vid harf och plog,
längtas till vår.


(1893)



SEGER!

Efter belgiska storstrejken.


Allt är så tyst och dödt och matt
och mödans timmar skrida
och hoppets sol mest gått i natt
och endast några bida;
och uti grufvors mörka schackt
i samma gamla slöa takt
gå trälar sent och tida.

Hvad veta de om himmel ljus,
om sol och blomsterkalkar,
om fågelsång och forsars brus,
om vind, som panna svalkar.
Hvar morgon ner, hvar afton opp
och dagen efter samma lopp
och samma sot och balkar.

Då flyger det en vacker dag
en tanke genom världen,
som tecknar uti breda drag
en maning under färden,
en skrift i eld: "Du träl så såld,
till kamp mot dina herrars våld,
mot deras guld och värden!"

Det mullrar doft i djupa schackt,
man börjar rådslag lägga,
och nya tankens starka makt
den hejdar mången slägga.
Det blir ett gny! Vår rätt, vår rätt,
det går ej mer på detta sätt,
allt, allt, till er ni lägga!




Och herrar svärja död och ve,
det skulle aldrig hända
att pöbelns vilja skulle ske
hur än det måtte ända!
Men sen när skaror myllra fram
och hejdas utaf ingen damm,
då hörs ett fegt "kanhända --".

Och nu, nu har det händt ändå
att Belgiens trälar vunnit;
och vi som andlöst aktat på
hur stridens lopp förrunnit,
vi ha en dylik kamp igen,
må lika käckt vi kämpa den
tills vi ock seger vunnit.


(1893)



DEN 25 SEPTEMBER 1896.

Vid Hj. Brantings val till riksdagsman.


Arbetets folk, länge föraktade släkte,
ser du, det ljusnar till sist vid himmelens bryn!
Stenarne, en efter en, falla ur träldomens häkte,
trappan bygges, som leder upp utur dyn.

Snabbt det ej går, gudarne månde det veta,
plitet blir ofta dödande tröttsamt och svårt,
och då med lykta ibland man får efter framgången leta
pröfvas båd' dådkraft och mod kanske väl mycket och hårdt.

Därföre, då såsom nu ur motståndets mäktiga murar
faller ett stycke med dån och lämnar en öppning för ljus,
ilar en dallring af fröjd genom hjärtan och njurar,
högt öfver tinnar och torn stiger begejstringens brus.

Framåt det går äfven i kyliga norden,
segern ej evigt bannlyst flyktar vår kust;
frälsningens tanke, gången en ljungeld kring jorden,
skänker ock hit' förhoppningens sötma och lust.

Seger, du ord med starkaste trollmakt bland alla,
ack, vid din klang dallrar hvar människas själ!
Lyckan att dig en gång för sin egen få kalla
ställer sig stundom för mer och högre än lefnadens väl.

Vi hafva segrat. Tanken, som länge vi närde,
ligger fullbordad, skingradt är fiendens tåg.
Närmre vi kommit allt det vi hålla i värde,
skulle vi då ej fröjdas i hjärta och håg?




Hell, hell åt dem, de trupper som stredo till ära,
men hell ock åt den, som styrde och ledde det så.
Ty här är det sannt, de kunnat hvarann ej umbära,
om folket var starkt så var generaln det också.

Arbetets folk uppe i kyliga norden,
vårda den tanken väl som lofvar räddning och hopp.
Följ kamraternas takt, som den trampas rundt öfver jorden,
och segrarne blifva fler under tidernas lopp.


(1896)



PÅ TJUGUFEMÅRSDAGEN.

Vid en kungs jubileum.


Historiens gudinna nådigt skåda
i dessa dagar ned på Sveriges jord,
och folkens tungor skola dig förråda
att mod och mandom frodas än i nord.

Du sett så mången kamp till ve och lycka,
där ömsom hedern, ömsom sveket vann,
du fått så mången hjältetinning smycka
med segerns krans, där lyckans stjärna brann.

Om nu ditt präntestift du täckes hvässa
skall stoff dig gifvas till en rad så god,
ur hvilken framtids släkten kunna pressa
en lärdomsnektar för de ungas blod.

Hör endast upp på sångerna och talen
som ljuda öfver dalar, öfver berg,
från dem som samlats rundt om festpokalen
och blygsamt sig benämna landets märg.

Det är de frodiga, de nöjda, mätta,
i yr kvartsekelsjubileumsdans,
som sällhetsdruckna vilja dig berätta
hur mammomskultens stora seger vanns.

Det fanns ej fördel, än så futtigt liten
att ej den eftersträfvades och vanns
åt "landets märg" samt också åt "eliten",
som utgör hofvets hedersvakt och svans.




Och rätten för de närige att samla
blef kraftigt värnad mot allt simpelt folk,
med lagar nya och med lagar gamla
och cell åt mången orädd sanningstolk.

Med höga tullar landets gränser stängdes
och småmynt plockades ur statarns pung,
med ordensstjärnor månget bröst behängdes,
helst om dess ägare var baggbölskung.

Och nya härar ställdes upp för pängar,
som sögos ut där allting sån't skall tas,
där fick man ämbeten åt mammoms drängar
och tuktoredskap åt sin populas.

För tankar nya (hoftrapps)banor leddes,
hvars krypare gafs allt så rikt och fullt,
och feta ämbeten och ära reddes --
det hela kallas ock Sofia-kult.

Allt kryper nu i detta nådens rike
och gör sig inställsamt och halt och mätt
frimicklar, högprelater -- alla like --
blod blanda med de saduceers ätt.

I zenit krämaresolens skifva blänker
och ingen drömmer om dess nedergång,
men guldet njutningar och vällust skänker,
thy klingar ock en "samfäld" jubelsång.

Skrif upp, gudinna, låt en framtid lära
den fröjd, som fyller gammal håg och ung,
se det är det som är vår konungs ära,
att han är denna krämaradels kung!




Att han förstått i med- och motgång lika
stå trogen vakt för deras kassors väl
och likväl ättens fördel icke svika
men bli med allt ett hjärta och en själ.

På djupet visserligen knotet mullrar,
men där blott svartan afunds böljor gå,
det nidska kväljs då oskulds glädje bullrar
och är för ondt att sådan fröjd förstå.

Du slipper ej, gudinna, när du skrifver,
med några data på en enkel rad; --
fast, ack! det fattas nog superlativer,
om också du har nog af hvita blad.


(1897)



NY TID.

Vid arbetaresångarnes 10-årsfest.


Fattigmans lott är hård och tung,
ryggen böjes i ungdomen redan,
mången "bättre" är ännu ung,
då den fattiges lif går i nedan.
Slita åt andra hans öde är,
tänka på sig får han sällan,
hårdhet och snäsor fjärran och när,
hvem kan väl undra om harmen tär
och det veka får sitta emellan?

Likväl hyser den fattiges barm,
liksom allt det lif blef gifvet,
lust till ljus och en trängtan varm
till sympati och vänskap i lifvet,
fattigman villigt vara kan
själfförnekande inför andra;
hållen ständigt i mörker och band,
knuffad ur ljuset af våldets hand,
alla för råhet dock honom klandra.

Sitter så tänkaren i sin vrå,
lider att se all smärta i världen,
hittar en väg för de arme att gå,
visar ett medel att lindra färden.
Då blir det jubel i trälarnes bröst,
sinnena gripas, skaror sig samla,
ynglingen, gubben i ålderns höst
hämta styrka, förhoppning och tröst,
mod att bekämpa det murkna, gamla.





Och då hoppet tänder sitt ljus
öppnas sinnet och fylles hågen.
Intryck komma i hvirflande brus,
aningens slup klyfver glittrande vågen;
råhetens hölje blir undanlagdt,
portarne sprängas till vetandets tempel,
trälen inser att kunskap är makt,
sångerna ljuda i mäktig takt,
skönhetsträngtan gifver sin stämpel.

"Arbetets söner", klingar vår sång,
"Snart det dagas" i södern och norden,
nu är det slut på vinter och tvång,
vårsols strålar festsmycka jorden.
"Funnes de icke, våra små,
o hvad vore då våra store?"
Därför skall rättens dag uppgå.
Fast vid "Vår fana röd" vi stå,
om så våldet än större vore.

Fram mot ljus och frihet vi
samman i slutna brödraskaror,
inga hinder oss hejda få,
fruktan känna vi ej vid faror.
Främst i teten tages det opp
sånger som lifva då svårmod klagar,
toner som tolka vår tro, vårt hopp,
mana oss fram i vårt segerlopp,
fram mot ljusare, bättre dagar.


(1897)



TILL AUGUST PALM.

På 50-års-dagen.


En sagopark syntes mig jorden,
full af förtrollade trän.
Mänskan, ett dvärgväsen vorden,
ilade dädan och hän.

Från mitt gräflingebo mellan stammarnes rad
såg jag dem plita och draga
stockar i mängd, till ett falle åstad,
att reden och boningar laga.

Det var kväfvande hett efter marken,
som fuktades våt utaf svett,
det flämtade tungt uti parken
och lifvet var jädrigt och ledt.

Bakvändt drog mången iväg med sin stock
så grenarne grepo om träden
och mänskorna lydde ej lock eller pock
men svulto sig tunna som bräden.

I träsk och moras, genom mossa och dy
sjönko till midjan de neder,
vände på synen och skiftade hy,
svuro förbannelsens eder.

Solen var skymd af ett grushvalf, som dröp
ymnigt af klibbiga kådor,
giftångor spredos att mången stöp
och dog af sin tillvaros vådor.




Hu så det gnisslade, gnällde och pep,
ett rent veritabelt Gehenna,
där alla förblödde, men ingen begrep
mera än senorna spänna.

Då började kännas en pust helt svag
af något till drag mellan träden,
de spejade litet förvånadt ett slag
omkring sig, de tunnsvultna bräden.

Så kom det ett ljud som en stormklocketon,
en klämtning, att buskarne skälfde.
Kaniner och råttor och räfvar och lon
med vidöppna ögon hvälfde.

Det brakade till och det ramlade ned
förmultnade grenar och mossa,
en jättestor fågel i grenhvalfvet stred
för ljuset, att släktet förlossa.

Och bäst som han ryckte, så kom det ett sken,
en underbar, gyllene stråle;
och småfolket kallade fågeln Idén,
men somliga sade: Hin håle.

Och nu blef det lif mellan träden, kan tro,
det skvatt och det lyste och blänkte,
och uppåt, mot rymden, med strålen som bro,
flög längtan så gnistorna stänkte.

Ut mellan träden nu hoppade fram
rödlufvade, muntra krabater,
behändigt de sprungo från stam och till stam
med djärfva och medvetna later.




Att hjälpa och råda och torrlägga mark
den skaran var strax redobogen,
då blef det så ljust i min sagopark
och då sjöng det så vackert i skogen.

Dykärret jämnades allt efter hand
för kraften hos enade vänner
och ångorna svunno i solens brand
och dvärgarne växte till männer.

En röst på det "mesopotamiske sprog"
jag hörde domdera och skrika,
att här duger icke en vacklande håg,
blott modet ser skuggorna vika.

"Å, vänt' lit', mitt herrskap, jag tror att det går
också i den häringa parken,
därom ä'nte tu tal, mitt herrskap förstår,
och pangar vi stampa ur marken".

Och stockarne svängdes med rotändan för,
så lustigt nu fingo de åka,
att riktigt perplex på sin mossiga stör
satt mången förfasande kråka.

Grenhvalfvet blef som ett tempelhvalf,
där frihetshymnerna ljödo;
idén bröt framåt så att himlen skalf
och de mänskliga sinnena sjödo.

Och tack skall du ha, gamle Palm, för du drog
och ryckte så bra i moraset,
för det du ej släppte förr'n eld det tog,
med flammor, i hela kalaset.




Vi minnas att först du i teten gick
i hårda, hopplösa tider,
att våld och smälek du lida fick,
men led som den starke lider.

Vi glömma ej häller din varma tro,
så stark som ett källsprång om våren;
vi önska att lyckan må kring dig gro
och -- hell till de femtio åren!


(1899)



HISTORIA.

På "Social-Demokratens" 15-årsdag.


Förr var historia kungarnes historia
och svensk historia är en rad af namn,
så erhöll mången narr, ibland en karl, sin gloria
och stolta hvila de i häfdens famn.
Förstås, det var ju också en och annan
af krigaradeln som fick vara med --
än reste kung, än adel högre pannan
allt efter lyckan där om makt man stred.

Först mycket sent står fram i minnets dager
en liten aning om att möda fanns,
och borgarfolk fick en och annan lager
för seger som på fredens bana vanns.
Det var en ljusning uti krigseländet,
de första segrarne för arbetet,
en brytning med en tusenårsförvändhet,
den mörkaste, som världen dittills sett.

Men lång blef kampen, länge pöste anor
i dryghet öfver ärlig flit och id
och blod flöt ymnigt under frihetsfanor
då borgarklassen kämpade sin strid.
Se'n kompromissen, på det kända viset,
då borgare och adel slöto fred,
då arbetet formellt vann segerpriset
men trälarne ej fingo vara med.





De voro ännu hvad de alltid varit,
den "lumpna hopen" i de stores sold,
och nu, liksom i sekler hvilka farit,
man bytte deras rätt i list och våld.
De fingo slita, taga tyngsta mödan
och offra sig af nåd med ödmjukt sinn',
men när de hårda händren bärgat grödan
hon fördes i de rikas lador in.

Ännu var träldomskastens dag ej inne,
ännu var hvitt ett af historiens blad,
men ödets genius hade dock i sinne
att snart nog skrifva dit en första rad.
Det ljöd så gällt ett stridsrop öfver världen:
"I proletärer, samlens, enen er!
För länge makt och ära låg i svärden,
nu är på tid att mödan lön man ger!"

"Ned, ned med dem som ockra och som kufva
som suga ut vårt hjärtblod och vår märg,
som roffa och på stulna skatter rufva
då nöden bleker våra kinders färg.
Nu stiger trälen in på skådebanan,
ur vägen kungar, adel, krämarfolk,
ty vi ha skådat löftets rika Kanaan
och rättens härold är vår läras tolk!"

Och vår historia vi själfva skrifva
i våra tidningar och protokoll;
våld, väld och orätt vilja vi fördrifva,
må arbetet ha makt åt alla håll.
Och Sverges proletärer icke rygga,
men uti broderskap och enighet
en styrka och ett värn vi åt oss bygga,
må kampen se'n bli lindrig eller het.





Och högt skall tankens rena fana lyftas
och världen skall bli en och folket ett,
och emot höga mål skall djärft det syftas,
mot hvilka andens stormän väg beredt.
Omkring vår egen press vi gladt oss samla,
den skall oss lära och vårt vapen bli,
och när de andra ovisst kring oss famla
då gå vi målmedvetet framåt, vi.

Se'n blir historia arbetets historia
och svensk historia en om ädel strid,
och den skall gifvas mest och störst en gloria
som gjorde mest för välstånd och för frid.


(1900)




FOLKETS HUS.

Vid Stockholms Folkets Hus' taklagsfest.


Ett träd är Sig, det sträcker sina rötter
i hänsynslöshet genom markens sand,
och under tramp af tusen väsens fötter
det reser sig allt mer mot solens brand.

Om andra träd förvissna och förtvina
af brist på näring alldeles invid
och ej få någon saft för rötter sina --
det rör ej segraren i lifvets strid.

Ett djur är Sig, det slaktar och det rifver
och har sin fröjd i dödens ångestkval,
det skonar ingen, skonadt aldrig blifver;
i grymhet sker naturens fria val.

"Ah, hvilken vällust att se andra blöda,
det är ju nytt och mera blod för mig.
Och för min blick gå mordluststrimmor röda
då vildt jag spänner mina klor i dig."

Men mänskan stafvar på en annan läxa
i lifsmysteriets stora märklighet
där millioner underväsen växa,
den läxan heter: Solidaritet!

Ett träd vill människan så gärna vara
och gärna vill hon också vara djur.
Hon önskar helst att slippa skona, spara,
i lydnad för sin råare natur.




Men lifvet tvingar fram en högre mening,
den vi ej ännu mäkta rätt förstå.
Vi se blott ett, att uti klok förening
vi vinna mer än om vi skilda gå.

Vi ha en byggnad att gemensamt bygga,
den är vårt framstegsväsen, vår kultur,
men mot vår varma lust stå hinder stygga
och allt det gamlas benhårdt sega mur.

Må därför vi hvarandras händer söka
för dådfullt verk som kan i sekler stå.
Må fliten våra murars ytor öka
tills borgen blir ett värn att lita på.

Mot brist och nöd, mot köld och hårda öden
skall arbetsmannen gifvas värn och skydd.
Förtrycket skall bekämpas intill döden
och kunskaps runa göras kär och tydd.

Och när nu Folkets Hus sin takås höjer
i segerstolthet mot det klara blå,
då är det solidaritet det röjer
och målmedvetenhet hos lifvets små.

Den fattige får vara pionieren,
ty rikemannen vill ej än förstå,
han tänker på sig själf och på affären
och låter lifvet efter slumpen gå.

Därföre skall som förr ur kojan stamma
den ljungeldskraft, som gifver världen ljus;
må samförståndets hälga låga flamma
tills hela jorden blir ett Folkets Hus!


(1900)




LÅTOM OSS SVÄRJA!

Vid Gefle arbetares 15-årsfest


De vise ha siat, de milde ha drömt
om lycka för människoätt,
men råa styrkan har skipat och dömt
och hatet har etsat och frätt

Nu synes omsider dock gry en tid
då rätten börjar få makt,
då sanningen vågar mana till strid
allt ondt som oss ödelagt.

Och i morgonluft öfver nejderna går
en uppbådets stolta fanfar,
hvar det glöder en kind, hvar ett hjärta slår,
där väcker det genljud och svar.

Och skarorna samlas i brodersrund
under vimplar och röda baner
till härar, som växa hvar ilande stund
öfverallt dit ett öga ser.

Du mödornas släkte, vi hälsa din makt,
vi hälsa din samling kär,
vi hälsa din käcka, din trosvissa takt,
vårt hopp, vår förtröstan du är.

Hvad visheten siat, hvad mildheten drömt
nu föres i lifvet ut,
allt starkt och allt skönt uti djupet gömdt
skall växa i ljus till slut.




Till storms mot vantro!  Till storms mot våld!
Till storms emot list, emot nöd!
Uti tusen år var den fattige såld
och han såg ingen morgonglöd.

"Nu dagas det, bröder, det ljusnar i öst,
till arbetet låtom oss gå!"
Där frihetens genius höjer sin röst,
där skingras oss dimmorna grå.

Och från denna vår stad, ut till städer fler,
där man kämpat ren många år,
går ett broderskapsband som oss styrka ger
och en bro mellan själarna slår.

Ty vi känna hvarann, vi som lidit och blödt
uti slitets och öknens sand,
och hvad pänningens välde sköflat, förödt
skall få växt efter luttringens brand.

Så låtom oss svärja, svärja i dag
då vår makt fyller femton år,
att enigt oss rusta till slag efter slag
tills rätten som segrare står.

Att vi fått samlas som rättens makt
det gifver dock ansvar också
för det stolta verk, som blef på oss lagdt,
och ingen får tvekande gå.

Vår lön blifver välfärd och mänskligt lif
och lyckan som kampen ger
och rosiga kinder för barn och vif
och hopp och dådlust och mer.


(1900)




VI BYGGA.

Vid Föreningen Folkets Hus' i Stockholm fest.


Vi bygga i glädje, vi bygga i sorg,
vi bygga för framtida lycka.
Vi resa i höjden ett fäste, en borg
mot allt som vill släktet förtrycka.
Att redlighet trygga
vi bygga, vi bygga.

Vi bygga i strålande sommarsol,
vi bygga i vintertider.
Förbrödringens ande från pol till pol
skall breda sig ut omsider.
Att broderskap trygga
vi bygga, vi bygga.

Vi bygga när hatet piskar upp skum,
när fattigmans talsmän jagas,
vi bygga när hatet för fred gifver rum
och kanske det börjar dagas.
Att friheten trygga
vi bygga, vi bygga.

Vi bygga då makten tager tribut
och pösande dryghet ära.
Och om en förståelsens hand räckes ut,
vår möda med fröjd vi bära.
Att likställdhet trygga
vi bygga, vi bygga.




Vi bygga när hungern bleker vår kind,
vi bygga i goda tider
då allting fröas och susande vind
himmelens håfvor sprider.
Att välstånd betrygga
vi bygga, vi bygga.

Vi bygga när råhet och okunnighet
hota att eländet öka,
vi bygga när uti all blygsamhet
trälarna börjat söka.
Att upplysning trygga
vi bygga, vi bygga.

Vi bygga för allt, som är vänt på vår jord,
för allt hvad de ädle tänkte,
som gafs oss till lärdom i handling, i ord,
där mandom sin lifskraft skänkte.
Att mänsklighet trygga
vi bygga, vi bygga.


(1900)



PÅ TJUGUÅRSDAGEN.

Till Stockholms skrädderiarbetareförening.


Det skall komma en dag, då man letar
uti gulnade protokoll
för att söka den gryende början
som gjordes från arbetar'håll --
som gjordes af längtan till bättre tid
då de svultne lärdes att gå i strid.

Och mycket som nu synes ringa
för oss, som stå nära inpå,
torde då blifva uppmätt historiskt,
att minnas då seklerna gå.

Er förening står nu vid sitt tjugotal,
men mången framgång är nådd;
dock hvem mäktar ana den växt som en gång
skall spira ur Eder sådd?

I frihet och kraft skall det växa opp
ett släkte ur trälarnes klass,
i finhetsdager och framtidshopp
och fritt ifrån träldomens lass.

I leende sol, i blomster och sång,
så hafva oss siare lärt,
skall det lefva ett lycksaligt släkte en gång,
sedan sorgerna länge ha tärt.




Då vi stå såsom likar i vetskap och makt,
då ingen tigger om bröd,
då icke ett fåtal allt under sig lagt
medan massorna kräla i nöd.

Då kunskapens portar för alla slås opp,
då mänska och fin blifver ett,
då de andliga krafternas segerlopp
plöjer vidder som än' ingen sett.

*

Er förening har byggt i början med
på vägen som leder dit.
Ett tack därför till hvar kämpe som stred
och skänkte sin kraft, sin flit.

Det verket skall mätas rättvist en gång
då släktet tillbaka ser
på vägen som ofta var tung och lång
men då icke trampas mer.

Må lycka och framgång följa alltjämt
i eder förenings spår,
med ökad sammanhållning och kraft. --
Ett hell till de tjugu år!


(1901)


IN MEMORIAM


TACK FÖR GOD VAKT!

Vid Edmund Lindborgs bår.


Man talar ofta i upprörd ton
om valkiga näfvens kult
och om barbarernas invasion
vid nästa stora tumult,
man säger: "de skaror, som rycka fram,
de vilja kulturens död,
de vilja dra ned i smuts och skam
hvad vi vunnit i strid och nöd.

Hvad skönt vi äga, hvad stort och godt
det vilja de trampa ned,
vandalisera och hopa brott
och höja råhet till sed."
Man misstro hyser och misstro sår
mot nya idéernas män
och olycksöden och ve man spår
och varnar och varnar igen.

Och likväl finnes så mången vän
till bildning, kultur och ljus
bland tunga mödornas kvinnor och män
i de ringes torftiga hus.
Den fattige ligger sitt långa lif
och längtar till dager opp,
i smuts, elände och slit och rif
är ljuset hans enda hopp.




Och samlas tio och samlas två
att börja en räddningens färd
nog blir det första de tänka på:
hur lära känna vår värld?
Och vidgas ringen med fler och fler,
de samlas i allvar och lek
och lägga ej förr sin möda ner
än de fått ett bibliotek.

Du vän, som gått, har vårt tack förtjänt
för det du detta förstod,
och än mer tack för det ärligt du ment
när mången hycklande stod.
Du visste, den kunnige blir ej träl,
du visste, kunskap är makt,
och du gaf din flit för de mångas väl,
därför, tack för din goda vakt!

Vi skola vidare framåt gå
mot framtid, härlig och ljus,
mot en tid då mänskor hvarandra förstå
och låna sanningen hus.
Då skall det bli slut på nesa och skam,
då skall det gå upp till sist
att ej som vandaler vi ryckte fram,
men som kännande väsen förvisst.


(1894)



TACK!

Vid C. O. Petterssons grift.


Hvad hjärtat känner kunna ord ej tolka,
du gode kämpe, vid din öppna graf,
af sorg och saknad väller sinnet öfver,
det var så mycket ädelt du oss gaf.

Af hjärtat tack dock för all ospard möda,
för all din trofasthet, din trägna flit,
du rest dig själf en vård i våra minnen
så stark som om den danats af granit.

Och fast du mer än andra pris förtjänat
du tänkte aldrig på att kräfva det,
men kunna vi ej löna dig med annat
vi vilja söka gå i dina fjät.

Det veta vi att du så gärna ville,
för dig som oss var nya tiden kär,
ditt lifsmål var att få oss med på vägen
som mot en ljus och lycklig framtid bär.


(1896)



VID JOHANNES SUNDINS GRAF.


Du tydde vår längtan, du stred vår strid,
du kände med våra sinnen,
du visste att lifvet ej tillstädjer frid,
du dådfull oss hjälpte, men gaf därvid
en del af ditt lif för oss alla.

Den nya tiden förtunnar blod
och pinar mänskliga hjärnor,
en hydra suger vår lust, vårt mod,
släktet dör ned inför guldets stod
och tankens kraft blott kan rädda.

Men tanke på höjderna räcker ej mer,
den måste till dalarne spridas,
och först då den nedtyngde trälen ser
och mäktar ge prägel åt det som sker
kan släktet hoppas få lefva.

Det såg du, broder, haf tack därför
och för allt du verkat och manat,
den ande du tjänte ej mera dör,
det sörja re'n tänkande bröder för --
hvad du ville förvisso skall lefva.


(1896)



TILL FREDRIK STERKYS MINNE.


Åter var det brytningstid på jorden,
frälsningstanken kom med nya bud,
och de skuro gällt de nya lösenorden
emot maktens ränker, guldets gud.

Allt det gamla hördes korsfäst ropa
och ett haf af smädelser och hån
kom med raseri att slå tillhopa
öfver hvarje nya tidens son.

Makten skärpte sina svärd och lansar,
ondskan slöt med dumheten förbund,
våldet sprängde fram i järn och pansar
fram till mord i rättens offerlund.

Intet ansågs så bemängt med satan,
intet så i grunden antikrist,
så föraktligt, höljt i smuts från gatan
som att våga vara socialist.

Att då stiga fram med öppen panna
kräfde mod hos mödans barn också,
låt oss därför uti minnet stanna
vid en man som gjorde mer än så.

Fredrik Sterky, du steg ned i leden
till att hjälpa uti andras nöd,
för de fångne svor du frihetseden
och du afstod gladt ditt öfverflöd.




Du har kämpat, du har tänkt och stridit
så som om det gällt din egen sak,
våra vedermödor med du lidit
under spe från salar och gemak.

Man har också sökt dig misstänkt göra,
letat efter dåliga motiv,
som om dåligheten lät sig störa
sen den lyckats få ett makligt lif.

Vi, som med dig fröjd och möda delat,
vi vårt vittnesbörd dig ge försann,
att du alltid blott det bästa velat,
att du var en andens riddersman.

Och det högsta människan kan gifva
visste du att utan tvekan ge,
äradt är och skall ditt minne blifva
ty du gaf dig själf för en idé.

Tack du broder för ditt varma sinne,
tack för all den kraft hvarmed du stred!
Du skall lefva uti folkets minne
såsom en som hjälpt och lidit med.


(1900)



TILL VÄNNEN ZETA.

Vid K. M. Ziesnitz' död.


Du föll i en lycklig timme, broder och kämpe god,
purpurmolnen på himmelen brinna.
Natt var det ännu länge, då först uti kamp du stod,
men mången seger hjälpte du oss att vinna.
Den varma drömmen du drömde
re'n börjar verklighet bli,
mot bättre, sällare tider
snart ligger oss vägen fri.

Dock ville vi gråta, broder, högt uti smärta och nöd --
hvi gick du ifrån oss i hetaste striden?
Vi hade så väl behof af din styrka, din stridsmannaglöd,
ty än är det långt till segern och friden.
Vi kunna så svårligt fatta
att du icke längre är vår,
och snyftningen kväfver oss rösten
vid din allt för tidiga bår.

*

Tack för hvad godt du ville,
tack för din lust till strid!
På stridernas fält skall det mogna
frukter i sommarens tid.


(1901)


