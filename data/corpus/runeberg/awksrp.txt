
 SPARSAMHET
 OCH KRIS

            KAN SPARSAMHET RÄDDA
            PROLETARIATET?

                       AV

              ATTERDAG WERMELIN

 FEDERATIVS FÖRLAG — STOCKHOLM
Stockholm

TRYCKERIAKTIEBOLAGET FEDERATIV

1934

Sparsamhet och kris.

   Det var någonstädes i Norge en man, som skulle rädda
arbetarna ur deras betryck. Han satte sig ned och skrev ett
upprop, som han sedan lät trycka och i tusentals exemplar
utdela bland den arbetande befolkningen. Se här en provbit
ur aktstycket, vars titel är: ”Arbetare, vill du bliva oberoende?”
”Om du det vill, så kom ihåg, att det finnes endast ett
—   ett villkor för att lyckas. Och det villkoret är:
Förbruka aldrig hela din inkomst. Spara därför varje dag
och lägg av 5 eller 10 öre. När det sparade växt till 1
krona, så sätt genast in det på sparbanken.”

   Efter att på ett åtminstone för honom själv
tillfyllestgörande sätt ha bevisat, att en arbetare, som förtjänar 2
kronor om dagen, bör kunna lägga av 10 öre av sin
dagspenning, fortsätter räddaren:

   ”Du kan alltså varje dag lägga av 10 öre av de 2
krororna. Men, säger du, detta blir dock ingen summa, som
det är något värt med. Jo, månaden har 30 dagar, 10 öre
om dagen är alltså 3 kr. i månaden, d. v. s. 36 kr. om året
eller på 10 år 360 kr. Sätter man nu efter hand in
beloppen i sparbanken, så stiger summan med räntor till mer
än 400 kr., och håller man på 10 år till, så får man 1,057
kr. 84 öre.”

   På detta sätt går mannen på i ullstrumporna och
adderar. Vad som till en början kan sägas om detta sätt att
lösa arbetarfrågan är, att det är åtminstone ledigt och
nonchalant. Hela problemet inskränker sig till att summera
ett antal imaginära tioöringar. När det är gjort, ser denne
ekonom i ett nu med fjärrskådande blick varje arbetare
förvandlad till kapitalist.

   Det finnes endast en sak att invända häremot, den, att
arbetarekapitalisterna i verkligheten bli lika imaginära som
hela räkneexemplet. För inbillningen figurera de visserligen
så feta och trinda som prostgubbar på landet, men tar man
och känner dem riktigt på pulsen, skall man få se, att de
samtliga reducera sig till en simpel dalkarl.

   Emellertid lyckades det att slå den masen i en hel del
gott folk av det mindre djupsinniga slaget.
Tidningsredaktionerna från Ystad till Haparanda slöko honom okokt.
Norrmannens kapitalbildande tioöringar ha gått igen i den
svenska pressen så länge och så envist, att man väl kunnat bli
led vid dem, utan att därför behöva vara norskätare. De
hålla för övrigt -— efter vad jag tror — ännu på att spöka
här och där i landsändarna.

   Det är naturligt i vår av partier upprörda tid, att varje
tanke- och föreställningsriktning (exempel av det senare
slaget: religionerna) har sin metod, varmed den vill lösa
samhällsspörsmålen.

   Näst religionen är intet salighetspatent så utpuffat som
sparsamheten. Både de reaktionära och de liberala ha denna
universalmedicin för ett sjukt samhälle. Endast socialisterna
rycka hånfullt på skuldrorna åt denna hemmagjorda kur, i
vilken de se ett nytt bevis på sina motståndares oförmåga
att betrakta de ekonomiska förhållandena från en allmän,
samhällelig synpunkt i stället för en inskränkt och individuell.

   Spara! — Det är som man ser ett gott råd, en gåva av
det slag, som icke innefattar något offer för givaren.
Redan detta gör den misstänkt. En sådan skänk kan komma
från en jesuit, som gör geschäft i falskhet och ler i smyg
över att han blir trodd, över att massan ej märkte det
ihåliga ljudet i hans röst. Denna lösen kan accepteras av den
rike mannen, som vill sitta i ro vid den egyptiska köttgrytan
och som, om han det får, ej har en tanke för folkets nöd.
Lojheten, som gärna vill ha lugnt samvete i avseende på all
nöd i världen, all denna nöd, som den ej vill röra ett finger
för att avhjälpa, kunde aldrig få mottaga ett trösterikare
ord än detta: ”Spara, proletär! Dina lidanden bero på
dig själv; du kunda ha sparat”.

   Sparsamhetsrådet är bland dem, som det är avsett att
hjälpa, i allmänhet ytterst impopulärt. Och det är föga att
undra över: man får erkänna, att det ligger en egendomligt
älsklig filantropi i detta, att råda dem, som komma och
klaga över sina umbäranden, att hjälpa sig genom att umbära
ännu mer. Det slag av människor, som, att döma av det
bifall de erhålla på folkmöten, mest uttrycka den stora
massans önskningar, och vilka man vanligen med en anstrykning
av förakt benämner agitatorer, svara som oftast på talet om
sparsamhet med en fråga: hur skall arbetaren kunna spara
med den svältlön han erhåller? Utan att på minsta vis
förringa styrkan av detta argument, vill jag dock uttrycka den
mening, att ”agitatorerna” skulle kunna svara på ett sätt,
som för deras motståndare vore betydligt mera dräpande än
detta. Anhängarna av sparsamhetsteorien kunna för att
styrka sitt påstående hänvisa på åtskilliga exempel av, att
en person från att tillhöra de egendomslösas klass genom
omtanke och sträng ekonomi bragt sig upp i de ägandes. Alla
dessa exempel försvaga uppenbarligen styrkan av det bevis,
som hämtas från talet om arbetarens svältlön. Detta tal är
sålunda, ehuru sant i och för sig, icke tillfyllestgörande.

   Antag att vid ett skeppsbrott hundra människor kämpa
för sitt liv i vågorna, och att en enda planka flyter omkring
bland dem. Om en av de skeppsbrutna lyckas svinga sig
upp på plankan, så blir han räddad; men om alla haka sig
fast vid den, så går den till botten med dem alla. Det
förhåller sig på samma sätt med sparsamheten. Den enskilde
kan av sin förtjänst avsätta en del för framtiden och på
detta sätt skaffa sig en samlad skatt, som kan ingå i
produktionsprocessen och förvandlas till kapital, d. v. s. tid
efter annan utan att minskas lämna en avkastning, ett
mervärde. Men detta är allt under förutsättning, att han genom
dess innehavande befinner sig i en undantagsställning.
Kapitalet är ett privilegium, och ett sådant kan icke åtnjutas
av alla. Ett samhälle, där alla äga ett kapital, är en
motsägelse. Tänkbart vore blott ett samhälle, där alla ägde en
samlad skatt, d. v. s. en fond, som i avseende på årlig
avkastning vore precis lika litet givande som det guld en
armenier nedgräver i innersta hörnet av sin koja. Denna fond
bleve sålunda för ägaren icke en produktionsfond, utan en
konsumtionsfond, vilken vore stadd i försvinnande från
första ögonblick ägaren använde en del av den för sina behov
eller med andra ord: från första ögonblick han ville börja
njuta lönen för sin avhållsamhet under den föregående tiden.

Om en arbetare av sin lön varje vecka satte in en krona
på sparbanken, så finge han efter åtskilliga år ett kapital
av t. ex. 10,000 kr., vilket gåve antag 500 kr. i ränta. Men
om alla arbetare, d. v. s. massan av folket, samtidigt hade
gjort lika stora insatser, månne alla dessa kapital — låt
vara att de stigit till 10,000 kr. — även då skulle giva ett
årligt utbyte av 500 kr. Den som tror detta måste stanna
inför ett stort frågetecken, på vilket intet svar gives; när
alla åtnjuta ränta, vem är det då, som betalar den? Eller
med andra ord: räntan är till sin natur en inkomst utan
arbete; då alla åtnjuta inkomster utan arbete, vilkens arbete
är det då, som giver upphov åt dessa inkomster?

För att flytta frågan ur det skenbaras' värld in i det
reellas: penningen är blott de ekonomiska förhållandenas
fenomen, deras overkliga återspegling. De inkomster, som i
denna fenomen värld åtnjutas utan arbete, måste i den
verkliga världen motsvaras av produkter, som frambragts eller
tillägnats utan arbete. Att dylika merprodukter kunde
skapas åt var och en utan arbete är en naturlig omöjlighet. Det
kan endast tänkas under förutsättningen av ett samhällsskick,
en värld, där naturen själv med alla dess krafter är så pressad
i människans tjänst, att den utgör likasom en enda
automatisk maskin, en mekanism, som utan människans åtgörande
lyder hennes vilja samt producerar allt vad hon behöver.
 Denna tanke innebär ingenting mindre än att hungern själv
 skulle producera föda, kölden själv kläder o. s. v., medan
 alla händerna lågo i kors och dåsade av i sysslolöshet —
såsom kapitalister kunna få göra. Samtliga människohänderna
 kunde få vara räntetagare, endast under förutsättning, att
 de i naturkrafterna hade ett arbetande och trälande
proletariat, vilket de fingo skinna på samma sätt som räntetagare
 nu skinna det levande, personliga proletariatet.

   Men tyvärr leva vi ej i en dylik trolldomsvärld, och
sparsamhetsivrarna kunna ej skapa oss en sådan. Därtill äro
 deras förtjänster av en alltför negativ art.

   Men så länge de ej hava skapat oss en dylik värld, blir
 räntan till sin natur ej blott en inkomst utan arbete, utan
 ock en rättslig titel till erhållande av en andel i andras arbete.
 Det är då klart, att individernas strävanden att förvärva sig
 dylika rättsanspråk på varandra — vilket just var meningen,
 när de togo sig för att spara ihop till ett kapital — måste
 —  om de lyckas lika för alla — fullkomligt neutralisera
varandra. Om ni står mitt i en folkhop, kan det visserligen
 lyckas er att höja er upp på de övrigas axlar, så att ni
 kommer ett par fot från marken; men om det uppstode en
 allmän strävan i hopen att höja sig upp på varandras axlar,
 skulle väl hela massan därigenom kunna lyfta sig en enda
 tum från marken? Svaras det nej härpå, skall man icke
 sedan komma och predika för folket, att alla och en var
 kunna genom sparsamhet skaffa sig ett kapital. Att tala
 till den stora massan om sparsamhet såsom kapitalbildande
 är ett hån. Sparsamheten kan i detta syfte blott tjäna ett
 fåtal kapitalistfrön, ty den liknar ett hantverk, som kan
drivas med fördel endast så länge konkurrensen inom detsamma
 ej blir för stor.

   Jag talade nyss om ett samhällsskick, där var och en ägde
 en samlad skatt, en konsumtionsfond, vilken visserligen ej
 kunde i likhet med ett kapital förvärda sig, men som dock
 vore något att ösa ur. ”Förvärda” låter främmande på vårt
 svenska språk, men det kommer sig blott därav, att vi ännu
ej äga någon nationalekonomi (endast professorer däri).
Betydelsen av ordet är mycket enkel: att kapitalet
”förvärdar sig” uttrycker blott, att det äger förmågan att utan att
uttömmas tid efter annan lämna en reveny, såsom ränta,
kapitalvinst o. dyl. Kapitalet liknar en brunn, ur vilken man
kan ösa ideligen utan att den sinar.

   Om sparsamhetsivrarna åtminstone kunde åstadkomma ett
 samhälle, där var och en ägde en konsumtionsfond! Detta
 borde de kunna, ty de äro ju i besittning av en så probat
 metod till ”ackumulation”.

   Och i själva verket, de kunna det. Om sparsamhetsivrarna
 lyckades genomdriva tillämpningen av sina teorier, skulle vi
 få ett dylikt samhälle; men tyvärr! — resultatet bleve ändå
 inte mycket att hurra för. Detta samhälle, där var och en
 ägde en samlad ”skatt”, borde vara rikt som ett Golkonda,
 och likväl skulle folk dö av svält där, dö som flugor lika
 ohjälpligt, som om de ej hade något annat än ädelstenar
 att tugga på.

   Sparsamhet innebär minskning i konsumtion, minskad
efterfrågan på förnödenheter. Den minskade efterfrågan
tvingar till inskränkning i produktionen. Om ni köper en rock
 om året i stället för två, så har ni inbesparat kostnaderna för
 en rock, och detta enstaka fall betydde intet för
produktionen. Men om alla sleto på en rock hela året, så vore det
 endast möjligt att med vanlig profit producera hälften så
 många rockar som ifall massan av folket köpte två nya rockar
 om året.

   Förloppet av det sparsamhetsexperiment, hela folket
företagit sig, skulle, närmare eftersett, bli följande: en massa
 penningar, som nu användas till konsumtion, skulle strömma
 in till bankerna. Härifrån bleve de naturligtvis utlånade
 igen, vilket ginge bra till en tid; men så kom ett bakslag,
 det är ej svårt att säga varifrån: den minskade
konsumtionen hade tvingat till inskränkning i produktionen. Den
minskade produktionen hade mindre behov av bankernas
förskott. Penningarna skulle få ligga orörda. Och tror man,
 att de skulle yngla av sig själva, medan de lågo där, i
bankens kassavalv? De kunde för övrigt gärna få göra det:
om varje silverkrona födde en 10-krona av guld, varje
10-krona en hundralapp, bleve väl depositörema därför rikare?
—   Den som tror det besitter på pricken samma ekonomiska
vishet som den kvinna i Oskarshamn, vilken anlade
mordbrand och tyckte, att det gjorde ingenting, ”ty det fanns så
mycket penningar i brandstodsbolaget”.

   Ser man en smula djupare, förstår man, att då bankerna
ej kunde få sina kapital utlånade för att understödja någon
produktiv rörelse, kunde de faktiskt ej göra dem
fruktbärande, hur ivrigt de än bedreve myntnings- och
sedeltryckningsverksamhetema. Under dessa förhållanden skulle
svårigheten att få kapital placerade ha till följd, att räntan vore
stadd i ett ohjälpligt sjunkande, för vilket ingen annan gräns
funnes än noll. Det behöves ej mycket skarpsinne för att
inse, att detta endast vore en omklädnad för det förhållandet,
att hela produktionen befunne sig i lägervall, att arbetet vore
förlamat, att ingen profit gjordes. Penningen är det
ekonomiska tillståndets gyllene omklädnad. Utfällningarna i
penningmarknaden, räntan, äro dess termometer. Om ni, då
denna närmade sig fryspunkten, nollpunkten, lyfte på den
gyllene dräkten, skulle ni därunder finna en kropp i
stelkramp, sammandragen av köld, stillastående, död.

   En kris! — Ja, det skulle vara en kris, mot vilken den
nuvarande vore en barnlek, ett betryck på näringslivets alla
områden, som vore förfärligt. Köpmannen finge ingenting
sälja, följaktligen måste han minska sina omkostnader, hyra
mindre lokal, avskeda sina biträden o. s. v., men det
stannade ej därvid: han måste också minska sina rekvisitioner,
och nu ginge bakslaget vidare till fabrikanten. Denne
mottoge inga order, följaktligen måste han minska sin drift,
avskeda sina arbetare. Och dessa, vilka som bäst gingo på
och sparade och sparade, hade snart ingenting att leva av.
Härmed hade stoppsignalen med en stöt för varje länk,
liksom när ett järnvägståg bromsas, genomgått de ekonomiska
utbytenas hela ringked samt återkommit till utgångspunkten.
Eländet vore komplett. Arbetarna, som i enlighet med vad
”räddaren” bevisat för dem i uppropet, trott att det inte
fanns en dag, då de ej kunde lägga av 10 öre, fingo snart
se, att det kunde komma en sådan dag, om icke förr, så när
de ej längre förtjänade 10 öre. Och då återstod det dem
ingenting annat än att åter ta ut sina depositioner och börja
konsumera igen (sluta upp med sparandet!) för att åter få
produktionen i gång.

   När den ekonomiska termometern, räntan, närmade sig
 nollpunkten, då vore sparsamhetsivramas Golkonda i
antågande. Var och en ägde en bankdeposition eller ett belopp
 på ett eller annat sätt investerat; men det hade förlorat
karaktären av ett sig förvärdande kapital samt vore stelnat
 till en skatt, en glänsande rubin, kall, livlös, utan must som
 den. Det drömda Golkonda ägde ej karaktären av yppig,
 överflödande rikedom utan av ett absolut utsinande av alla
 hjälpkällor.

   Dit hade sparsamhetstaktiken fört folket, dit denna
ofelbara ”ackumulation” av oerhörda förråd. En präktig
illustration till den gängse föreställningen om sparsamhetens
produktivitet, dess förmåga att alstra ett mervärde, ränta, som
ju endast är en ”billig sparsamhetspremie”. Här hade
sparsamheten i stället förstört mervärdet.

I ivern att lägga sedel till sedel, att packa ihop dem i tjocka
buntar hade man tvingat arbetet att stå still.
Papperslapparnas fria och raska cirkulation var hävstången för
produktionen, och när man låste in den hävstången i ett dyrkfritt
valv, hade hela mekanismen rullat tillbaka som en sten. Det
är sant, man hade fått högar av guld, hela hästlass papper,
man hade ”ackumulerat”, men den naturliga rikedomen hade
undandragit sig den ackumulationen. En full mjölbinge får
man genom att mala och tröska, icke genom att sluta upp att
göra det. Den naturliga rikedomens liv är arbete. Människan
lever ur hand i mun, lever av sitt arbete. Hon skall icke
försöka göra det av sparsamhet.
Sparsamheten, som hämmar arbetet, produktionen, är
därför i och för sig fördärvlig för den naturliga rikedomen. Om
man icke desto mindre antoge, att under det
sparsamhetsfebern grasserade, den naturliga rikedomens ackumulation skulle
hålla jämna steg med penningarnas hopning i depoterna, så
tillkomme ändock en ny omständighet, som gjorde
sparsamhetens frukter om intet. Rikedomen in natura är ej så
beskaffad som en femkrona, vilken har ett på samhälleligt
avtal beroende värde och således gäller lika mycket ny eller
gammal. Rikedom av det förra slaget frätes i varje
ögonblick av tidens tand. Ville man genom sparsamhet
ackumulera den, i stället för att skapa den ny genom arbete, så
vore man tvungen vidtaga så storartade anstalter för
konservering, att kostnaden därför med säkerhet slukade allt
man sparat in. Sparsamhetsivraren stöter sålunda med sina
teorier på den ena omöjlighetens mur efter den andra. Man
kan gärna vara efterlåten mot honom i diskussionen och säga:
”där var du visserligen fast, men låt oss blunda för det och
ponera, att det står dig fritt marschera vidare”. Han
kommer ändå icke mer än två steg, förrän han åter stöter på
muren.

Nu är det visserligen sant, att ett sådant
sparsamhetsexperiment som det här ovan antagna aldrig förekommit och
aldrig heller skall förekomma i historien. Ett folk, som i
ett plötsligt raptus finge den sanna gnidaredemonen i sig,
skulle ofelbart strypa hela sin industri. Att antaga, det ett
folk verkligen kunde begå ett slikt självmord, vore onödigt,
så framt det ej finnes sparsamhetsivrare, vilka man för en
gång måste ta på ordet för att visa dem, hur absurt de
resonera.

Sparsamhetsivrarna — ordet är för långt, deras rigorösa
åskådning gör det lämpligt att döpa om dem till spartaner
—- spartanerna kunna vara lugna för, att deras teorier aldrig
komma att bliva tillämpade, så att de få tillfälle utöva sina
förstörande verkningar. För det första äro icke alla
människor spartaner, ty det finns några, som äro atenare också.
Och dessa tycka icke om den svarta soppan, utan älska ett
ljust och glatt och skönt liv.

För det andra omöjliggör en allmän sparsamhet eller
snarare ett allmänt hopsparande sig självt, så snart det börjar
praktiseras, och det så fort, att det ej hinner åstadkomma
en verklig stockning i produktionen. Det finnes någonting,
som benämts ”arbetslönernas järnlag”, och som innebär, att
arbetets lön aldrig kan under någon längre tid vare sig stiga
högt över eller sjunka lågt under den av kapitalet köpta
arbetskraftens värde eller dess produktionskostnad. Om nu
detta är att tala som kättaren Marx, så innebär det likväl i
sak precis detsamma som sagts även av de rättrogna
kyrkofäderna t. ex. J. S. Mill. Summan är, att arbetslönerna i
en given tid i ett givet land motsvara nätt och jämt vad
som där anses vara oundgängligen nödvändigt för livets
uppehälle. Om den stora massan av vårt folk i ett nu
angrepes av sparsamhetsrabies, så att med nuvarande
löneförhållanden var och en droge undan en del av sina inkomster
från konsumtionen, så innebure detta, att den stora massan
godkänt att låta sina behov mätas efter en lägre måttstock.
I och med detsamma skulle lönernas aldrig slumrande
järnlag komma i verksamhet. Hur lågt massan än lyckades
nedbringa gränsstreeket för de oundgängligaste levnadsbehoven,
skulle arbetslönernas streck vara i ett oavbrutet sjunkande,
till dess de båda sammanfölle. Detta skulle påskyndas av
den genom minskad konsumtion orsakade minskning i
produktion. Den minskade produktionen kunde ej sysselsätta
så många armar som förut. En arbetslös överbefolkning
skulle uppstå, vilken genom olidlig konkurrens skulle sänka
lönerna. Arbetslönernas sjunkande skulle fortfara, så länge
det allmänna sparandet fortfor. När det sistnämnda vore
omöjliggjort, skulle de förra bli stationära. Att bringa upp
dem igen till deras förra nivå skulle ha sig mindre lätt än
det var att sänka dem. Den stora massan, som tagit sig för
att spara för att förbättra sin ställning, hade sålunda
endast lyckats förbättra den nedåt, och det på ett sätt, så det
nog bleve rikt tillfälle för framtiden till utövande av
spartanska dygder.

Arbetslönernas järnlag verkar i kapitalsamlingens tjänst
emot kapitalspridningen. Om sparsamheten verkligen kunde
åstadkomma vad man väntar av den, så att man finge
bevittna uppkomsten av en massa småkapital hos alla de
sparsamma arbetare, som slöto sig i krets kring ett
kapitalcentrum, så skulle detta te sig som en tendens hos kapitalets
beståndsdelar att sträva utåt mot periferien. Men man har
aldrig upptäckt en tillstymmelse till en sådan tendens.
Tvärtom besitter kapitalet — likasom jorden —
attraktionsförmåga, i följd varav atomerna sträva att samla sig i en
kompakt massa kring medelpunkten medan lagret vid periferien
förtunnas. Det är detta, som gör det så ofantligt ”tunt” med
arbetarnas löner. Kapitalet suger ohjälpligt i sig all deras
förtjänst, till dess intet återstår mer än nätt och jämt vad
de måste ha att sticka i munnen.

Att tro på de gagneliga följderna av allmän sparsamhet
är att tro på kapitaldiffusionen och förneka
kapitalkoncentrationen, d. v. s. förneka alla erfarenhetens rön, alla av
vetenskapen konstaterade fakta.

Då man vill rädda den stora massan genom att ge den det
ofantligt filantropiska sparsamhetsrådet, så är det klart, att
man måste mena allmän sparsamhet. De lyckliga följderna
av partiell sparsamhet vill ingen förneka, men det måste
betonas, att följderna ock bliva partiella. Vid sådant
förhållande har man ej rätt att tala om sparsamhet som en dygd,
vilken för var och en som övar den har sin nödvändiga
belöning på samma sätt som ett sunt könsliv i därav
härflytande hälsa har sin nödvändiga belöning. På sin höjd har
man rätt att för den enskilde framhålla sparsamheten som en
egoistisk klokhetsåtgärd, varigenom han kan höja sig över sin
omgivning. Det kan icke förnekas, att sparsamhetens dygd
för detta betraktelsesätt förlorar en smula av sina kläders
vithet.

   Det har funnits en tid, då sparsamheten var en dygd att
rekommendera för en och var; det var då, industrien var
övervägande huslig, då familjen själv producerade alla
förnödenheter, som svarade mot dess behov. Det var en klok
husmoder, som bestämde, att av det lilla parti talgljus, som
stöptes åt gången, 20 à 30 stycken, fick endast ett eller ett
halvt ljus brännas om dagen. En verklig vinst uppkom för
familjen, därigenom att det lilla förrådet räckte tre eller
fyra gånger så länge som det skulle gjort, ifall ingen
husmoder vakat över dess konsumtion. Men räkna ut den vinst
som skulle uppkomma, ifall vårt folk bleve så sparsamt vid
användandet av stearinljus, att Liljeholmens fabrik tvangs
att stå halva året! Det är ett slags klokhetsregler, som gälla
för en inom sig sluten familj i ett primitivt samhälle med
ett primitivt produktionssätt, samt ett annat slags, som gälla
för ett modernt samhälle med kapitalistiskt produktionssätt,
med storindustri.

Det evinnerliga talet om sparsamhet är blott ett nytt bevis
på, huru långsamt ett ursprungligt föreställningssätt, som
en gång ägt grund i verkligheten, viker för ett nytt, baserat
på helt och hållet ändrade betingelser. Ännu händer det
understundom på landet, att en ko i ladugården får det
s. k. ”villarpaskottet”, men det är blott, emedan det ännu
sitter så mycken stenåldersintelligens kvar i folket. Likaså
fortlever ännu bruket att gå till nattvarden, oaktat det vilar
på ett åskådningssätt, som tillhör medeltiden.

Talet om sparsamhet, som är de liberalas A och O, emedan
det harmonierar så förträffligt med deras föreställning, att
var och en är sin egen lyckas smed, detta tal beror på en sorts
stenåldersintelligens hos de liberala. Det är i själva verket
den liberala stenålderns sista trumf, inte underligt då att det
är så svårt trumfa ut det.

Gent emot flintans vishet stå nu socialisterna som det
moderna vetandets lärare. Och dessa, den nya tidens äkta söner,
brännmärka sparsamhetsflosklerna, som en huskur, vilken
kunde vara god nog endast för de enkla förhållanden, då
läkekonsten ännu låg i knät på äldsta käringen i familjen. I vår
tid förlora huskurerna allt mer sin prestige samt hemfalla
räddningslöst under endera av rubrikerna: vidskepelse och
kvacksalveri.

   I ett samhälle med storproduktion är det inte längre fråga
om, att man ej mäktar producera så mycket, att det ej räcker
till för det befintliga behovet; det gäller i ett sådant
samhälle endast att laga så, att behovet kan bli effektivt, d. v. s.
är förenat med köpförmågan.

   En sådan olycka som hungersnöd, orsakad av missväxt, kan
drabba Kina men aldrig England.  England kan på fjorton
da’r ackumulera så mycket spannmål, som det kan konsumera
på ett år.  Vad som däremot kan inträffa i England är kriser,
en sjukdomsart, som är specifik för det moderna, kapitalistiska
samhället.  En kris är det onaturligaste, som finnes, ty den
är hunger mitt i överflödet, Tantali kval förverkligade.  
Förrådshusen stå fulla men omgivna av en svältande befolkning.  
Behovet är skriande, men det är ej förenat med köpförmåga.  
Konsumtionen är nedbragt till ett minimum.  Det är hårda
tider, heter det.  Samhället är som till hälften strypt och
våndas under greppet av de hårda tidernas järnhand kring
dess strupe.

   Det alldeles egendomliga för kriserna är deras förmåga att
förstöra värden.  Antag att en person äger ett stort järnbruk 
men ej kan få sälja något järn.  Han borde ju vara en
rik man, och dock befinner han sig i det största betryck.  
Antag en annan bruksägare i mindre, låt oss säga, blott 1/10
så stor skala.  Han lyckas avsluta ett fördelaktigt leveranskontrakt 
och befinner sig i en ypperlig ställning.  Den förre
äger produkter, som om man ser efter brukningsvärdet borde
gälla 10 gånger mer än den andres, men olyckan är, att de ej
kunna realiseras som bytesvärde, ej genomgå utbytets dop,
gulddopet.  Allt det arbete, som nedlagts på deras produktion,
är därför gagnlöst.  Värdet är förstört.  Rikedomen slopad,
totalt tillintetgjord.

   På det sättet verkar en kris.  Se på detta fullproppade
magasin!  Man tycker, att det borde representera en hel 
förmögenhet, och likväl är det kanske endast det ihåliga höljet
för en förmögenhet, som just nu håller på att spolieras i grund,
spolieras så djupt t. o. m., att det blir ett stort gapande svalg,
där den stått, ett svalg, i vilket andra förmögenheter instörta.
Krisen består just däri, att den sammandrager
utbytningsförmågan, försvårar tillträdet till det allt förlossande dopet i
guld. Den liknar en indigestionssjukdom, som gör att
samhällsmagen i st. f. att smälta kastar upp de näringsämnen,
som tillföras den, medan samtidigt alla lemmarna förtvina
av brist på föda.

De massor av värden, som krisen förstör, äro säkert lika
oerhörda som oberäkneliga. Krisens innersta väsen är
ingenting annat än bristande konsumtionsförmåga. Frågar man,
varutav denna kommer sig, så ligger svaret nära till hands:
av den fria konkurrensen, som stiftar arbetslönernas järnlag.
Det är denna som nedsätter den stora massans
konsumtionsförmåga till ett minimum.

Så länge människorna samtycka att under den fria
konkurrensens spira dras och slitas om sin välfärd som vettvillingar
i stället för att med gemensamma krafter bereda den, så länge
finns det varken fram- eller återgång ur eländet. Det är och
förblir en evig kastning mellan krisernas ebb och flod.

Då krisen förstör värden, gör den intet annat än slopar en
massa verkställt arbete. Det egentliga slöseriet i vårt samhälle
är slöseriet med arbete, orsakat genom det oreglerade
planlösa produktionssättet. Om människorna icke längre
underkastade sig att vara lekbollar för blint verkande naturkrafter,
konjunkturernas ostadiga kastvindar, utan toge hela
produktionsprocessen i sin hand och reglerade den förnuftigt, det
vore den sanna, räddande sparsamheten.

Att reglera produktionen förnuftigt vill säga att inrätta den
efter det beräknade konsumtionsbehovet. Vad som nu reglerar
produktionen är icke folkets konsumtionsbehov, utan kapitalets
förvärdningsbehov.

”Kapitalets förvärdningsbehov” är en term, som låter
främmande, men den är i alla fall lätt att begripa. Då en kapitalist
sitter med 30,000 kr. i hand, vill han icke lägga ned dem i sitt
schatull och sedan dag för dag ta ut en tia att använda för
sin konsumtion, till dess allt är slut, utan han vill på ett eller
annat sätt placera kapitalet, så att det ger honom vissa procent
—   utan att dock minskas till sitt belopp. Kapitalet vill
frambringa ett mervärde. Detta är kapitalets förvärdningsbehov.

När nu förvärdningsbehovet grasserar riktigt oroligt i
kapitalistens håg, går han omkring som en viss potentat, sökande,
vad han uppsluka må. Och så fort det på något håll öppnar
sig en ljusning, en utsikt ”etwas zu verdienen”, gör han ett
grepp i pungen och slungar ut sin guldkrok mitt framför
fisken mervärde. Nappar det då, varder det i kapitalistens
inre en stilla frid, varom blott den kan göra sig en
föreställning som själv erfarit densamma. Dock blir friden ej
långvarig, ty förvärdningsbehovet är kroniskt. Kapitalisten måste
därför åter ut på fiske. Om det däremot inträffar att inga
mervärdesfiskar simma i farvattnet, så blir kapitalistens guld
vackert liggande i fickan. Mervärdesfiskarna ha alldeles
samma natur som sillen på västkusten. De gå till under somliga
år i stora stim, så man kan ösa dem med skopor; andra år
åter uppträder blott en ensam stänkfisk här och där. När
de uppträda så där enstaka, då är det de ”dåliga tiderna”
inträda. Då är det alla människor klaga över, att det är
omöjligt att förtjäna något. I sådana tider krymper guldet ihop i
depåerna, och som guld är den enda smörja, som duger för
produktionens hjul, så avstannar produktionen. När kapitalet
kan förtjäna någonting, så strömmar det ut i rörelsen; när
utsikt till förtjänst ej finnes, drar det sig ihop. Och allt
efter som det strömmar ut eller drar sig ihop, kommer
produktionen i gång eller avstannar. Här se vi en annan sida av
krisen. Nyss framställdes, på vad sätt den förstör värden, gör
onyttigt det redan producerade; här ses, på vad sätt den
hindrar värden att uppkomma.

Det förefaller efter allt detta en smula kostsamt att hålla
sig med kriser.

Vad som här sagts om värdeförstörelse, gäller emellertid ej
blott om de stora periodiska stockningarna. Krisens såväl
negativa som positiva sida, bristande köpförmåga hos den
stora massan såväl som den därav betingade, jag vill ej säga
överproduktionen, utan onyttiga produktionen, finnas alltid i
det nuvarande samhället. Detta samhälle är sålunda till sin
natur ytterst slösaktigt, i det att det oupphörligt förstör
värden. Värdeförstörelsen pågår endast i mindre mån under den
tynande sjukdomen än under de häftiga anfallen, de egentliga
kriserna. Att förorda ett sådant samhälle anstår minst
sparsamhetsivraren, och det är det absurdaste i världen att, då
man uppmanar individerna till sparsamhet, likväl sträva att
upprätthålla ett samhällsskick, som nödvändigt måste
omintetgöra alla strävanden i dylik riktning, emedan det i och
för sig utgör det vanvettigaste tänkbara slöseri.

Från det socialistiska samhällsskicket äro kriser i följd av
dess natur med nödvändighet uteslutna. Då var och en
erhåller det fulla utbytet av sitt arbete, är det endast ett axiom,
att alla samhällsmedlemmars tillbytningsförmåga, tagen såsom
en enhet, är precis lika stor som massan av de genom deras
arbete åstadkomna produkter. Någonting motsvarande den
bristande köpförmågan eller den onyttiga produktionen kan
således här icke ifrågakomma. Båda måste täcka varandra.

Till sist ännu ett sant ord om det liberala samhället! Detta
samhälle hopar produkter i överflöd, men det sätter flertalet
av sina barn på förknappning, berövar dem förmågan att
tillägna sig det producerade. Förnödenheterna få hellre ruttna
ned i värdeförstörelsens dy, än de få mätta skrikande hunger.
I detta samhälle kan den rike mannens begär efter sina fyrtio
procent sätta produktionen i gång men miljonernas rop på
bröd kan det icke. Detta samhälle, för vilket sålunda procenten
är den enda drivfjädern i allt dess görande och låtande, detta
samhälle har intet modershjärta för sina barn. Det har blott
ett kallt, skrumpet procentarhjärta.

Och därför blir det samhället ej långlivat.


Några ord om författaren.

   Atterdag Wermelin! — kanske har namnet stannat i minnet
hos en och annan äldre arbetare, men för flertalet är det okänt
eller glömt. Den lilla broschyr som här föreligger skrevs för
cirka 50 år sedan — har någon kunnat gissa detta, som nu läst
den för första gången? Är det ej som om den skrivits helt
nyss? Teckningen av det sociala tillståndet, med djupgående
kris och bristande köpkraft är dagens situation.

   Men den teckning av krisernas orsaker som författaren ger,
är dock det mest intressanta. I mitten på 1880-talet, då
Wermelin med logiskt bindande argumentering framhöll, att
produktionen ej blott måste fylla förefintliga behov, utan
behoven måste göras effektiva, d. v. s. de måste förenas med
köpförmåga, då skakade man på huvudet och begrep
ingenting, eller ville ingenting begripa. Nu börjar man förstå och
tvingas erkänna den enkla och självklara satsen. Roosevelts
”Nira”-plan är ju baserad på ett sådant erkännande och i ett
flertal europeiska länder — däribland även Sverge — ha
krishjälpsprogrammen fått utformning utifrån samma synvinkel:
Köpkraften måste ökas, om den lamslagna produktionen skall
få liv.

   Författarens framställning har en logisk skärpa och
klarhet, och på samma gång koncentration, som vittnar om hur
grundligt han genomtänkt de problem han behandlar. Han
har hunnit till en övertygelse som måste givas ord — kosta vad
det ville. För Wermelin betydde framläggandet av den
kätterska skriften hans sociala ställning och utkomst, ja, det är
knappast överdrift om man påstår att han fick plikta för
den med livet.

Axel Danielsson skrev i Arbetet för den 12 november 1887
en artikel med den betecknande rubriken: ”En fördriven. En
episod ur den mänskliga intelligensens historia.” Den handlar
om Atterdag Wermelin, just då på genomresa till Amerika.
Ett och annat ur den artikeln må här citeras.

”Den emigrerande Atterdag Wermelin”, skriver Axel
Danielsson, ”fördriven ur Sverge och på en liten avstickare till Malmö
under vägen till det stora anarkisthängande frihetslandet väster
om den döende europeiska civilisationen var det icke möjligt
att gaska upp sig tillsammans med. Fördriven! heter det
korrekt uttryckt, landsförvisad på samma sätt som systemet
årligen gör med tusental av Sverges proletärer. Här var det
därjämte en litterär proletär som knuffades ut, ett sprängstoff
som ränsades bort i tid, en pionjär i revolutionshären, som
måste desertera, emedan hans ära förbjöd honom att taga
värvning i det läger som har råd att betala sold.

Wermelin hade haft för stor specifik vikt för att kunna flyta
ovanpå i samhället, utan i stället hade han sjunkit. Son av en
präst, som dog i unga år lämnande efter sig en fattig maka
med tre söner att uppfostra, fick han tidigt lära sig livet som
ett krig. Först slogs han med den del av sig själv, som skulle
dräpas, innan den nya människan kunde bli färdig. Detta var
det akademiska övergångsjaget, till hälften latin och romantik,
till hälften osund naturalism. Knappt hade han övermannat
det, förrän han redan var inne i kampen mot samhället. Han
lämnade Uppsala och blev tidningsman. Professor Retzius,
som just då realiserade sitt liberala tidningsideal, engagerade
honom för 100 kronor i månaden. Därmed var han befriad
från de omedelbara brödbekymren.

Han kunde nu på de lediga stunderna följa sina nya
böjelser, och det gjorde han på det sättet, att han icke längre läste
latin och gamla poeter utan socialistisk nationalekonomi.
Språnget från Homerus och lord Byron till Karl Marx var stort,
men han hade gjort det utan att bryta halsen av sig, och den
kärlek, varmed han nu omfattade Karl Marx, var icke mindre
lidelsefull än den han under sin informatorstid ägnat den vilde
Byron.

Det dagliga umgänget med arbetarna dels som referent i
fackföreningarna, dels som medlem i socialdemokratiska
förbundet verkade antändande på den massa av eldfarliga ämnen
varmed hans inre var uppfyllt. En dag kunde han icke längre
hålla kontraktet med Retzius utan talade. Det var i
sedlighetsfrågan, han angrep sjätte budordet och ville jaka där Moses
och kyrkan nekade. Naturens sjätte bud hade i honom alltid
haft en lidelsefull förkunnare, och vid ifrågavarande tillfälle
kunde Carl von Bergens och federationsdamernas närvaro
endast ha till följd, att han bröt med Aftonbladsmoralen.
Därmed var hans tidningsmannabana slut. Redaktionsdirektören
Byxlös, som ville bevara ”homogeniteten” i redaktionen, d. v.
s. uteslutande krukor till medarbetare, gjorde sig nu efter hand
av med honom och till slut gick det så långt, att han icke ens
ansågs värdig att skriva ett mötesreferat till den stora och
ansedda tidningen.

Det var nu jag lärde känna honom. Vi genomlevde
tillsammans vagabondlivet i Stockholm med dess hopp oeh förtvivlan,
dess självmordstankar och dess oförgätligt lyckliga stunder.
Vi levde ofta av samma middagskrischa, rökte ur samma pipa,
älskade samma flicka. För Wermelin var det nu knalt. Att
sitta och skriva socialistiska föredrag och läsa nationalekonomi
inbringar ej mycket, och man blir ej särdeles fet av benig
Adam Smith och osmältbar Stuart Mill. Likväl log han alltid
när han träffade tillsammans med partivännerna och syntes
till det yttre sorglös. På kapitulation tänkte han icke ett
ögonblick, icke ens då, när den siste förläggaren visat honom på
dörren.

Som föredragshållare var han den främste i partiet. Med
sitt första föredrag, som han höll i socialdemokratiska
föreningen, ”Kan sparsamhet rädda proletariatet?” tog han arbetarna
med storm, och han vann snart allas hjärtan och erkännande.
Ingen förstod bättre än han Karl Marx och ingen kunde bättre
tolka honom. Det var också genom Wermelin som Stockholms
arbetare först lärde känna den store mästaren. Två av hans
föredrag äro utgivna i tryck, det ovannämnda samt ”Karl Marx
värdeteori”. Dessutom har han under en tidigare period skrivit
en novell kallad ”Ungdomssynd”, en oklar och halvt romantisk
bok, som dock alltigenom förråder intelligens och passion.
Ämnet har sedan upptagits av Gustav av Geijerstam. Men
Wermelins bok är glömd, blev aldrig ens omtalad med undantag av
ett svinaktigt epigram i Söndags-Nisse och litet mopsglävs i
landsortspressen.

Det var denne man jag nu drack den sista skålen
tillsammans med. Det var en intelligens, som bojkottats av överklassen
och nu måste rymma fältet. Han hade blivit utknuffad därför
att han icke som vi andra kunde begagna armbågarna. Han
kommer troligtvis aldrig mer tillbaka, han är kanske död för
oss, men minnet av Atterdag Wermelin skall likväl fortleva i
mer än en arbetares hjärta, och om aldrig så många glänsande
förmågor växa upp inom vårt parti, skola vi dock icke glömma
denna, som vi låtit rycka från oss.

Och nu har revolutionen i SVerge en tapper man mindre,
arbetarerörelsen i Sverge en vetenskaplig banérförare mindre
—   och Amerika en typograflärling mer.”

Så långt Axel Danielssons teckning av sin väns öden fram
till Amerikaresan. Därutöver är föga att tillägga. Amerika
har alltid varit hårt mot nykomlingar och är nykomlingen
därtill socialist — så mycket värre. Det talades i den lilla
minnesteckningen av Wermelins vän om förtvivlan och
självmordstankar redan i Sockholm, men även om hopp och
lyckliga stunder. I Amerika dominerade blott förtvivlan och
självmordstankar och efter bittra och fruktlösa försök att vinna
fotfäste gav Wermelin upp den ojämna kampen och tog
frivilligt avsked av livet. Inte ens hans anspråkslösa plan att lära
sig typografyrket hade slagit väl ut. Okänd och i ett
främmande land, sökte och fann han döden genom ett hopp från
Brooklynbron.

”Kan sparsamhet rädda den stora massan”, var den titel
under vilken här föreliggande broschyr först trycktes i
Ahnfeldts ”Dagens Krönika”. Sedermera har den utkommit som
broschyr, med den titel som Axel Danielsson omnämner som
rubrik på det föredrag som ursprungligen låg som
manuskript. Som källa för här använda avtryck har använts
Ahnfeldts tidskrift.

– – –

Några utförligare kommentarer eller förklaringar till
skriften torde knappast tarvas. Beträffande det rätt flitigt
använda ordet ”förvärda” ger ju författaren själv
tillfyllestgörande förklaring. Det är ej ett föråldrat uttryck, utan helt
enkelt en språklig nyskapelse, som dock troligen ej accepterats
av någon senare författare.

”Arbetslönernas järnlag” är ett annat mindre vanligt
uttryck, troligen använt som variant av den i äldre socialistisk
litteratur, speciellt av Lasalle, ofta använda termen ”den
järnhårda lönelagen”. Wermelin lägger dock en i viss mån
avvikande mening i sitt uttryck, men även i fråga om detta
uttrycks innebörd torde författarens egna förklaringar vara
tillfyllest.

Golkonda, varom författaren talar, är en stad i brittiska
Indien, med en fästning som tjänat det dubbla syftet att vara
fängelse och skattkammare för dyrgripar som rövats från det
undertryckta folket. Särskilt bearbetades förr diamanter i
Golkonda.

Ett uttryck som torde ha försvunnit ur vårt språkbruk är
”villarpaskott”. Som av sammanhanget där det användes torde
framgå, syftar det på en gammal vidskeplig föreställning om
att människor och djur kunna skadas genom något slags
”trollskott”.

Till slut. De kolossala tekniska framsteg som ligga mellan
författarens framställning och nuet kunde naturligtvis ej
förutses för femtio år sedan. Vid djupare övervägande måste
man dock medge, att denna nytillkomna faktor för
framskapande av ”överflödets kris” ej rubbar själva grunden för de
redan för femtio år sedan framlagda slutsatserna. Överflödet
är huvudsakligen skenbart, bristande köpförmåga hos massan
är alltjämt den verkliga och dominerande orsaken till
världskrisen — den mest förödande som hittills skådats.



