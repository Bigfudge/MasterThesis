EDV. LEHMANN


MYTER OCH SAGOR

PÅ VÄG GENOM VÄRLDEN




STOCKHOLM

BOKFÖRLAGET NATUR OCH KULTUR





MYTER OCH SAGOR

på väg genom världen


För benäget omnämnande
från
BOKFÖRLAGET
NATUR OCH KULTUR





Serien

MYTER OCH SAGOR

utgiven av teol. och fil. d:r

Efraim Briem


MYTER och SAGOR

PÅ VÄG GENOM VÄRLDEN

av

EDV.  LEHMANN

fil. och teol. d:r,
professor vid lunds  universitet

STOCKHOLM

—

BOKFÖRLAGET NATUR OCH KULTUR


Copyright by

Bokförlaget Natur och Kultur

Printed in Sweden

THULE-TRYCK

STOCKHOLM

1925




MYTER




MYTERNA  I  LITTERATUREN

Det fanns en tid, då man trodde på de gamla, gudarna, 
dyrkade dem med offer och bön, hyllade och prisade
dem. Det kom en tid, då man icke längre trodde på dem,
icke offrade eller bad till dem. Men de dyrkades ändå: med
saknad och längtan, ja med hänförelse firade man minnet av
de stora avlidna. Konstens och poesiens kransar hängdes på
deras övergivna altare; i tankarna sökte man förnya deras liv:


Då än er den sköna världen lydde,
ledd vid glädjens lätta rosenband,
festens rökverk edert altar prydde,
sköna väsen utur diktens land.
Då er dyrkan blott var jordens stämpel,
annorlunda voro dagarna,
då med blommor kransades ditt tempel,
Venus Amathusia.

Och då diktens klara rosenslöja
trollande kring sanningen sig slöt,
känslor kändes, som vi aldrig röja,
liv och anda världen genomflöt;
kärlek tände hos natur'n det höga,
för att famna henne se'n som brud:
allt för människans invigda öga
röjde spåren av en gud.

Kring det valv, där nu vår vishetslära
ser ett eldklot mäta våra dar,
körde då med majestät och ära
Helios sin sköna, gyllne char.
Dessa höjder fyllde oreader,
uti trädet stod dryaden stum,
och ur bäcken, krusad av najader,
uppsprang strömmens silverskum.

Ned till jorden såg man gudar svinga
och olympisk höghet lägga av,
Pyrrhas sköna döttrar att betvinga
tog Apollo till sin herdestav.
Mellan mänskor, gudar och heroer

Amor stiftade ett skönt förbund;
honom mänskor, gudar och heroer
hyllade i Paphos' lund.

Sköna värld, var är du? Vänden åter,
I naturens glada blomstringsår!
Sångens trollvärld stundom blicka låter
fram av eder blott ett flyktigt spår.
Fälten tråna tomma och förödda,
ingen gudom i min väg jag har,
av den bild, som utav känsla glödde,
blotta skuggan finnes kvar.

Så klagar Schiller över en försvunnen skönhetsvärld, —
den skönhet, som mytologien skapat, och som präglade allt
vad Greklands konst har alstrat, ja som till och med följde
det grekiska tänkandet upp på dess högsta höjder. Nicander
har, så gott det lät sig göra av en mindre talang, sökt följa den
tyske mästaren i svenska strofer. Men Nicander var icke
den ende på vår parnass, som gav återklang åt de Schillerska
tonerna. Tegnér har gjort det i sitt hälsningstal på vers
till Atterbom vid dennes inträde i Svenska akademien:

Vi sågo ej, men känna dock en tid,
en gyllne tid, då där var knappast strid
emellan diktens bild och verklighetens;
ty blott den sköna världens grundlag var,
och ännu lekande bland blommor kvar
låg vid naturens hjärta mänsklighetens.
Naturen själv, som nu ej lever rätt,
spratt då av liv, och dansande och lätt
sig rörde hennes unga näringssafter;
personligt levde alla hennes krafter
som lekkamrater åt sin mänskoätt.
I öster Eos satt med pupurfanan,
och timmarna sig radade till dans;
men på sin vagn i oförgänglig glans
for Helios och mätte strålebanan
igenom zodiakens sagovärld
och knäppte lyran på sin himmelsfärd.
Och ej blott himlens valv, men även jorden
var utav levande gestalter full.
Varhelst du vände dig, förnummos orden
av världspoemet, diktat för din skull.
Ur lundens toppar nickade dryaden,
dess fibrer levde uti varje stam,
och var en källa sprang bland bergen fram,
satt med sin urna sorlande najaden.

Dig mötte idel fränder på din stig;
i vindens sus, i blommorna, i gräsen
en ande levde, ett besläktat väsen,
ett sagans barn, som tänkte, kände sig
och såg med vänligt öga opp till dig.
- - -
O, diktens brudkväll, sångens jubeldagar!
För er vart mänskligt hjärta måtte slå,
och skaldens längtan lågar upp och klagar:
"O, varför, varför levde jag ej då?
Den gamla härligheten är försvunnen,
förseglad evigt rika sångarbrunnen,
naturen enögd, skönhetskänslan blind,
och rosen vissnat har på livets kind."

Att det är "Die Götter Griechenlands", som klinga genom
dessa strofer, är lätt att se, och samma entusiasm för den
försvunna skönhetsvärlden förnimmes i dem. Men Tegnér
var ändå icke Schiller. Tiden hade blivit en annan, och
även Schiller hade senare kommit på andra tankar.
Romantiken hade upptäckt kristendomens skönhet, och tänkaren och
människan Tegnér kunde ej vara blind för dennas
mänskliga överlägsenhet över de visserligen till formen
fullkomligare alster av den hedniska fantasien:

En ann' betydelse fick mänskligheten,
ett annat mål, ett annat bildningsskick,
ty sprängd var porten till odödligheten,
ett annat hjärta slog i verkligheten,
och dikten snart på andra toner gick,
ej fullt så klingande som förr och klara,
men mera djupa, mera underbara,
ty sanningen,  med blod och offer köpt,
var fäst vid himlen, och det sköna döpt.

När Tegnér ledsagade sin hyllning till Atterbom med dessa
betraktelser över hednisk mytologi och kristna idéer, var det
icke blott av eget behov, utan också med tanke på "den
sångarstolen, där Asaskalden suttit före dig", den stol, som Per
Henrik Ling innehaft före Atterbom, Ling, som icke blott
diktade om Nordens gamla gudar, utan som själv icke var
långt ifrån att tro på dem. Även Atterbom ville
återuppliva de gammalnordiska myterna i den moderna poesien,
och av samma estetiska behov som Schiller klagade han över
gudavärldens undergång:
Ej mera med ljungande hammaren Tor
slår trollen, som dygden förråda;
den Hämnarn, som evigt i höjden bor,
vill forskningen nu oss bebåda:
men känslan som förr än all tanke var
är stum i vår nesas ödsliga dar.

Ej visar sig Bragi från strålande vägg
att fröjda Einheriar sinnen,
ej flätar mer Idun hans sida skägg;
de äro blott skuggor och minnen.
Hans harpa dock lever — vem skulle det tro?
Men dagens klokskap ej vet hennes bo.

Men kristendomen skulle likväl icke ställas i skamvrån
under denna förkärlek för hedendomen — lika litet hos Ling
och Atterbom som i den Tegnérska dikten, som kanske just
därför så tydligt drog fram det kristna i förgrunden. Den
nordiska romantiken ville förena dem båda och ansåg sig
kunna göra det, därför att den icke i främsta rummet tänkte
på den grekisk-latinska mytpoesien, vars antika och hedniska
begränsning var ohjälplig, utan kunde vända blicken mot sina
egna fäders gamla tro, i vilken man trodde sig finna idéer,
som utan svårighet kunde förenas med de kristna. Denna
hopsmältning hade en föregångare i tysken Klopstock, vilken
var lika patetisk i sin Messiad som i sin barddiktning, och
vilken i själva verket gjorde sin Messias till något av en
nordisk heros. Sin egentliga förkunnelse erhöll den
emellertid genom den danske diktaren-prästen Grundtvig, vilken
hade knäböjt vid asarnas stendös i bokskogen, innan han
lärde sig att böja knä framför kyrkans altare och att
återuppliva dess sakrament i församlingens medvetande. Redan
hans äldre broder i dansk diktning, Adam Öhlenschlæger,
hade som ung i en prisbelönt avhandling hävdat, att de
nordiska gudarna bättre lämpade sig för modern behandling i
dikt an de grekiska. Men med Grundtvig lyftes de upp i en
idévärld, varifrån de obestritt kunde härska tack vare den
högre moralitet och den djupare livssyn, som besjälade deras
myter. Per Henrik Ling hyste som nordisk sagoskald
samma åsikt, och Atterbom följde i hans fotspår under sina
försök att mana fram de gamla andarna från skuggvärlden
genom att inblåsa ett modernt kristet-filosofiskt idéliv i dem.

Föga anade de dristiga skalderna på den tiden, att
bryggan mellan Eddan och evangeliet byggts från annat håll
än det, de förmodade: att Baldersmyten och ragnarök,
vari de funno den stora bekräftelsen på nordens andliga
överlägsenhet över söderns hedendom, med all
sannolikhet uppkommit under kristen påverkan; att völvans
spådom, som innehåller ett nordiskt världsdrama, numera
närmast och bäst tolkas som ett motdrag av den döende
hedendomen mot den segerrikt framträngande
kristendomen för att bekämpa fienden med dess egna vapen... hur
mycket mera då icke den kristne Snorres framställning av
den hedniska mytologien som en kristen apologi mot
denna?

Men under den romantiska kristianisering av Nordens
mytologi, som 1800-talets tidigaste diktare fullbordade,
och till vilken själve Tegnér anslöt sig i sin Baldersprästs
halvkristna och halvfilosofiska program, upplöstes efter
hand både det nordiska och det mytiska, och Viktor
Rydberg satte förgäves sitt livs största kraftansträngning in på
att rädda både det urgermanska myteposet och dess ideella
värde. Ingen skulle väl i våra dagar våga störa de gamla
asarnas gravfrid för att skicka ut dem i ett poetiskt ärende
eller att överhuvudtaget prisa den av dem eller av deras
sydliga systrar och bröder befolkade och besjälade
naturen som något härligare än den natur, vars skönhet direkt
ter sig för våra ögon, och vars storhet blott blir så mycket
större, ju djupare vi blicka in i dess underbara byggnad.

*

Denna kännedom om naturen — tillräckligt stor för att
kunna se skönheten i den — hade förefunnits långt
innan romantikerna hittade på att kläda naturen i myternas
dräkt för att förnimma dess levande makter. En man,
vilken läste så djupt i naturens bok som Goethe, behövde —
trots all sin klassicism — intet mytologiskt staffage för
att se dess skönhet; den tedde sig direkt för hans ögon:
Ihr glücklichen Augen
was je Ihr gesehn,
— es sei wie es wolle,
es war doch so schön.

So sen' ich in Allem
die ewige Zier,
und wie sie sich gefallen,
gefällt es auch mir.

Ja, som gammal mästare vänder han sig bestämt mot
hela denna metod, mot hela detta manér. I andra delen
av Faust låter han sin Phorkyas besvara den mytiska
Hermeskören med de berömda stroferna:

Höret allerliebste Klänge,
Macht euch schnell von Fabeln frei!
Eurer Götter alt Gemenge,
Lasst es hin, es ist vorbei.

Niemand will euch mehr verstehen,
Fordern wir doch höhern Zoll:
Denn es muss von Herzen gehen,
Was auf Herzen wirken soll.

Varpå beror det då, att denna dikteriska apparat kom
till användning både en och två generationer efter Goethe?
För att finna ett svar på denna fråga måste man gå
tillbaka ända till den tid, då det första gången blev bruk att
införa den hedniska mytologien som ett konstnärligt
medel i det kristnade Europas diktning.

Denna tid var renässansen, och renässans betyder
pånyttfödelse, förnyelse — nämligen av antikens konst
och vetenskap, enligt en senare uppfattning: av hela
själen, allt det innersta i antiken. Det var den tid —
man betraktar 1400-talet som dess typiska början — då
den sydeuropeiska kulturen, trött på den medeltida
kristendomens abstrakta översinnlighet och frigjord till eget
liv genom arbete och välstånd, med ungdomligt mod
lösslet sig från de kyrkliga traditionerna och sökte en ny
grundval för sitt liv i den klassiska gamla tidens mark.
Denna fann man bokstavligen under sina fötter i Italiens
jord, och ur denna grävde man upp det ena
skönhetsminnet efter det andra. Men man fann den i ännu högre grad
i de många litteraturfynd, som undersökningar i kloster
och bibliotek drogo fram i ljuset, och som grekiska
flyktingar räddade undan turkarnas härjningar. Latinsk och
senare även grekisk poesi, filosofi och historieskrivning
blevo daglig läsning för renässansens lärde, ja för alla, som
ville räknas till de bildade. Man fann i den klassiska tiden
en renodlad mänsklighet, som utan kyrkans hjälp, utan
präster, munkar och teologi hade skapat ett ädelt och
lyckligt liv, och detta liv sökte man nu leva genom att så
mycket som möjligt vända tillbaka till de gamla tänkesätten
och livsformerna.

Med all sin livsfriskhet fick denna nya kultur — som
man kan förstå — en ganska tydlig prägel av imitation,
och detta märktes icke minst i konstens tillämpning av
mytologien. Både i dikt och bildande konst använder
man allt mera dennas motiv och uttryck. Det vimlar av
namn och metaforer, eleganta och ofta lärda anspelningar
på ett mytstoff, som man hämtade från Ovidius'
Metamorfoser eller Hygini Fabulæ, från Virgilius eller t. o. m.
från Homeros, ja från lärda utläggningar av dessa mäns
verk. Det betraktades som en konst att späcka sitt tal
med dessa myter och som ett tecken på bildning att
förstå dem. Till och med i konsthantverket tränger
mytologien ned, och dess ypperste mästare Benvenuto Cellini
kan icke modellera ett saltkar utan att söka uttrycka dess
idé genom det salta havets gudar eller tänka sig en
kvinnas bältespänne utan lekande amoriner.

Boccaccio, vilken som prosaberättare ännu tjusar oss
genom sin behagfulla naturlighet, och som minst av alla
är rädd för att framställa jordiska skönheter i ohöljd
verklighet, var som poet i bunden form själv i hög grad
påverkad av denna nya riktning. Man behöver endast
öppna hans stora dikt La Teseide för att finna, hur den
behärskas av denna enligt våra begrepp dåliga smak. Här
tillkallas genast de kastaliska systrarna, muserna, från
Helikon för att hjälpa honom att dikta. Ej heller vågar
han börja, om icke "den stränge och vilde Mars" samt

"Amors moder, glad att skåda, och hennes flyktige son"
äro närvarande. Även Minerva hämtar han från hennes
upphöjda plats bland gudarna, och han kräver Apollo,
himlen och det salta havet till vittnen under sitt arbete. Hela
dikten svävar i en overklig och till hälften mytologisk
sfär, i det den handlar om tvenne tebanska prinsars
äventyr och deras kärlek till amazonen Emilia. I ett annat
fritt diktat arbete, romanen "Filicopo", blandar Boccaccio
samman kristendom och hedendom på ett mycket
besynnerligt sätt, vilket kulminerar i infallet att låta påven
uppträda som gudinnan Junos vikarie.

Till denna lärda symbolik läggas nu de nya mytologiska
motiven, som diktarna togo upp och fortsatte i antikens
stil. Den italienske humanisten Pietro Bembo
skildrade i ståtliga vers flodguden Sarca, som friade till
nymfen Gårda. Under bröllopsmåltiden, som intogs i en
praktfullt smyckad grotta vid Monte Baldo, förutsäger en
dotter till spåmannen Teiresias, att barnet Mincius skall
födas. Denne blir sedermera i sin tur med nymfen Maja
fader till Virgilius, till vilkens ära skalden avslutar sin
dikt med ett högstämt lovtal.

Även ett berömt drama i den gamla mytstilen kan
renässansen uppvisa. Det är "Orfeo" av den unge
diktaren Poliziano (Angelo Ambrogini, 1454—94), det första
försök, som gjordes i denna genre, och som lyckades så
bra, att det angav den form, vilken senare Orfeusdramer
ända till den berömda operan ha följt. Men här har ännu
den gamla seden bibehållits, att en prologus — i detta fall
guden Merkurius — träder fram och underrättar publiken
om innehållet i dramat:

Nu tystnen, hören vad som är på färde.
En herde namnet Aristeus fått.
Han kärlekseld till Orfeus' maka närde
och, yr av älskogssjuka utan mått,
han, ivrigt följande den, han begärde,
en orsak blev till hennes grymma lott;
ty sökande vid floden hjälp i nöden
hon, stungen av en giftig orm, ljöt döden.
Men Orfeus drog från avgrunden sin maka
med ljuvlig sång, men löd ej given lag;
och hon togs åter från en man så svag.
Se'n ville kvinnors kärlek han försaka,
och döden fick han utav kvinnors lag.

Sålunda sammansmälta tidens båda passioner,
herdespelet och gudasagan, i detta drama med full användning
av den sistnämndas motiv, och vägen är nu öppen för att
hämta fram ämne efter ämne till lyrisk, episk eller
dramatisk behandling och att låta mytologiens och
hjältediktens alla gestalter uppträda som bärare av de idéer, vilka
den konstnärliga viljan önskade giva uttryck åt.

I våra dagar vänder man sig bort från dessa
konstprodukter med ett naturligt ogillande, dikterat av den
moderna smakriktningen. Men det är väl med detta som med
allt annat, som för en tid sättes i högsätet: det bäres av
en inre nödvändighet, som man själv på den tiden icke
hade klart för sig, och som vi fortfarande kunna ha svårt
att ge ett fullt riktigt uttryck åt. Man får härvidlag
komma ihåg, att det under hela denna period gällde att
finna en ersättning för det skolastiska tänkesättets
abstrakta begrepp, dess bibliska fantasi och översinnliga
symboler. Man ville icke blott konstnärligt det åskådliga,
utan också mänskligt det jordiska. Man ville gripa själva
naturen och fasthålla den i tankens form. Men tanken
var icke tillräckligt mogen för att rå med detta, och
"naturen" var ett alldeles för nytt begrepp för att kunna
utnyttjas konstnärligt. När detta i våra dagar låter sig göra,
ha vi icke blott de förflutna århundradenas naturkännedom
och naturupplevelser, utan också en Shakespeare, en
Rousseau, en Goethe bakom oss. Men på den tiden kunde man
knappast tala om naturliga ting, ej ens om rent mänskliga
förhållanden och begrepp, om kärlek och hat, om rättvisa,
tapperhet, vishet, om himmel och jord, om skog och mark
såsom områden av livet och skönheten utan att ikläda dem
en form, som gjorde dem till en levande verklighet, och
som på intet sätt erinrade om Thomas av Aquino eller
Aristoteles. Till denna begreppsvärldens sekularisation
voro de klassiska förebilderna i hög grad användbara och
tillmötesgingo själva det språkliga behovet med uttryck,
som vi själva ännu icke förmått frigöra oss från, så länge
vi säga graciös, erotisk, herkulisk eller rent av hermetisk.

En annan sak är, att den efterföljande rokokotiden drev
detta liksom allt annat till en ytterlighet, där det
överdrivna och det inlärda i lika hög grad avlägsnade sig från
det naturliga. Här blev det uteslutande till prydnad,
vilket förut utgjort en nära till hands liggande tillflykt för
tanken eller den konstnärliga stilen. Allt blir artificiellt
och dekorativt, och mytologien hamnar i takmålningar
liksom herdelivet i den sidenklädda pastoralen. Dikten
blir allegori, och de antika gudarna inflätas såväl bland
pedanternas tanketrådar som i hovjunkrarnas
komplimanger.

Alltsammans var moget för satiren, och karikatyren
uteblev icke.                                              

Under samma litteraturperiod, då Corneille pånyttfödde
det antika hjältedramat och Racine utvecklade den
heroiska stilen till fulländning, skrev Moliére i nära
anslutning till den latinska förebilden sin präktiga
"Amphitryon". Men trots all den värme och värdighet, som han
inlägger i Gudafaderns kärlek till den bedragna, jordiska
Alkmene, nekar han sig icke det mytologiska skämtet att
inleda hela dramat med den kostliga replikväxlingen
mellan Merkurius och Natten, vari han gör gudarnas
sändebud till en jäktad och missbelåten Leporello åt den
gudomlige Don Juan.

Merkurius har tagit plats på ett moln, och Natten
kommer körande genom luften i en vagn, dragen av två hästar.

Merkurius.
Sakta i backarna, min förtjusande fröken; var god och stanna, ty
man önskar er hjälp i ett visst fall, och jag har två ord att säga er
från själve Jupiter.

Natten.
Å, är det ni, herr Merkurius? Vem hade kunnat gissa, att ni satt
där, och i den ställningen!

Merkurius.
 Jo, på min ära, vet ni, jag blev trött på att inte kunna stå Jupiter
till tjänst som han ville i alla hans affärer, och så satte jag mig i
lugn och ro här på molnet för att vänta på er. 

Natten.
Nu skämtar ni, Merkurius, och tänker inte på vad ni säger. Inte
passar det sig för en gud att säga, att han är trött?

Merkurius.
Tror ni då att gudarna äro av järn?

Natten.
Nej, för all del, men man måste komma ihåg att aldrig glömma
gudomlighetens decorum.  Det är vissa ord som bara man använder
dem, så verka de nedsättande på högheten, och som man gör bäst i
att för deras ovärdighets skull lämna åt människorna.

Merkurius.
Det är lätt för er att säga, min sköna och makliga dam, som har
en rullande vagn och två goda hästar, som dra er vart ni vill. Med
mig, olycksalige gud, är det en annan sak, och jag vet inte, hur jag
skall kunna önska skalderna nog ont, som i sin otroliga näsvishet
ha beslutat, att var och en gud skall ha ett särskilt åkdon att färdas
i, då han är ute på tjänsteförrättning, utom jag som nödgas traska
till fots som ett stadsbud. Och ändå är jag, som var man vet, den
ryktbare budbäraren i himmel och på jord åt gudarnas härskare, och
utan överdrift sagt kunde jag verkligen bättre än någon annan
behöva något att åka i på alla mina expeditioner för Jupiters räkning.

Natten.
Ja, vad vill ni göra?  Skalder äro skalder.  Det är inte den enda
dumheten, som man har sett de herrarna begå.  Men jag tycker ändå,
att ni med orätt retar upp er emot dem, ty det är ändå de, som ha
varit nog omtänksamma att sätta vingar på era fötter.

Merkurius.
Ja bevars, men tror ni man blir mindre trött, därför att man kan
gå fortare?

Det är samme Merkurius, som den norske satirikern
Herman Wessel införde på scenen med orden: "Jeg er
Mercurius, — og gid jeg var det ikke!" Men det
avgörande slaget mot den mytologiska stiliseringen har
likväl här i Norden utdelats av hans store landsman
Holberg. Hans Peder Paars, på den tiden det mest berömda
av hans arbeten, är från början till slut en travesti av den
antika hjältedikten och dennas mytiska apparat. Det är
icke blott det, att själva hjälten i boken, bodbiträdet från
Kallundborg inträder på Eneas plats i ett epos, vilket
från sång till sång karikerar Virgilius och tar Homeros 
med på köpet, utan gamla och nya gudar och gudinnor
uppträda på scenen och i kulisserna som stackare och
dumbommar, som uppblåsta narrar och rabiata
fruntimmer med omisskännliga anspelningar på den antika
gudavärldens kvinnoregemente. Oförgätliga för alla, som
bläddrat i den gamla boken, äro de inledande scenerna,
där gudinnan Fama underrättar sin syster Avund om, att
hjälten snart kommer att famna sin älskade, vilket
naturligtvis måste förhindras, varför sistnämnda dam ilar till
vindarnas gud Eolus med den berömda bönen: "Ak, slip
en kraftig Vind og Havet for mig rör!" Och då
denna snygga begäran icke förmår beveka honom,
appellerar hon till hans självkänsla och uppmanar honom
retsamt att avkasta Neptuni ok och visa sig som herre över
havet.

Även det heroiska skådespelet "Ulysses från Ithacia" var
en uppgörelse icke blott med de "tyska komedier", som
det hade till dramatisk förebild, utan också med den
homeriska diktningen och dennas latinska fortsättning. Även
här förekommer ett mytologiskt förspel — denna gång
Paris' dom i rokokokostym och med ett utslag i domen,
vilket bygger sin humor på den dåtida kanslistilen:

"Udi den Sag imellan de 3-de Velbaarne Gudiner
dömmes saaledes: Saasom Juno og Pallas har vægret sig for
at klaede sig nögne og derved udtrykkelig givet tilkiende den
Mistiiliid, de har om deres Skiönhed; Venus derimod,
stolende paa sin retfærdige Sag, har intet villet skiule af
hendes Documenter, som kan tiene til Sägens Opliusning,
men har ladet dem komme til Rettens Kiendelse: Saa
dömmes hun at beholde Guldæblet som den Skiönneste.
Juno og Pallas betaler hende til Kost og Tæring 200 Rdlr.
og desforuden for deres dristige Tale udi Retten 10 Rdlr.
til Christianshavns Kirke."

Mot bakgrunden av Holbergs kraftiga skämt blir
Bellmans lustiga förhärligande av Ulla — "Venus' överfart
till Djurgården" — endast en kokett omskrivning av ett
av de gamla takdekorationernas motiv. Ty man ryckes
mera med av det muntra tempot i själva versen och av
skildringens mytologiska humör, än man tänker på, att det
skulle kunna tjäna som en satir över en dödsdömd stil.

Men dödsdömd var den nu likväl och från alla håll vid
barocktidens slut, icke blott därför att denna genom sina
talrika vridningar helt och hållet hade berövat de antika
motiven deras ursprungliga skönhet, utan också därför att
tidsandan hade vänt blicken och intresset mot en annan
sida av livet än den yta, som gav rum åt dylika
dekorationer. Ty i rokokotidens eleganta stol satt en Voltaire med
rationalismens lekande leende kring munnen, och han läste och
förkunnade den Newton, vilken skapade nutidens
naturuppfattning genom den upptäckt, som möjliggjorde den
mekaniska världsförklaringen. Med gravitationsteoriens
uppställande föll det sista stödet för ett gudomligt
ingripande i den gamla världsbildens stil och därmed i själva
verket också den sista möjligheten för ett mytologiskt
tänkesätt — även om detta, i sin poetiska renässansform,
icke räknat med att tagas allvarligt.

Allvar var emellertid förknippat med den nya
världsbilden, som väckte en helt annan beundran för naturen än
den, som först hade sett gudarnas glada lek, sedan en
gudomlig försyns visa styrelse i denna: nu var det dess
lagbundna storhet, dess osvikliga regelbundenhet, dess inre,
följdriktiga ändamålsenlighet, som hänryckte sinnet och
fyllde tanken med ständigt nya problem. Naturen själv
hade blivit Jupiter, och människan hade blivit hans
Merkurius.

Den mekaniska världsbilden hade emellertid ett fel —
nämligen att den var mekanisk. Och framför allt gjorde
sig denna brist i hög grad kännbar i den poetiska världen,
vilken förut betraktat naturen om också icke som ett
levande väsen så dock såsom befolkad av levande varelser.
Det regelbundna kändes som det maskinmässiga, och detta
i sin tur tolkades som det livlösa, det för tanken eller
snarare för sinnet dödsbringande. Och diktarna, som ju
alltid känna litet mera till livets hemligheter än vi andra,
hade till en viss grad instinktivt rätt. Ty den "natur",
som rationalismen umgicks med, var i själva verket lika
snävt uppfattad som det "förnuft", vilket prisades som
människans högsta organ, och det kan ifrågasättas, vad
denna tid var mest okunnig om: de djup i själen, som den
icke förstod, eller de rymder i universum, som den icke kände.

Reaktionen mot denna begränsning blev häftig, och den
kastade sin kärlek på allt det, som rationalismen hade
föraktat. Intet under att den mytiska världsuppfattningen
åter kunde göra sig gällande eller rättare: den
mytologiska världsbeskrivningen. Detta kunde ske så mycket
lättare, som denna traktan efter att besjäla naturen
sammanföll med en litterär pånyttfödelse av just den del av
den antika diktningen, vilken var fylld av sägner och
gestalter från en mytologisk tid. Den stackars Werther i
Goethes ungdomsdiktning, vilken gick med huvud och
hjärta fullt av den lilla snälla Lotte, gick också med sin
Homeros i fickan och sökte (förgäves) tröst i den mitt
under sin olyckliga kärlek. Båda dragen äro lika
romantiska: den för länge sedan svunna tiden och den
oupphinneliga älskade utövade samma dragningskraft på sinnet.

Med Homeros kom icke blott mytologien i högsätet,
utan därigenom kommo också filologerna till orda. De
ville icke blott tolka den gamla diktens ord, utan också
dess djupare innebörd, och talrika voro de försök, som de
gåvo sig i kast med för att göra denna begriplig. De
voro ju närmast till det — men också längst därifrån. De
sutto med böckerna, men de sutto även fast i dessas
trollkrets. Som goda protestanter voro de vana vid att anse,
att religionen finns i ordet och boken, och som söner till
rationalisterna voro de övertygade om, att det finns en
tankevärld, som skall plockas fram härur. Härtill kom
den litterära förkärleken, den fasta förvissningen om, att
deras käre Homeros var all gudsfruktans begynnelse i den
klassiska världen. Med övergången från den latinska till
den grekiska mytdiktningen var man säker om att ha
kommit till källan och att genom dessa "ursprungliga myter"
kunna blicka in i religionens hemlighet.

Med denna dikteriska utgångspunkt var det en given
följd, att det i främsta rummet var konstmytologien, d. v.
s. de i konstnärlig form utvecklade myterna, som man
räknade med, och Homerosöversättaren Johann Heinrich
Voss, själv både en god filolog och en lycklig diktare,
hade så till vida rätt, som han i motsats till alla
djupsinniga myttolkare framhöll, att myterna egentligen endast
voro att uppfatta som berättelser, som poesi, vilken lika
litet gjorde anspråk på att uttrycka en verklighet som en
idé. Dock förnekade han naturligtvis icke, att
spekulationer såväl över ordningen i naturen som över livets gång
funnos i mytologien, men han ansåg, att dessa
huvudsakligen inlagts i myterna av senare tänkare och icke kunde
tjäna till förklaring av deras ursprung.

Det romantiska släktled, som följde efter den alltjämt
halvt rationalistiske Voss, tog villigt emot hans
framhävande av myternas poetiska värde, men lät sig icke nöja
med hans grunduppfattning. Man ville även i den gamla
mytologien, av vilken man nu också började erhålla
kännedom om den indiska, se ett ursprungligt idéliv från
mänsklighetens barndom — ett betraktelsesätt, som
framför allt filologen Creuzer och filosofen Schelling gjorde
sig till talesmän för. Särskilt Schelling ansåg, att man
här funnit såväl religionens väsen som en ursprunglig,
genial vishet — låt vara blott i aningens form. Dessa
spekulationer stämde alltför väl överens med romantikens
hela andliga riktning och sinnelag för att icke hälsas med
förtjusning av det unga släktledet, och det är i främsta
rummet härifrån som vi kunna härleda den strömning i
den nya diktningen, vilken tog myterna icke blott till sitt
ämne, utan till sin utgångspunkt.

Härigenom kom det åtskilligt mera ut ur myterna, än
dessas skapare i forna tider hade drömt om. Ty
varken deras poetiska innehåll eller deras tankedjup var
ursprungligen anlagt efter så värst stora mått. Men det
dunkel och den formlöshet, som städse råder i dem trots
den ofta avklarade skönhetsformen, har ständigt verkat
lockande på djupsinniga och fantastiska gemyt, och vi
skola nu se, att det icke endast är diktarna, som låtit sig
lockas av sirenen.




HUR MAN TOLKAT
MYTERNA

Det filologiska studiet hade icke blott lett till nya
teorier i det romantiska tidevarvets stil, utan också
banat vägen för antikens egen tolkning av myterna. Visste
icke de gamle bättre än vi, varom det rörde sig? De lärde
mottogo här ett arv, som skulle bli nog så betungande för
dem. Ty antikens lärde hade haft sina egna åsikter om
gudar och myter, vilka icke hade mycket med fromheten
att skaffa, men som man likväl tog för god vara på en tid,
då man icke så skarpt som nu skilde antikens olika
perioder åt.

De mytologiska teorier, som antiken uppställde,
härstamma huvudsakligen från den tid, vilken numera
kallas den hellenistiska, och som sträcker sig från
Alexander den stores sammansmältning av österlandets och
västerlandets kultur till antikens slut. Denna tid var
samtidigt romantisk och rationalistisk, drömmande och
reflekterande. De österländska kultformer, som man lärt
känna, hade alstrat ett religiöst intresse, som brottades med
det gammalhellenska verklighetssinnet, och eftersom det
sistnämnda till på köpet efter Aristoteles' filosofi
präglades av ett behov av att söka förstå naturen och
människolivet, som icke tidigare ägt en dylik makt, låg det nära till
hands, att även de religiösa företeelserna blevo föremål
för förklaringar i sådana fall, där man förut intagit en
mera naiv ställning till dem.

Ty det sistnämnda gjorde man icke längre. Man trodde
icke längre på de gamla gudarna. Men man behöll dem
likväl, dels därför att de nu en gång för alla voro de
nominella bärarna av kultlivet — och detta var i sin tur så
invävt i samhällslivet, att det icke kunde undvaras — dels
därför att den stora massan bland folket fortfarande 
hyllade de gamla åsikterna, vilka det var lättare att operera
med än att avskaffa. Det gällde då att förklara deras
uppkomst på ett med reflexionen förenligt sätt och att skaffa
dem en plats i världsalltet, vilken även den med naturen
förtrogne kunde acceptera. Härvidlag fann man tvenne
— lika rationalistiska — utvägar, vilka kämpade om
herraväldet bland de bildade under den senantika tiden.

*

Den ena av dessa utvägar var den s. k. euhemerismen.
Med euhemerism menas det antagandet, att gudarna äro
gudomliggjorda människor. Denna åsikt har så ofta
förfäktats icke blott under den antika tidens slut, då
Euhemeros levde och vann fanatiska anhängare, utan också
ånyo i våra dagar, att det föreligger anledning att något
närmare omnämna den.

Låt oss se, under vilka omständigheter teorien första
gången uppstod! Euhemeros, en filosof av den
kyrenaiska skolan, levde i början av det tredje århundradet f. Kr.,
alltså under Alexanders efterträdare. Denna tid förhöll
sig i flera avseenden till fenomenet Alexander på samma
sätt som de första decennierna av förra århundradet till
fenomenet Napoleon. Det var icke blott det, att den
glänsande meteor, som man sett komma och försvinna,
ännu länge efteråt efterlämnade en lysande strimma i alla
sinnen och stod som det underbara och det ideal, som
betog en — utan samma smak för det äventyrliga, som
hade drivit den store erövraren till hans excentriska
bedrifter, yttrade sig fortfarande efteråt i en romantisk
strömning, vilken avsatte minnesmärken i det tredje
århundradets litteratur, lika säkert som romantiken blev
den härskande makten i det nittonde århundradets
tidigaste diktning. Man svärmade för hyperboreerna, liksom
Rousseau hade svärmat för söderhavsinsulanerna. Man
trodde sig längst upp i norr finna den primitiva oskuld,
den mänsklighetens rena morgonluft, vilken för länge
sedan blåst bort från den sjunkande kultur, i vilken man
befann sig. Man längtade till fjärran belägna öar, där livets
hemlighet skulle finnas, eller också riktade man blicken
mot Egypten, där man var fullt övertygad om, att
prästernas visdom och mystiska bruk gåvo svar på alla frågor
om gudars och människors väsen.

Men just i Egypten, som nu i mera än ett avseende blev
allt mera tongivande för det andliga livet, hade de
religiösa rörelserna tagit en egendomlig riktning. Den
dyrkan av det kungliga majestätet som en gudomlig makt,
vilken förekommit redan på faraonernas tid, hade skjutits
långt fram i förgrunden under de kloka ptoleméernas
herravälde. Alexander hade som bekant efter förmåga dragit
fördel av den samtida hedendomens benägenhet för
kunga-kult. Hans efterträdare i Afrika behöllo kvar den
religiösa Alexanderdyrkan: den stärkte de grekiska
intressena i Egypten, liksom Ptoleméerna för att stärka de
egyptiska intressena uppmuntrade Serapisdyrkan i de under
dem lydande grekiska städerna. Men även sig själva läto
Ptoleméerna dyrka i rikt mått, och det gick så mycket
lättare att få denna kult till stånd, som den icke blott kunde
stödja sig på en ärevördig religiös tradition, utan även i
själva verket tillmötesgick samtidens religiösa behov.

Man ansåg allmänt, att gudarna voro döda eller hade
förlorat sin kraft, och religiös, som man likväl alltjämt var
trots fritänkeriet, tog man gärna emot de människogudar,
vilka satte sig i de olympiskas ställe.

Det var under alla dessa rörelser, som Euhemeros skrev
sin religiösa roman, och boken har säkerligen blivit så
populär, därför att den avspeglade sin tids älsklingstankar
med icke mindre iver — måhända även med icke mindre
talang — än "Robinson" under adertonde århundradet den
rousseauanska tidens svärmerier. Även här utgör en
fantastisk sjöresa bokens början och slut. På uppdrag av
konung Kassander beger sig Euhemeros ut på en lång
resa. Söder om Arabien, ej långt från den indiska kusten,
landstiger han på en ö, fylld av under och heliga ting.
Människorna leva här icke blott i elysisk oskuld och
elysisk salighet, utan på detta ställe med dess tempel och
heliga lundar ha gudarna fordom härskat som furstar i
mänsklig skepnad. Här levde Uranos, öns förste konung,
tillsammans med Titanos och Kronos, Rhea och Demeter.
Kronos efterträdde honom på tronen, och Zeus växte upp,
okänd av alla, för att sedan undantränga sin fader från
tronen. Det var här, som Zeus, sedan han kommit till
makten, stiftade den första kulten för Uranos och sig själv
och därigenom skapade religionen. Efteråt lär han ha rest
till Grekland, där han dog. Denna gamla tradition stod
skriven på en guldpelare i Zeustemplet och är således fullt
trovärdig. Redogörelsen fann också vederbörlig tilltro, den
uppfattades helt och hållet bokstavligt och hyllades som
den absoluta sanningen. Och det var enbart till
ptoleméernas fördel, ty sedan det nu påvisats, att olympierna blott
voro konungar, som blivit gudar, kunde Ptoleméerna med
större rätt arbeta för sin egen apoteos och som
jämbördiga avlösa de äldre gudarna. Att den tidens fritänkare
vid samma tillfälle erhöllo ett medel att komma till rätta
med gudarna, gjorde icke boken mindre kärkommen i de
litterära kretsarna. Och Euhemeros' bok, som i själva
verket var avsedd att vara religiös och som bl. a. även ville
förhärliga den egyptiska monoteismen, blev icke blott ett
redskap för ateismen, utan betraktades av senare kritiker,
t. ex. Cicero, som en ateistisk skrift.

I den belysning, som man numera kan giva Euhemeros'
verk, och vari det får ett så stort kulturhistoriskt intresse,
minskas visserligen i någon mån dess religionsfilosofiska
värde, eftersom det ju i vida högre grad gick ut på att
skaffa berättigande åt för tillfället rådande kultformer än
att uppleta religionens skapande princip överhuvudtaget.
Den användning, man gjorde av Euhemeros' tankar,
förklarar likväl, att teorien burit hans namn på sin fortsatta
väg genom världen. Deismen under sjuttonde och
adertonde århundradet, vilken i sina religionsfilosofiska
utläggningar lånade så mycket från antikens rationalism,
prövade också euhemerismen, vilken i sin tur ledde till
återupptagandet av läran om Odin som asafolkets furste — och
liknande historier, vilka levat kvar ända in i förra
århundradet.

*

Vida mera spridd i gamla tiden och fortfarande
ingalunda utdöd var en annan — i själva verket också närmare
till hands liggande — myttolkning, nämligen
naturförklaringen.

"Intet är större eller bättre än världen (kosmos) ;
därför måste denna nödvändigt vara styrd av gudarnas råd
och försyn. Men gudarna själva äro de, vilkas kraft och
härlighet vi se: solen och månen, planeter och fixstjärnor,
himlen och jorden och den kraft, som finnes i dessa ting."
Det är ingen mindre än Cicero, som talar, och som med
dessa slutledningar och denna förklaring vill bevisa
rätten att tro på gudarna och en gudomlig försyn. Det har
påvisats, att detta ställe — liksom hela den föregående och
efterföljande utläggningen i hans "De Natura Deorum"
(XXXI) — kan återföras till en grekisk källa, nämligen
stoikern Poseidonios' förlorade verk "Om gudarna". Vi
känna utdrag ur detta under antiken så berömda verk,
vilka löpa fullständigt parallellt med Ciceros utläggning.
Det fanns sju olika upprinnelser till gudatron: dels hade
man gjort himlakropparna till gudar på grund av deras
regelbundna rörelser, som äro orsaken till dag och natt,
sommar och vinter, dels det nyttiga och skadliga, känslor
och lidelser; vidare hittade diktarna på nya gudar och
slutligen gjordes mänsklighetens stora välgörare såsom
Herkules och Dionysos till gudar.

Den sistnämnda av dessa förklaringar står nära den
euhemeristiska, och den näst sista erinrar om Herodotos'
kända yttrande, att Homeros och Hesiodos hade skapat de
grekiska gudarna. Det låg ju också nära till hands att tänka
sig en personifikation av känslor och lidelser som källa till
myterna. Men framför allt lade stoikerna vikt vid den
förstnämnda av dessa mytteorier: att själva naturen och
i synnerhet himlakropparna gjordes till gudar, och för
mästaren Poseidonios blev denna förklaring av stor
betydelse. Även tidigare grekiska filosofer hade gjort de olika
gudarna till naturmakter, men oftast i ren fritänkareavsikt:
för att på ett bekvämt sätt komma till rätta med folktrons
gudar. Stoikerna voro däremot allvarliga män, deras mål
var att uppfostra människorna i moraliskt avseende, men
detta mål kunde icke nås utan religiösa förutsättningar
och en religion som var sanning.  Men sanning kunde
den först bli genom att överensstämma med verkligheten.
Därför föreställde man sig gärna gudarna såsom identiska
med de naturmakter, vilkas övermakt över människolivet
man hade tillräcklig erfarenhet av, och framför allt grep
man med iver efter den astrologiska stjärntron. Man såg
i stjärnvärlden den stora regelbundenhet, vari man fann
den tryggaste borgen för världslivets sammanhang och
eviga bestämmelse. Himlen avspeglad på jorden:
samtidigt bevisande naturvetenskap och övertygande religion!
Från denna trygga utgångspunkt tydde man nu myterna
som redogörelser för naturtilldragelser. Och vilka
utsvävningar en pseudovetenskaplig fantasi här kunde göra,
förstår man, när man betänker, att denna naturförklaring
i själva verket levat kvar under årtusenden. Den sträcker
sig så långt som från de babyloniska kilskrifterna till sista
upplagan av Prellers "Griechische Mythologie".

Redan de babyloniska prästernas berömda astrologi
sammanhängde nämligen med en teologisk rationalism,
som ville ersätta den naiva gudatron med den mera
skarpsinniga stjärntron. Otvivelaktigt uppförd på egen grund
som en arkaisk vetenskap hade denna sammankoppling
av planeternas rörelser och konstellationer med
tilldragelser i människolivet redan tidigt inneburit en befrielse från
det godtyckliga i gudatron, och det blev ett slags
räddning för denna att fästa gudarna vid himmelen och låta
dem ingå i den stora ödeslek, som kallas världens gång.
Att Ishtar var en jordisk fruktbarhetsgudinna, som en
gång begav sig ned i underjordens regioner och avlockade
dödsgudinnan hennes hemlighet var endast en tro och en
sägen, som försvann med den stigande upplysningen; men
morgonstjärnan Ishtar — planeten Venus — kunde ingen
tvivla på: hennes uppgång och nedgång, hennes bebådande
av dagen och angivande av årstiderna — åt den kunde man
tryggt lämna herraväldet över jordens och människornas
fruktbarhet. Likaledes kunde Nergal och Ninib och
andra gudar, vilka än voro åkerbrukets, än krigets gudomar,
genom att sammansmältas med solen bli lika påtagliga
gudar som Shamasch och Sin, solen och månen i
gudomlig personifikation. Dessa mytologiska eller rättare 
teologiska processer gå så långt tillbaka, att man efter de
föreliggande kilskriftstexterna skulle kunna anse — och även har
ansett — dem vara den ursprungliga mytologien, och det
är i själva verket också endast genom förmodanden och
analogislut, som vi kunna komma på andra sidan denna
systematiska byggnad. Men må man icke låta sig
förvirras härav! Mänskligheten är gammal och äldre än
prästernas visdom. Hur ärevördig den sistnämnda än
förefaller vara, är den dock alltid en sentida ättling
till vida tidigare religionsstadier, vilka skapat det liv, som
hos prästerna blev till lära, ja till spekulativ teori. Även
den egyptiska religionen känna vi endast i ett stadium av
sinnrik systematik, vilken blott låter oss ana den levande
organism, kring vilken den vävt sina trådar. Och likväl
ha både antiken och vår egen tid betraktat
hieroglyfernas mystiska texter som en urkälla för mänsklighetens
gudalära!

Vi måste vänja oss vid att även i dessa antika eller
förantika prästskolor finna en rationalism, som vill stödja
tron med förklaringar eller rent av rädda den från
undergång genom vittgående omtolkningar. Det
karakteristiska för denna rationalism har alltid varit
naturförklaringen, och den grekiska rationalismen har här i
filosofisk form utfört detsamma som den babyloniska och
egyptiska i prästerlig skrud. Det var den, som gjorde Zeus
till himmelen och Apollon till solen, Artemis till månen,
Hermes till vinden och Dionysos till vinstocken.

Det fanns snart icke en myt i hela den rika grekiska
legendskatten eller i grannfolkens religion, som icke
uppfattades som en avspegling av en naturtilldragelse, och man hade
redan tidigt sin religiösa avsikt härmed: att icke blott
göra myterna till verklighet, utan att också befria dem
från det anstötliga, som en efter hand finare utvecklad
etisk uppfattning fann i de mytiska berättelserna.
Theogenes från Regium, som levde omkring år 500 f. Kr., lär
ha författat ett helt mytologiskt system, vilket
oskadliggjorde de homeriska sägnerna genom en dylik
omtolkning. Den motsägelse, som redan den tidens
monoteistiskt präglade teologi fann i de polyteistiska 
kombinationerna, upplöstes på ett naturligt sätt, så snart man
betraktade de homeriska gudarnas inbördes strid som en
kamp mellan naturelement. En lustig, men icke särdeles
anständig historia som den, vilken låter den händige
Hefaistos fånga sin vackra hustru Afrrodites oförvägne älskare
Ares i ett nät, som han kastar över deras bädd, får en
högre och harmlös innebörd, när den tolkas på så sätt, att
det är solen — här representerad av eldguden — som låter
sina strålar göra jorden fruktbar — liksom Zeus såsom
himmelens gud befruktar jorddottern (alltså jorden)
Danaë med sitt solguld o. s. v. Om Apollon är solguden,
faller det av sig självt, att han som pythondödare besegrar
mörkrets demon. Om Hermes är vinden, äro de hjordar,
som han rövar, naturligtvis molnen, som han jagar bort
från himmelen — fastän det eljest kunde ligga nog så nära
till hands att tänka sig, att en herde bortrövar en del
kreatur. Persefones rov, vilket för henne ned i underjorden
som Hades' gemål — för att sedan släppa henne lös halva
året — blir sädeskornets öde: nedlagt i jorden och
växande upp ur denna — fastän det ursprungligen var
Persefone, som regerade i underjorden och som gjorde Hades
till sin gemål.

Eftersom otaliga mytologer under många århundraden
övat sitt skarpsinne på att utlista gudars och myters
naturinnebörd, kan man förstå, att dessa förklaringar till sist
måste bilda ett kaos av motsägelser, och att de mest tänjda
argumentationer måste tjäna som stöd för dessa
förklaringar. Athene — om vilken vi med säkerhet endast
kunna säga, att hon är en borggudinna, som beskyddar
städerna — blir så t. ex. än en himmelgudinna (därför att
hon på grund av en oriktig tolkning är "blåögd" eller
också av andra skäl), än en blixtgudinna (emedan hon
svänger en blixtrande Aigissköld), än ugglornas gudinna, än
lagerns o. s. v. En lika svår som intressant uppgift blir
då att närmare avgöra, i vilken mening hon är
himmelgudinna, eftersom både Zeus och Hera redan förut tilldelats
samma roll. Den oförtrutne Preller viker icke heller
tillbaka för denna uppgift, utan försäkrar ("Griechische
Mythologie", ed. Robert 1894, 184), att "sie ist wieder ganz
eine Gottheit des Himmels und zwar in merkwürdiger
Weite und Tiefe der Anschauung, so dass sie
gewissermassen die Einheit von Zeus und Hera darstellt, nur dass
als tieferer Grund des Bildes immer die Anbetung des reinen
klaren Himmels, des Aethers als der höchsten Naturmacht
durchblickt, wie sich dieses so schön in dem Charakter
der Jungfräulichkeit ausdrückt." Härmed överensstämmer
Athenes födelse ur Zeus' panna — den klara himmelen
bryter fram, när molnen dela sig. Men här lämpar det
sig även att betrakta Athene som blixtgudinnan, och om
hon dessutom är väpnad till strid (vilket för övrigt faller
sig naturligt för en borgbeskyddarinna), beror detta på
blixtkaraktären.

I bortåt 2,500 år har man fortsatt att spinna på den tråd,
vars början vi med säkerhet kunna följa i de grekiska
myterna tillbaka till femte århundradet f. Kr. (det var
t. ex. först vid denna tid, som Artemis gjordes till ett med
månen), och som så ingått i vårt medvetande, att det
numera icke finns så värst många, som betvivla, att den
egyptiska Osirismyten handlar om Nilens stigande och
fallande och om naturens förnyelse härigenom, fastän all
sannolikhet talar för, att myten ursprungligen motiverar
balsameringen såsom villkor för livet efter döden.

*

Naturförklaringen fick emellertid icke stå obestridd.
Den hade ju — hur välkommen den än kan ha varit för
ett rationalistiskt tänkesätt — den betänkliga svagheten
för en spekulativt-poetisk riktning, att myterna genom att
erhålla detta innehåll i själva verket kommo att handla
om ingenting. Den danske diktaren Grundtvig, vilken
med sin "Nordens Mythologi" (1832) inledde det
romantiska betraktelsesättet av myterna här i Norden, hånade
de tidigare förklaringarna med det påpekandet, att
myterna ej hade något annat att lära oss, än att man blir våt,
när det regnar. I själva verket blottade han med denna
kritiska kommentar den tomhet, som låg till grund för
naturförklaringen. Ty när denna förlorar sin  poetiska
glans, återstår endast en missförstådd natur eller sådant,
som är fullständigt självklart.Även den moderna mytforskningens grundläggare Karl Otfried
Müller kallade denna myttolkning "gezwungen, frostig, inhaltsleer"
(Prolegomena 77).

Grundtvig ville härmed bana väg för ett annat, djupare
betraktelsesätt, nämligen det, som icke söker myternas
utgångspunkt i naturen, utan i idéerna. Även denna väg
hade man varit inne på i antiken. Vi ha ovan sett, att
stoikerna ansågo känslorna och lidelserna vara en av
källorna till mytbildningen; man gav gestalt åt Hoppet,
Rättvisan, Kärleken o. s. v. Det lider väl icke heller något
tvivel, att då Apulejus vid slutet av den mytbildande
antiken skrev sin "Amor och Psyke", ville han
förhärliga kärlekens makt över själen och själens förädling
genom kärleken. I renässansens och framför allt i
rokokotidens mytologiska bildspråk figurerade som bekant också
alla slags dygder och laster, idéer och ideal i gudagestalt,
men den romantiska filosofien nöjde sig icke med detta
bildspråk.

Myterna tyddes nu i främsta rummet som symboler,
bakom vilka en högre kunskap om tingen dolde sig, dels
emedan man icke själv förmådde uttrycka sig på annat
språk än detta, och dels emedan idéernas bärare sågo sig
nödsakade att tala i dylika parabler till den sinnesbundna
massan. Så t. ex. lade filologen Creuzer i sin "Symbolik
und Mythologie der alten Völker" (1810 ff.) vid
övergången mellan rationalismen och romantiken den största vikt
vid de gamla religionernas symboliska karaktär och såg
denna — vilket innebär ett steg framåt — även i
kultformerna. Det tankeinnehåll, som han fann i de gamla
myterna, röjde emellertid alltför tydligt den rationalistiska
tidsålder, ur vilken denna mytologi framgått: det var
Guds existens och själens odödlighet, som man skulle ge
uttryck åt, en profetisk urmonoteism, som skulle föras
vidare genom det dunkla talet. Detta påstående kunde i
och för sig bli svårt nog att hävda; men när härtill kom,
att denna lära skulle ha kommit från österlandets visa
präster till de då alltjämt naiva grekerna — och därför 
32                              Myter   och   sagor
lämpad efter deras fattningsförmåga — skjutes frågan
blott tillbaka, eftersom man icke får veta, hur det
ursprungliga mytinnehållet uppstod, och vilka former det
till en början haft. De andra tyska filologerna fortsatte
på samma tankebana, varvid de ständigt förutsatte, att det
fanns en "visdom", alltså en lära, antingen om rena idéer
och begrepp (Hermann) eller ett hierarkiskt natursystem,
en sammanhängande kedja av åsikter och spekulationer om
naturen (Welcker), som låg till grund för detta
bildspråk.

Den tysta förutsättningen var emellertid den, som man
ärvt från uppenbarelsetron, nämligen att människosläktet
under sitt tidigaste skede hade ägt ett utomordentligt
gudsmedvetande, vilket gått förlorat under tidernas lopp.
Vad som i bibeln kallas "uppenbarelse och synd" blev i
dessa system till "genialitet och fördunkling". De äldsta
människorna ha ägt en profetisk aning om eller inblick i
det outsägliga, som skulle ha gått förlorad, om icke myter
och mysterier räddat den åt mänskligheten (alltså
fullständigt parallellt med teologiens lära om bibeln och de
israelitiska traditionerna), och till och med den
skarpsinnige bibelkritikern F. C. Baur betraktade myternas
ursprungliga skapare som ett slags gudomligt utrustade
filosofer, vilka fattat de högsta och mest abstrakta begreppen.

Sin höjdpunkt nådde denna filosofiska kult av myterna
i Schellings "Philosophie der Mythologie und der
Offenbarung" (1856 ff.). Som ren romantiker måste denna
grubblande ande uppgiva tanken på, att det låg någon
"lära" bakom myterna. Men denna riktiga utgångspunkt
ledde honom ut på ännu villsammare vägar, i det han nu
ville lägga själva religionens liv in i mytologien. Eller
snarare själva det gudomliga livet. Ty detta, som enligt
sitt väsen består av potenser, vilka efter hand manifestera
sig i verkligheten, och som först yttrat sig vid världens
skapelse i en kosmogonisk process, övergår, sedan
mänskligheten skapats i denna och börjar nu i det mänskliga
medvetandet en teogonisk process, under vilken gudarna
och deras liv uppstå. "De mytologiska föreställningarna
äro  därför icke slumpvisa  eller  godtyckliga  alster av det
mänskliga medvetandet, varken dikt eller tanke eller
spekulationer, utan spontana alster av själva medvetandets
substans, nämligen de teogoniska potensernas utveckling.
Härigenom förklaras deras av mänskligt tänkande och
människans frihet oberoende, medvetandet objektivt
behärskande makt". (Pfleiderer.)

Att den teogoniska processen är befryndad med den
kosmogoniska framgår därav, att den tar sin utgångspunkt
i naturmyternas inbördes förhållande, vilket icke bör
fattas som en personifikation eller dyrkan av naturens
krafter, utan som en utveckling av själva dessa övernaturliga
makter, vilka liksom besatt det mänskliga medvetandet.
Under detta krafternas inbördes förhållande kommer det
gudomliga, vilket ursprungligen vilat i sig självt i en
omedveten enhet, att upplösas i polyteismens mångfald
och inre spänning, tills det senare genom
mysteriereligionen efter hand frigör sig till det andliga egenliv
(självliv), som utvecklar sig genom uppenbarelsen, och som når
sin högsta höjd i gudamänniskans, Kristi, framträdande.
På detta sätt blir myternas innehåll ett objektivt idéliv,
och tolkningen måste gå ut på att leta reda på dessa
antydningar som de eviga livskrafter, som det mytologiska
bildspråket ger oss.

Det var i denna uppfattning, som Schelling hamnade.
Men hans tidigare idéer om mytologien hade pekat åt
samma håll.

Dessa fantastiska teorier skulle för länge sedan sjunkit
i glömska, om de icke kommit in i själva
religionsvetenskapen vid dennas egentliga grundläggande och därigenom
erhållit en efterverkan, varifrån man först på senare tid
kunnat helt frigöra sig. Fr. Max Muller (1823—1900),
den förste forskaren i allmän religionshistoria, vilken så
att säga alla religioners källskrifter stodo till förfogande,
och som på grundvalen av dessa kunde förskaffa sig en
överblick över religionernas liv, var lärjunge till
Schelling och vinnlade sig städse om att genom sin filologiska
forskning bevisa riktigheten av mästarens idéer. Han
kunde som indolog tala med en över sin samtids dom
höjd auktoritet om det ariska urfolk, hos vilket de högsta 
idéerna om det gudomliga funnos i aningens form, och
som nedlagt dessa i en odödlig poesi, de heliga
Vedahymnerna, vilka nu blevo religionens äldsta bok liksom
fordom Homeros för filologerna och bibeln för teologerna.
Även denna visdom skulle vara en dunkel monoteism
(henoteism), vilken fann sitt tydligaste uttryck i
oändlighetsbegreppet. Men denna teologi var tillika
naturpoesi, härrörande från en omedelbar vördnad för naturens
makter, så som den först uppstod i vår ras' barndom, men
senare gick förlorad dels i skolastiska spekulationer, dels i
en vansläktad hedendoms grova och sinnliga symboler för
en lägre religiositet.

Bekräftelsen på denna orientering av det gängse
religionslivets förlopp fann Max Müller i det indiska språket
— med vilket man ännu på denna filologis
begynnelsestadium kunde handskas friare än i våra dagar. Men
detta fria handhavande bestod icke blott i att loda djupet
i varje särskilt indiskt gudanamn, såsom när Aditi,
gudarnas moder, översattes med "oändlighet" och därmed
bevisade denna idés grundläggande betydelse för hela
Vedamytologien. Den indiska filologien skulle sträcka sitt
herravälde vida längre genom att giva oss nyckeln till
den indo-europeiska rasens övriga mytologier. Ty både
de grekiska gudarnas namn och många av deras myter
skulle nu kunna förstås som återspeglingar, fördunklade
och missförstådda efterbildningar av de ursprungliga, fullt
begripliga indiska. Athene var ett för grekerna obegripligt
ord, för indierna var det klart som dagen. Ty det var
intet annat än det Ahana, varmed de betecknade
morgonrodnaden. Vill man således förstå Athenenmyterna, måste
man komma ihåg, att dessa ursprungligen handlat om
morgonrodnaden, och likaledes bör man, eftersom Zeus
motsvarar det indiska namnet på himmelen, Dyaus, vara
förberedd på, att alla Zeus-myter ursprungligen varit uttryck
för någon himmelsk tilldragelse eller process. Men allt
eftersom urspråket gick förlorat, blevo dessa myter allt
otydligare, och deras innehåll förvanskades under de nya
förhållandena. På så sätt kan man tala om en "sjukdom
i språket" såsom upphov till många myter, en förvirring
av begreppen, som vi nu kunna reda upp, när vi gå
tillbaka till urspråket och läsa myterna där.

Ett talande exempel på denna kombination av
naturmytologi och indisk filologi utgör Max Mullers utredning av
sägnen om Orfeus och Eurydike. Det senare namnet — om
vilket vi numera veta, att det betyder den "Vitt dömande",
och att det betecknar underjordens dömande och
straffande härskarinna — förklarar Max Müller med mycken
lärdom vara detsamma som morgonrodnaden, Aurora, som
sprider sina strålar vida ikring (vilket också säges om den
indiska morgonrodnaden med ett ord, urviyâ, som motsvarar
det grekiska evrys). Men vad betyder Orfeus? Här
föreligger ett av de fall, då grekerna själva icke förstått sina
egna namn, emedan de beklagansvärda människorna icke
kunde sanskrit. Orfeus är nämligen ingenting annat än Ribhu
(för ändamålet läst: Arbhu) ; ett namn som i Vedaböckerna
tillägges solen (i själva verket var det namn på händiga
demoner i stil med Edda-mytologiens dvärgar). Orfeus är sålunda
solen, och nu förstår man hela myten: "Eurydike
(morgonrodnaden) bites av en orm (d. v. s. natten — fastän det
väl i allmänhet är aftonrodnaden, som natten tar itu med);
hon dör och stiger ned i underjorden. Orfeus (solen, som
ju också gömmer sig om natten) följer henne dit ned och
får lov att hämta upp henne, om han bara låter bli att se sig
om. Han gör det ändå, och morgonrodnaden försvinner för
solens första blick." (I själva verket utgör Orfeus-sägnen en
av de talrika berättelserna om underjordens förbindelser med
gudar och människor antingen i form av äktenskap,
"dödsrikes färder" eller försök att återvinna de döda till livet, vid
vilka underjorden alltid till sist håller på sitt och icke låter sig
frånhändas sitt byte.)

Framställd med bländande vältalighet och stödd på ett
material, som blott ytterst få voro i stånd att kontrollera,
kunde denna teori hålla sig uppe en tid framåt. Så länge man
ännu trodde, att indiskan var vår ras' närmast tillgängliga
urspråk, att Veda var en primitiv dikt från denna ras'
barndom, och framför allt så länge man till på köpet kunde
förmås att tro, att Athene var detsamma som Ahanâ, kunde Max
Müller fortfarande finna anhängare och vara mytologernas
diktator. Men spiran föll ur hans händer, efter hand som
Vedaböckerna och de andra religionskällorna blevo
genomforskade, och Max Müllers mytteorier, tillspetsade som de voro
till ohållbarhet, fingo större betydelse genom det motstånd,
som de framkallade, än genom de positiva resultat, som de
framlade.

Detta motstånd kom från antropologernas sida, från män
som E. B. Tylor och Andrew Lang, vilka valde sin
utgångspunkt icke i religionernas litterära början, utan i de äldsta
kulturformer, som vi — dels på arkeologisk väg och dels
och framför allt genom studiet av de primitiva folkslagen —
kunna följa hos människan. Jämförelsen mellan antika
myter och motsvarande sagor hos naturfolken utvisade, vilken
väg fantasien gått under mytbildningen, och man fann, att det
högstämda talet om ursprunglig genialitet och idéernas
första skörd måste tystna, när man igenkände de grekiska
myterna i deras primitiva skepnad.

Det var icke blott etnograferna, som sågo saken på detta
sätt. Redan under Max Müllers vetenskapligt goda tid
hade den franske indologen Abel Bergaigne i sin "La religion
védique" (I—III, 1878—83) framställt en uppfattning av de
gamla indiska hymnsamlingarna, som i sig själv innebar en
kritik av det ensidiga uppskattandet av deras poetiska värde
För Bergaigne blev Rig-Veda i främsta rummet ritualboken,
samlingen av de vid offrandet använda hymnerna, och han
tolkade dessa hymner från rad till rad i deras samband med
det offrande, till vilket de hörde, och till en stor del som en
produkt av offertekniken. Visserligen ansåg även han, att
det dolde sig en naturfilosofi i dessa hymner, men denna var
icke någon europeisk spekulation, alstrad i romantikens sköte,
utan själva den brahmanska spekulationen såsom den vidare
utvecklas i den senare brahmanismens prästerliga litteratur.

Även den semitiska filologien lämnade ett betydelsefullt
bidrag till den nya myttolkningen; Robertson Smiths
berömda bok "Religion of the Semites" (1889) betecknar en
reformation av hela den tidigare uppfattningen av de semitiska
folkslagens religioner just genom den styrka, med vilken den
hävdar och genomför kultprincipen som utgångspunkt för
dessa. Visserligen äro dessa religioner icke i främsta 
rummet mytologiska, men det starka religiösa liv, som fanns i
denna ras, och som blev grundläggande för icke mindre än
tvenne världsreligioner — även detta har sin rot i kultiska
bruk och sociala sedvänjor och kom att stå i ny belysning,
då man lärde sig se dem i detta sammanhang. Även när
Robertson Smith tolkar myterna, gör han ett vidsträckt bruk
av metoden, — vi skola i det följande finna exempel härpå.

Det nuvarande läget bestämmes huvudsakligen av de
antropologiska synpunkterna. Ett talande vittnesbörd härom
är det omfattande arbete "Völkerpsychologie", med vilket
Leipzigfilosofen Wundt avslutade sin livsverksamhet. Han
har i detta ägnat religionens utveckling en undersökning, i
vilken han upptagit såväl kult som mytologi till behandling.
Denna är allt igenom lagd enligt antropologiska principer,
och sitt mytologiska källmaterial söker han mera i den
etnografiska litteraturen än i religionernas klassiska alster.

De flesta torde numera gilla den ståndpunkt, som vår tids
främste antropolog Fr. Boas företräder i sitt stora arbete
"Tsimshian Mythology" (31:st Report Americ. Ethnology.
Smithsonian Inst, 1909—10), sid. 79:

"Jag påstår, att försöket att förklara mytologien som en
direkt reflex av iakttagelser över naturen icke har stöd av
fakta. Man har studerat mytologi utan att bekymra sig om
myternas moderna historia. Men vi ha ingen anledning tro,
att den mytbildande processen under de sista 10,000 åren i
någon högre grad skilt sig från den moderna mytbildningen.
Det förefaller mig därför plausibelt att grundlägga vår
uppfattning av myternas ursprung på den mytbildning, som
försiggår inför våra ögon.

Materialet för myter och folksagor är nästan uteslutande
händelser, som avspegla det dagliga livets upplevelser,
framför allt sådana, som sätta fantasien i rörelse. Visserligen
äro de icke direkt hämtade från vardagslivets erfarenheter;
de äro snarare deras motsatser. Att de döda bli levande, att
sår borttrollas; magiska skatter och överflöd av föda,
erhållna utan arbete — det är icke vardagliga händelser, men det
är önskningar, som man alltid hyser. Och är det icke en
av fantasiens viktigaste egenskaper att giva verklighet åt
önskningarna? Andra utgöra en förstoring av våra 
önskningar. Andra åter äro en överdrift av våra erfarenheter,
såsom när djur erhålla förmåga att tala, jättar eller dvärgar
utrustas med ovanliga dimensioner. Eller också
materialisera de det, som är föremål för fruktan: fantastiska faror i
krig och på jakt eller vidunder, som möta vandraren, eller
sådana berättelser, vari födelse och död komma på andra sidan
om de normala måtten.

Praktiskt taget kan hela mytologistoffet tolkas som
inbillningskraftens överdrifter. Det finns blott en — men en
väsentlig — punkt, som icke helt och hållet täckes av
fantasiens karakteristiska verksamhet. Och det är dessa
skildringars benägenhet att anknyta sig till naturfenomenen. Än
gäller det djurfabler, än sägner om himlakroppar.
Fördelningen av dessa berättelser visar tydligt, att ju mera de
uttänkas av personer, som äro mycket intresserade av dessa
ämnen — hövdingar, präster eller diktare — dess mera
komplicerade bli de, och desto starkare avgränsad är deras lokala
karaktär. Men det framgår icke, att de element, av vilka
dessa sägner äro sammansatta, äga någon direkt förbindelse
med naturfenomenen, ty de flesta av dem bibehålla sin
nyssnämnda karaktär av fantasiprodukt.

Mytologiens problem få därför snarast betraktas som en
benägenhet att förknippa enkla berättelser med
naturfenomenen och att låta dem tolka dessa. Jag tvivlar icke på, att
då antropomorfiseringen av sol och måne, berg och djur har
lagt beslag på olika slags historier, har detta först skett vid
en tidpunkt, då iakttagelsen av dessa kroppar och djur
ytterligare sporrat inbillningskraften och lett till ett nytt sätt att
berätta, vilket ger uttryck åt detta naturbetraktande.
Emellertid kan jag — med tanke på myternas nuvarande
beskaffenhet — icke medgiva, att dessa utgöra någon mera
betydande del av mytologien.

Att europeiska myter ha utvecklat sig åt detta håll —
sannolikt under ett långvarigt, upprepat berättande och en
systematisering under diktares och prästers händer — bevisar
icke, att vi måste betrakta den poetiska naturtolkningen som
den ursprungliga bakgrunden för all mytologi."





PRIMITIVT TÄNKANDE OCH 
MYTOLOGISK FANTASI

Anlägger man antropologiska synpunkter, måste hela
undersökningen föras tillbaka till den primitiva
psykologien, d. v. s. till en bestämning av den mentalitet,
som finnes hos de lägst stående folkslagen, och som
yttrar sig i de kvarlevande traditioner, vilka gå längst
tillbaka mot mänsklighetens barndom. Tidigare i grunddrag skildrat i min översikt "Die Anfänge der
Religion" (Kultur der Gegenwart, ed. Hinneberg I, 3, 1, 1906); numera 
bäst i L. Lévy-Bruhl "La mentalité primitive" (Paris 1922), varifrån
jag hämtat åtskilliga exempel.  Detta stadium skiljer
sig tydligast från vårt, därigenom att det saknar våra
begrepp om orsak och verkan. Detta samband kan den
primitiva människan icke se längre, än den direkta erfarenheten
räcker; det är för henne endast förbindelsen mellan vissa
handlingar och deras resultat, icke en allmän princip, som
man under alla förhållanden har att räkna med. En dylik
människa vet naturligtvis mycket väl, att när hon hugger
ved, är det yxan det kommer an på. Men hugger hon sig
i fingret, vill hon icke gå med på, att det skett, därför att
hon fumlade eller yxan slant, utan hon anser, att en nyckfull
demon eller en illasinnad person vållat olyckan. Hon är
kanske nog försiktig att taga hänsyn till vindriktningen, när
hon avskjuter en pil; men träffar hon icke målet, söker hon
likväl icke orsaken i blåsten eller offrets rörelser, utan
antager — framför allt om oturen förföljer henne — att
någon förhäxat hennes båge, eller att hon råkat gå på jakt en
olycksdag. De mekaniska orsaker, som för oss äro det
avgörande, äro för henne oväsentliga eller underordnade. De
orsaker, som hon räknar med, och som för henne äro de
grundbestämmande, utgöras av krafter eller viljor, vilka ligga 
utanför det, som vi kalla natursammanhanget. Och på 

samma sätt förhåller det sig ännu den dag i dag i folktron.
En resande i Norge berättar, att skjutspojken bestämt
varnade för att köra genom en viss hålväg, eftersom "draugen"
alltid huserade där och brukade välta vagnen. Olyckan
inträffade också mycket riktigt. Men då det ådagalades, att
den vållats av en sten, som låg i hjulspåret, gjorde detta icke
alls något intryck på skjutspojken: "den hade naturligtvis
'draugen' lagt dit".

Denna uppfattning framskymtar särskilt på sjukdomarnas
område, såväl vad beträffar deras uppkomst, som när det
gäller att bota dem. Spencer och Gillen meddela följande
iakttagelse från det inre av Australien: "Alla slags sjukdomar, 
från de lindrigaste till de mest allvarliga, bero utan
undantag på ett illasinnat inflytande från ett fientligt väsen — 
antingen en ande eller en människa." Bentley, som rest i
Kongo, berättar, att han en dag såg en av sina negrer sitta i
kraftigt korsdrag en regnvädersdag. Han bad honom komma 
in och föreslog honom, att han skulle byta kläder. Men
då svarade negern: "Man dör inte av en kall vind; den
betyder ingenting. Man blir endast sjuk eller dör, om en
trollkarl är orsak till det." En inföding på Nya Zeeland,
som blivit förkyld, ville icke höra talas om någon annan
orsak, än att en Atua (en ande) hade besatt honom och
förtärde honom inifrån. Oftast få trollkarlarna skulden för
olyckorna, och man tillägger dem alla slags konster och
trollmedel, varigenom de framkalla dem, än en kristall, som de
använda på ett mystiskt sätt, än en spetsig benbit, som de
med ett kastträ slunga högt upp i luften, och som osynlig
tränger in i kroppen på den, som de vilja bringa olycka.
Att söka efter sår eller ärr efter dylika fientliga ingrepp är
nämligen fullständigt lönlöst, och det skulle icke försvaga
tron, om man påvisade, att huden är fullständigt oskadd. Å
andra sidan kan ett sår, det må vara hur obetydligt som helst,
mycket väl betraktas som dödsorsak, nämligen på grund av
den illvilja, som ligger bakom: har en trolldom utslungats
mot en man med ett vapen, är det tämligen likgiltigt, hur
detta träffar honom.

Men även den naturliga döden betraktas såsom vållad av
"övernaturliga" orsaker, ja, i än högre grad än då mord 
eller dråp föreligger, ty här måste man söka en grund till
dödsfallet. Man dör överhuvudtaget icke av sig själv. Döden
är något, som bibringas människan. Det har framhävts både
precist och utförligt av Bentley för Kongonegrernas
vidkommande. "Sjukdom och död", skriver han, "betraktas alltid
av infödingarna såsom osedvanliga händelser, som kräva en
förklaring. Man tillskriver dem icke naturliga orsaker, de
ha alltid vållats av trollkarlarna. Om man drunknat i floden
eller stupat i krig, krossats av ett fallande träd, träffats av
blixten eller uppätits av ett rovdjur — alla former av död
tilläggas hårdnackat och odisputabelt en illvilja. Någon har
förhäxat offret, och det är denne, som är den skyldige."

Det förhåller sig på samma sätt med födelsen.
Naturfolken äro icke okunniga om, att denna föregås av en
fysiologisk process, vilken de på många sätt och med åtskilliga
ceremonier söka stärka. Men det är likväl icke den, det
kommer an på, om ett barn skall födas. Därtill kräves andarnas
hjälp — och hur ofta har icke denna uteblivit! Det är
således tydligt, att det icke räcker med, att en man och en
kvinna famna varandra. Man har iakttagit många bruk, genom
vilka den nygifta kvinnan söker försäkra sig om andarnas
bistånd. Det liv, som hon skall föda, är icke något, som
uppstår i henne, även om det tydligen bildas inom henne. Det
är en själ eller en homunculus, som slår sig ned inom henne,
en ande av hennes släkt som återuppstår eller som av de
avlidna fäderna skänkes henne till släktens vidmakthållande. I
Central-Australiens Arunta-stam beger sig kvinnan till det
ställe i skogen där fädernas andar vistas, under förhoppning
om, att de skola gynna henne genom att antingen själva slå
sig ned i henne eller också sända någon från sitt rike. Ja,
denna föreställning är så orubblig och självklar, att kvinnor,
som rädas att bli havande, så vitt möjligt undvika dessa
riskabla platser. Och äro de absolut tvungna att passera dem,
vidtaga de nödiga dispositioner för att avvärja kalamiteten.
Ja, det vore i och för sig icke besynnerligt — eller
åtminstone icke otänkbart — om havandeskap inträdde uteslutande
genom förmedling av fädernas andar; de många fallen av
"jungfrufödelse" i sägner och myter bära tillräckligt
vittnesbörd härom.

När man således bakom det dagliga livets händelser ser
orsaker, som äro främmande för detta, kan man förstå, hur
den övernaturliga apparaten mobliseras, så snart oväntade och
exceptionella tilldragelser inträffa, särskilt olycksbringande
eller till och med blott varnande: åska och blixt, orkaner,
jordbävningar, hungersnöd, pest och annan farsot eller de hemska
tecknen på himmelen: sol- och månförmörkelser, kometer o.
s. v. Som bekant har man högt upp i kulturerna ställt dylika
företeelser utanför de vanliga orsakerna och antingen
betraktat dem som ett uttryck för en gudomlig vrede eller som
förebud för ödesdigra händelser. Renässansens
"pestspridare" äro arvtagare till de trollkarlar, utan vilkas
ingripande man icke kunde tänka sig en farsot uppkomma. Men
även vad vi blott skulle kalla oregelbundenheter i
naturförloppet ha dylika personliga orsaker. "Om det icke regnar
eller regnar för mycket, om det blir missväxt, om
kokospalmerna icke ge några nötter, om svinen dö, om jakt och fiske
misslyckas — aldrig betraktas detta på Nya Guinea som
något naturligt, utan alltid som en följd av trolldom."

Den åskådning, som ligger till grund för dessa
föreställningar, känner sålunda icke till något konstant samband mellan
tingen. Om vår världsbild kunde framställas som en
cirkellinje, en kontinuerlig följd av händelser med fast
förbindelse från punkt till punkt och med ständigt återkommande av
samma processer, så kunna vi måhända åskådliggöra den
primitiva världsbilden som en mängd punkter och prickar,
antydande krafter, vilka utan förbindelse med varandra äro i
oavlåtlig och oreglerad verksamhet. Medan människan i den
förstnämnda världsbilden står som den intelligenta och
lydiga, vilken genom att känna naturförloppet och foga sig
efter det kan influera på det och dra fördel av det, är
hennes ställning i den primitivt uppfattade världen en helt annan.
Hon känner sig här på alla håll omgiven av lösryckta viljor,
personliga, gåtfulla och nyckfulla makter, som förorsaka alla
tilldragelser i livet och naturen, och hon skulle stå hjälplös
inför dem, om hon icke ansåge sig själv vara i besittning av
en makt och vilja, som kunde stå emot, avvärja, övervinna,
betvinga dessa andra makter; härigenom bereder hon sig
plats och framgång i sin ställning. Detta gör hon genom sin
trolldom, genom magi, d. v. s. hon beter sig på samma sätt
som de andar, makter eller demoner, vilka omgiva henne, och
mot vilkas trolldomshandlingar hennes egna endast äro ett
motdrag.

Allt i hennes värld är nämligen handlingar: intet "sker",
allting "göres". Bakom allt, som händer, verka agentia
eller agentes, opersonliga eller personliga, handlande krafter.
På det lägsta skedet stå dessa föreställningar på sätt och vis
vår naturbild närmare än på ett senare stadium. Ty dessa
krafter eller makter äro egentligen endast verkande faktorer,
ja blott effekter, som man är utsatt för, medan man mindre
tänker på, att de ha den personliga viljans eller
personlighetens karaktär. En utveckling åt det senare hållet innebär
närmast ett förvärrande av tillståndet, i det att den ondska,
som människor och djur besitta, uppfyller fantasien, och
ångesten för att ha förgått och förbrutit sig mot de vreda
väsendena ökar fruktan för deras hämnd.

På detta sätt förhåller det sig på det utvecklingsstadium,
vilket numera vanligen kallas det animistiska, under det att
enbart tron på livsmakter eller verkande krafter i naturen
än kallas vitalistisk, än blott preanimistisk. Egentlig
animism är själatro, d. v. s. tro på, att de avlidnas själar, som
spelat en roll i släkten eller samhället, fäder, hövdingar,
trollkarlar o. s. v., leva vidare i graven, varifrån de utöva sin
makt över omgivningen. På detta stadium erhålla många
andar personlig och mänsklig karaktär, från att ha varit agentia
bli de agentes men gentemot den större makt, som de
härigenom vinna, kan man med sin magi likväl sätta, att man nu
känner dessa väsenden bättre: deras namn, deras släkt och
art, deras behov, önskemål och svagheter; denna kunskap
kan man begagna för att mota dem, ja få dem att
underkasta sig.

En annan mera direkt väg slår utvecklingen in på, då
"makterna" — utan själatrons omväg — framträda
omedelbart som personligt verkande, som självständiga viljor i
naturen, till vilka man efter hand förhåller sig — lydande dem
eller befallande över dem — som till en mänsklig vilja. På
detta sätt utvecklas de s. k. "specialgudarna" och
"ögonblicksgudarna", på vilka man först under senare tid (efter
Hermann Usener) blivit uppmärksamgjord, och tack vare
vilka man delvis kan göra klart för sig den egentliga
gudatrons utveckling. Så t. ex. är denna för de grekiska
blixtmyternas vidkommande given med de tre orden:
keraunos — Keraunios — Zevs keraunios. Ursprungligen
betraktades ett åskslag såsom något i sig självt verkande och för sig
självt bestående supranaturalt. Det är helt enkelt "en blixt"
(keraunos). Det bildas emellertid efter hand ett
allmänbegrepp av blixt, som får sitt namn och sin figur i en makt,
vilken alstrar blixten (Keraunos som nomen proprium eller
rent av Keraunios, "den blixtrande", "blixtraren"), och
slutligen tilldelar man ofta någon större och mera allmänt hyllad
gudom (t. ex. Zeus, som var himmelens gud) denna
verksamhet och förser honom med predikatet keraunios.

*

Vi ha nu hunnit förbi det, som kan kallas primitivt, men
alla föreberedelserna för detta stadium höra hemma i den
primitiva världsbilden. Om vi beteckna denna såsom
osammanhängande, jämförd med vår, skall därmed icke vara sagt,
att den icke i sig själv äger sammanhang, eller att den saknar
logisk basis. När man kallar naturfolken barnsliga, är detta
riktigt endast med avseende på de erfarenheter, under vilka
vi växt upp, vårt abstrakta tänkande, vår kausalitets
förklaring. Inom sina egna gränser förstå naturfolken mycket väl
att draga slutsatser med utgång från de förutsättningar, som
föreligga, och man måste närmast beundra den konsekvens,
varmed de följa sina riktlinjer såväl i naturförklaringen som
i sitt praktiska handlingssätt och hela sin moralitet. Ja, man
skulle snarare kunna beteckna denna enformighet som
senilitet, ålderdomstecknet hos folk, som slutat att grubbla över
världen och livet och uttömt sina möjligheter. Och detta
stämmer synnerligen väl överens med de av oss kända
primitiva folkslagens karaktär framför allt i tropiska och arktiska
trakter; de äro nämligen folk, som på grund av speciella
naturförhållanden — antingen alltför yppiga eller alltför
karga — hejdats i sin kulturutveckling på ett skede, då de
antingen icke behövde eller också icke kunde föra den längre
framåt. När dessa "stagnerande folk" därför ge sig i kast
med något, som skulle kunna kallas teori, får denna ofta
något visst skolastiskt över sig, åtminstone är deras tänkesätt
så schematiskt byggt och schablonmässigt, att det ingalunda
faller sig svårt för oss, sedan vi väl satt oss in i det, att själva
draga slutsatser och bedöma som de göra. Ty allt är byggt
på samma analogier, och man lär sig relativt snabbt
vidskepelsens hela grammatik.

Det bärande i den primitiva livsåskådningen är, att allting
sker med nödvändighet — icke med en naturlags, ej heller
med ett faktums nödvändighet, men likväl med en tvingande
grund, som är analog i alla likartade fall. Det, som i
naturfolkens världsbild och handlingssätt ter sig för oss som idel
godtycklighet och slump, är för dem så lag- och
regelbundet, att man (som Lévy-Bruhl har framhållit) snarare kan
säga, att för dem sker ingenting av en slump, under det att
vi — åtminstone i dagligt tal och tänkesätt — skänka detta
begrepp ett betydande utrymme. Att blixten slår ned i mitt
hus och icke i grannens, att gräshopporna kasta sig över ett
visst bestämt fält, att en oxe stångar ut ögat på en man, att
en kvinna, som gett avslag på ett äktenskapsanbud, strax
efteråt dör, att en alligator nappar åt sig en viss kvinnas
vattenkruka och icke en annans, att fiskarna gå in i en viss
ryssja och icke i en annan — allt detta, som vi hänföra till
en slump, äger för den primitiva människan sin vissa
bestämda orsak. Hon har alltid demoner eller trolldom och
förhäxning att tillgripa, när det gäller att förklara det, och hon
gör ofta bistert allvar av sin förklaring. Missionärerna söka
rädda de olyckliga, vilka utpekas som de skyldiga, genom att
påpeka, att det inträffade kan bero på en slump. Förgäves!
Man känner icke detta begrepp.

Allt kan således visserligen förklaras, men intet kan på
förhand beräknas. Allt har sålunda sin orsak, men den är
icke konstaterad, utan konstruerad, den är nyckfull, opålitlig,
ombytlig. Men just denna fundamentens lösa
beskaffenhet, denna frihet och godtycklighet i bestämningen försätta
ständigt tanken i arbete med att leta reda på orsakerna till
vad som sker eller rättare att i varje särskilt fall finna den
vissa bestämda och isolerade orsaken till händelsen. Dessa
människor äro i lika hög grad orsakssökande som vår 
naturvetenskap. Men när det av en kritisk filosof — Lotze, för
vilken det naturliga orsakssammanhanget var ett problem och
närmast en trossak — träffande sagts: "Auch wir können an
wirkende, nicht aber an hexende Ursachen glauben", så är
det betecknande, att han just tagit ett ord från den primitiva
världen för att ange skillnaden mellan det utforskade och det
uppdiktade: den allmängiltiga och den momentana orsaken,
den pålitliga och den opålitliga. De trollande orsakerna
utgöra det primitiva tänkandets tummelplats — ett arbete, som
ständigt vädjar till påhittigheten odi sätter fantasien i
rörelse, och detta så mycket mera som man tänker sig dessa
orsaker såsom alldeles särskilt produktiva, varvid man föreställer
sig den handling, som framkallar fenomenet, rent av som en
skapelse. Ty även detta tillhör för den primitiva tanken
orsaksbegreppet, de "trollande orsakerna". För den primitiva
tanken sträcker sig den mänskliga förmågan vida över det
område, som vi tilldela den på erfarenhetens väg. Så snart
det kommer magi med i leken, vet den icke av några gränser.
Trollkarlen är icke blott elementens herre, så att "både
storm och hav äro honom lydiga", han kan befalla över
solsken och regn, över åska och torka liksom över sjukdom och
hälsa, lycka och olycka. Hans makt är emellertid icke
begränsad till det i den förefintliga verkligheten givna. Han
är även herre utöver dennas gränser, han kan öka och
minska dem. Han kan skapa nytt och förskaffa gammalt ut ur
världen. Begreppet "nytt", som nu sysselsätter den
modernaste filosofien, har haft mycket att uträtta i mänsklighetens
barndom. Det kan ständigt uppstå något nytt, ty det finns
alltid någon trollkarl, som kan trolla. Han "skapar av intet",
han frambringar av intet, ja han är en "alstrare", "a maker"
som den engelska antropologien numera säger.

Från sina färder i Afrika berättar Du Chaillu, att när han
om natten satt och läste, trodde negrerna, att han använde
de mörka timmarna till att framtrolla det krut och de kulor,
som han behövde för jakten följande dag. Hur kunde det
annars komma sig, att han alltid hade tillräckligt därav?

När européerna förutsäga en månförmörkelse, äro
infödingarna på många håll övertygade om, att de själva ställt
om den. Ty hur kunna de veta, att den skall inträffa? Det
sistnämnda ger oss — som Lévy-Bruhl framhåller — en
inblick i den makt, som förutsägelserna och förutsägarna haft:
inträffar händelsen i enlighet med spådomen, sker det icke
utan spåmannens medverkan. Och makten att tvinga
framtiden eller blott och bart det omedelbart förestående in i de
rätta banorna är icke blott en företrädesrätt för den
trollkunnige; den tillhör hela stammen och tar sig uttryck i dess
ceremonier. Under jaktdansen fångas redan bytet, under
krigsdansen förberedes segern, och man förvissar sig om den
genom att berusa sig med det stridsmod, som kriget kräver.
Allting måste frammanas, frambringas, skapas, om det skall
kunna existera. Att det skulle vara ett resultat av något på
förhand befintligt är en tanke, som blott kulturfolken — och
det först så småningom — gjort sig förtrogna med.

Så mycket angelägnare blir det nu för den primitiva
människans frågande tänkesätt att taga reda på, varifrån allting
kommer, och med vilken rätt det äger bestånd. Allting har
ett upphov och består endast i kraft av det eller den, som
bragt det till världen eller under alla förhållanden bragt det
till användning. Därmed söker man icke blott efter skaparen
och den skapande handlingen, utan också efter den auktoritet,
som garanterar saken, som förlänar den skydd och bestånd.
Ty vad som uppstått kan åter försvinna; naturen är icke sin
egen bärare, och man kan icke känna sig trygg inför den utan
att gå tillbaka till den kraftkälla, varifrån varje särskilt ting
utgått, och stärka den, förnya eller åtminstone
vidmakthålla den. Skall man kunna uträtta något på ett område av
naturen och människolivet, måste man få hjälp — ja rent av
tillåtelse — därtill av den speciella makt, som är dess
upphovsman och behärskare.

*

Vi finna sålunda, att de primitivas tankegång genast för
oss över på det praktiska området, vilket så till vida ligger
nära till hands, som den bärande förutsättningen är, att allt
framgått ur handling. Deras idéer realiseras i bruk,
sedvänjor, vilka nästan allesammans äga en aktiv karaktär, ja
innebära ett ingripande i händelsernas gång eller en hjälp vid
dessas utveckling.

Den primitives liv är omgivet av bruk, består av bruk. Det
är sedvänjor och traditioner, som från urminnes tider och till
våra dagar, då de börja försvinna, ha bestämt deras liv och
handlingar. "Min far kunde ännu danserna — jag kan dem
icke längre", sade nyligen en Guinéahövding till en missionär
— ett vemodigt medgivande av, att — vem vet? —
årtusendens kontinuitet håller på att brytas. Men där denna finns
kvar i sin fulla styrka, sluta sig sedvänjorna som en järnring
om stammen och varje särskild individ.

Han födes och dör under iakttagande av vissa bruk. Hans
moder har genomgått ett långt ceremoniell, innan hon bragte
honom till världen. Hon var tabu, då hon gick gravid, och
tabu då hon låg i barnsäng. Hans fader måste ligga i den
s. k. kuvaden, en imiterad barnsäng, så länge demonen
hotade den nyfödde och modern. När barnet var ett par
månader gammalt, befriades det från demonerna genom en rening
eller någon annan fysisk behandling, som skrämde bort dem.
I detta syfte svängas barnen på Borneo med huvudet nedåt,
"och jag är övertygad om", säger Haddon, som varit
närvarande vid en dylik scen, "att om andarna ha öron, fly de
långa vägar för de fruktansvärda tjut, som de arma barnen
utstöta."

När barnen bli vuxna, äga pubertetsriterna rum; ynglingen
inviges och härdas till man — liksom han fick
riddarslaget under medeltiden i de kristna länderna — och den unga
flickan hedras, därför att hon blivit kvinna. Till jakt och krig
inviges mannen ständigt och jämt, och hans kall och stånd
markeras med traditionella bruk: hårprydnader, tatuering,
krigsmålning; besvärjelser, lekar och danser försätta honom
i det tillstånd, som varje särskild verksamhet kräver. Hans
bröllop utgör en enda följd av taburiter, som skola skydda
brudparet mot trolldom och förläna det fruktsamhet; hans
död en annan serie, som skall fördriva dödsdemonerna från
hans hus och släkt.

Utan tabu kan deras liv icke tänkas — denna underliga
blandning av makt och svaghet, där hövningen är helig,
emedan han är fylld av mana, av övernaturlig kraft, vilken som
en demonisk besatthet skänker honom makt över demonerna,
mottrolldom — men som fortplantad till andra människor,

behärskar och försvagar dem, hindrar och begränsar dem.
Tabu, som gör människan "orörlig" i dubbel bemärkelse: hon
får icke röras, hon kan icke röra sig. Tabu, det mäktigaste
vittnesbördet om sedvänjornas tyranni över den primitiva
människan!

Så framt icke totem-ordningen blir en lycklig konkurrent!
Den sociala grupperingen är det primitiva samhällets
grundordning. Indelningen i grupper och stammar, klaner och
klasser, har funnit sitt typiska uttryck i totemismen — den
orubbliga samhörigheten med ett bomärke, som än hämtat från
djurens, än från växternas eller de livlösa tingens värld, gör
totemgruppen till ett med denna del i naturen och binder
individerna vid gruppen, bestämmer deras namn, färger, språk
och handlingssätt, råder över deras föda såväl som över deras
äktenskap med sina okränkbara förbud.

Tabu och totem äro redan tillräckliga för att belysa detta
liv under traditionella vanor. Men vad skall man säga om
alla de riter, som föregå och följa deras arbete, dag och
årstider, festerna som de fira, och botgörelsen som de
underkasta sig, deras glädje och deras sorg!

Med en vag, men likväl viktig gräns kunna vi uppdela dessa
bruk i rit och kult. Rit, den bredare bestämningen av all
ceremoni, allt vad som skall försiggå på rätt sätt, rite
per-actum; men även en snävare bestämning av det ceremoniell,
som icke blivit till kult, till egentlig dyrkan av makter, som
man känner sig underlägsen och beroende av: hyllning,
tillbedjan, vördnad, andakt, med gåvor och offer, lovprisande
och bön.

Det är i denna dubbla värld, vi inträda, så snart vi stigit
över religionens tröskel: först den manande, besvärjande,
avvärjande och betvingande magien, där människorna kämpa
mot naturens dolda krafter och hemlighetsfulla, fruktansvärda 
makter för att kunna leva livet; en kamp med knytnävarna, 
där människan står som den starke, ju mera hon vinner 
tillit till sig själv, till sin stams sammanhållning, sin
hövdings mana och makt. Och senare, då högre ideal bildas, och
tanken om det övermänskliga samlar sig till att bli dessas
personliga bärare, då stiftas det tryggande förbundet med
dessa. Den gemensamma striden utkämpas mot mörkrets 
makter, då människor, gudar och halvgudar mötas i samfält
arbete på att övervinna motståndet mot livet och göra sig
jorden underdånig. Allt detta är de traditionella brukens
värld, rit och kult, regler och sedvänjor, en vimlande
mångfald, men ändå med enhetlig prägel.

Denna värld är de primitivas "natur", livssammanhanget,
verkligheten, den växling av orsak och verkan, vari de röra
sig lika självfallet och tillitsfullt som vi i det samband, vilket
vi kalla natur. Det är den, som bestämmer deras tankar, och
ur vilken de hämta sin fantasi, det är den de dikta om och
filosofera över. Det är dess kausalnexus, som de av
praktiska skäl — för själva livets vidmakthållande — måste söka
att bli herre över.

*

I denna orsaksbestämmande tankeverksamhet har mytologien 
sin jordmån. De ursprungliga, icke av yrkesdiktarnas 
händer förmedlade myterna kunna i stort sett betecknas
som etiologiska (orsaks- eller förklaringsmyter). Men
växtens beskaffenhet är icke given enbart med jordmånen.
Också andra krafter äro i verksamhet, även om det etiologiska
är dess egentliga, organiska liv, och det är först på ett visst
utvecklingsstadium, som tankegången blir vad man skulle
kunna kalla mytisk. Att mina kreatur bli sjuka, därför att
en elak granne förhäxat dem, är icke mytiskt; ej heller att
en trollkarl har lett blixten till mitt hus. Och icke heller
är det mytiskt, att mannen kan avla barn efter att ha vidrört
ett heligt träd; eller att en ofruktsam kvinna blir havande
genom att tillbringa natten på en helig sten; eller att den
skyldige kan avslöjas genom gift- eller vattenprov — eller
annan uppdiktad kausalitet. Man skulle snarare vilja kalla
dessa orsaksbestämningar mystiska eller magiska än mytiska
och skulle i allmänhet kunna säga, att så länge vi stå inför
den preanimistiska tron på opersonliga krafters eller makters
gåtfulla inverkan på händelsernas gång, har själva den
mytologiska processen icke kommit riktigt i gång; och dylika
folkslag ha i regeln icke heller så värst många myter.

Mytologiskt blir förhållandet först, då de verkande
krafterna uppfattas som personliga handlingar eller rent av som 
handlande personer. Mytologien födes vid övergången
från agentia till agentes. Man får tänka sig "makten"
figurligt i stil med människor eller djur. Den erhåller gestalt,
synlig eller osynlig för mänskliga ögon, men likväl alltid, om den
uppenbarar sig, iklädd en sådan form och i fantasien alltid
levande kvar i en dylik. Även om den såsom i den grekiska
mytologiens mångfaldiga metamorfoser förekommer i andra
naturformer (Dafne som lager o. s. v.), är det dock alltid
med mänskliga tankar och känslor, vilket i hög grad gäller
om den i den indiska mytologien och legenden så starkt
framträdande djurfabeln.

I regeln understrykes den personliga karaktären dessutom
med ett namn, vilket ofta är väsensbetecknande — i
åtskilliga fall dock hemlighetsfullt och dolt — men viktigt för det
praktiska förhållandet, eftersom man därigenom kan
hänvända sig till detta väsen, anropa det, lovprisa det — eller mana
och besvärja det.

Utåt får det personliga förhållandet den betydelsen, att
"verkan" blir till handling, och man kan tala om, hur denna
handling uppstått och utförts, vilket motiv som framkallat
den, och hur den försiggått. Egendomligt är, att makterna,
som förut blott verkade i rummet, nu figurera i tiden; man
går från naturkrafternas analogi över till de levande
varelsernas. Men med den mänskliga figuren i tidens projektion
ha vi kommit in i berättelsens sfär. Nu är det ordet
(mythos), varigenom man får reda på förhållandet. Till de
opersonliga kausaliteterna kunde man förhålla sig stum.
Bruket, ceremonien är tillräcklig för det ömsesidiga inflytandet:
för kraftöverföringen, manandet, besvärjelsen — endast
för den sistnämnda kunde ett formulär, en uttalad
trollformel behövas. Men det är just karakteristiskt, att man vid
övergången från preanimismens magi till själadyrkan och
gudadyrkan beledsagar ceremonien med ord, som skola stödja
den, besjäla, förklara den, ja som till sist kunna ersätta den.
I detta talande blir myten det berättande element, som skall
utveckla ceremoniens ursprungliga motiv, dess auktoritet och
betydelse, men som också, frigjort från ceremonien, på
samma sätt skall tala om den händelse i livet eller naturen, kring
vilken intresset är samlat.

Då denna berättelse försiggår i tiden, förlägges den i
allmänhet till svunna tider. Det, som sker ständigt och i
rummet, skildras såsom försiggånget någon gång i tiden. Men
denna tilldragelse förlägges till en tidpunkt, som egentligen
ligger utom tiden, till en förhistorisk aera, till en tidlös epok,
"den mytiska tiden" — eller vad man nu vill kalla den.
När sålunda Hesiodos säger, att "natten födde bedrägeriet",
är detta ett äkta mytiskt uttryck för, att bedrägerier försiggå
om natten. När det heter, att "Demeter i vrede över, att
hennes dotter bortrövats, drog sig undan och därigenom
berövade jorden dess fruktbarhet, men att hon senare blev
försonad", så är detta det mytologiska uttrycket för, att torka kan
inträffa, därigenom att gudinnan kränkes, men åter kan
upphävas genom att försona henne — samtidigt en skildring av
en naturprocess och en kultisk anvisning. Jahve
förbannade ormen: stoft skall du äta, och på din buk skall du krypa.
Sedan den tiden krypa ormarna på buken och äta stoft. Och
på liknande sätt i otaliga andra fall.

När det för den mytologiska fantasien utvecklar sig en
tidsålder, som intet har med vår tideräkning att skaffa, får
man även häri se ett utslag av den primitiva människans
uppfattning av tiden. Hon äger ingen kalender och än
mindre någon klocka. Hon mäter icke tiden som vi i timmar
och minuter, i månader och år; den är för henne en cykloid
av dygn och årstider, av epoker och händelser, högtider och
marknadstider — en generationsserie, vilken liksom hos
djuren icke företer några olikheter och som därför icke heller
lämnar några spår efter sig. Först då resor och
utvandringar, krig och bedrifter stämpla livets gång, uppkommer ett
historiskt tidsmedvetande; men om historia blir det först
senare tal. Det är genom kalendariska och annalistiska
anteckningar, som den bild av världens och människosläktets
livslopp utvecklades, vilken vi äga. Den tid, som den
primitive kan fatta och som behärskar honom, är epoken, och
denna avser alla tider eller åtminstone en mycket lång tid. Hans
tidsbegrepp är kvalitativt, icke kvantitativt; tiden mätes efter
sin innebörd, icke efter sin längd. Därför kan han
sammanfatta ett städse bestående tillstånd i ett enda ögonblick och
genom att berätta om en för länge sedan skedd händelse
åskådliggöra vad som ter sig för oss under en längre tid.
Men denna tidsuppfattning lämpar sig blott så mycket mera
för att lägga allt som sker i de olika personligheternas händer
och låta dem utföra det i ett visst, avgörande ögonblick.

*

Det är en naturlig följd av dessa egenskaper hos det
mytiska, att mytologien måste utvecklas samtidigt med
gudstron. De överensstämma i sin uppfattning av livs- och
världsmakterna såsom personliga väsenden, framför allt då
dessa betraktas som en mångfald, vilket är fallet i polyteismen.
Det är i denna, som mytologien utvecklas och har sin stora
tid. Den stiger och faller med den; själva de polyteistiska
kombinationerna lämna ständigt ny jordmån för mytologiska
bildningar. Jämte den naturliga polyteismen, vilken
utvecklas ur den pluralistiska naturuppfattningen, uppkommer
nämligen efter hand en konstgjord sådan. Genom statsbildningar
som i Egypten och Babylonien eller genom poesi och
systematik som i Indien och Grekland verkställas gudakombinationer,
som församla lokalgudar och stamgudar till ett pantheon,
vars inre liv med sina många anknytningar mellan gudarna,
sina äktenskap och familjeförhållanden, samarbete och
ränkspel, ja öppen fiendskap skänka den diktande fantasien
ständigt nya uppgifter. Redan den enklare processen, då
special-och ögonblicksgudar uppgå i de större gudomarna, då de
båda förstnämndas kult förtäres av eller övergår till den nye
guden, har avsatt en mängd myter. Ty allt detta skall ju berättas,
förklaras och motiveras. På samma sätt är det ställt med
förhållandet mellan gudar och människor; framför allt de stora
släkterna göra krav på att härstamma från någon gudom,
vilken inlåtit sig på jordisk kärlek, eller åtminstone från
heroer, vilkas sägenhistoria ofta nog äger mytens karaktär.
Slutligen följa under en lärdare tid spekulationer och
reflexioner över de mytiska naturmakterna och deras
utveckling, över världens skapelse, gudarnas strider med elementen,
gudarnas egen uppkomst ur dessa, deras genealogi, ja till
och med deras undergång såsom i den nordiska mytologien
eller världsförloppet och dess avslutning såsom i den 
persiska,   världsåldrar  och varandra avlösande världsperioder
såsom i den indiska mytologien.

Allt detta sväller så småningom ut till en andlig
produktion: religiös, teologisk, filosofisk, diktande och konstnärlig
— ett system av ofattligt omfång och med så djupa rötter i
människans medvetande, att mytologien så att säga
bemäktigar sig hela kulturen och blir bestämmande för denna, så
länge polyteismen äger bestånd. I själva verket snärjes här
människoanden i sitt eget nät och hotas efter hand av
stagnation och urartning; och denna fantastiska världsbild
verkade lika vilseledande på naturuppfattningen som
hämmande för den personliga religiositeten.

Med inre nödvändighet frigjorde sig därför
människotanken efter hand från polyteismens myter, i Indien genom
den brahmanska spekulationen, i Egypten genom prästernas
solteologi, i Grekland i de filosofiska skolorna. Då den i den
judiska monoteismens sköte utvecklade kristendomen segrade
över den antika världen, hade denna redan länge varit
förberedd på detta steg.

Då mytologiens räkenskaper avvecklas, kan man så att säga
bakifrån iakttaga eller kontrollera, av vilka faktorer den
bestått. Vi ha funnit, att de voro namn, gestalt och handling
med sina motiv, utförda i tiden, särskilt i förhistorisk tid.
Vi kunna iakttaga, att det första plagg, som gudomen
avkastar är gestalten. Den brahmanska filosofien har kanske
härvidlag gått längst genom att avkläda gudomen all form och
varje bestämning, som kan erinra om något kroppsligt eller
personligt. Men varken Platon eller den stoiska filosofien
försummade att upplösa dessa materiella föreställningar om
gudomen, och till och med aposteln Paulus slår in på samma
bana, åtminstone i det stoiskt hållna tal i Athen, som
tillägges honom i Apostlagärningarnas 17:de kapitel.

Under denna process försvinner också gudomens namn,
dess nomen proprium. Den senare judendomen hade för
länge sedan utbytt den äldre israelitiska monoteismens
alltjämt mytologiskt utformade gudagestalt Jahve mot en mera
abstrakt gudom, vars namn de icke längre nämnde, utan
ersatte med beteckningar såsom "Himmelen", "Stället" (och
vilken roll hade icke "Guds namn" spelat i den israelitiska
världen!), då Jesus framträdde med fadersnamnet (Abba)
och apostlarna med det mera abstrakta gudanamnet theos.
I de romanska språken är detta numera översatt med ord,
som avletts från det latinska deus, den allmänna
benämningen på en gudom, och i de germanska med det gåtfulla ordet
"Gud", vilket måhända betyder "den anropade", men som
under alla förhållanden ursprungligen även är en allmän
benämning. Filosofien arbetar ständigt med att upplösa
namnet och att ersätta det med ett begrepp eller en beteckning —
som t. ex. när de indiska skolorna ersätta det på förhand
tämligen begreppsmässiga Brahma med Atman och Purusha —
ord som betyda "själen" — eller med uttrycket Om, och när
den kinesiske mystikern Laotse uttryckligen säger om den
högsta principen Tao, "jag känner icke dess namn" — en
strävan efter att frigöra sig från det konkreta, som
återfinnes i all mystik och hos religiösa fritänkare ända fram i
våra dagar, träffande karakteriserad av Runeberg i Döbelns
ord: "min Gud, min broder — hur jag dig skall kalla".

Även den gudomliga handlingen berövas under det
teologiska tänkandet det konkreta och momentana och får
ständigt mera karaktär av en utbredd, oavlåtlig verksamhet. Den
blir permanent och immanent. "Min Fader verkar intill
nu", säger Johannesevangeliets Jesus, och till och med
medeltidens skolastik — följd av senare spekulativa teologer —
förklarar rent av världens skapelse som en ständigt fortsatt
handling av Gud. Tanken på ett momentant ingripande i
världsförloppet undanskjutes allt mera av tankens och
forskningens kritik, och religionsfilosofierna samla sig allt mera
om själva gudomens existens och beskaffenhet.

Analogt med denna kontinuitet i verksamheten kan en
enhetlighet i handlingens motiv iakttagas, i det man allt mera
söker härleda all från gudomen utgående aktivitet från ett
enda motiv: i islam Guds allmakt, i kristendomen Guds
kärlek. Därmed är intresset för att utforska de olika
händelsernas speciella motiv hävt — det som ursprungligen satte den
mytologiska fantasien i rörelse — och allt har dragits in 

under en etisk synvinkel, ur vilken alla förekommande fall
betraktas som modifikationer av samma sak.

Med handlingens evighet är gudomen tillika höjd över
tiden. Gud är "av evighet till evighet", och det är även hans
allmakt och hans kärlek. Vi finna sålunda, att alla de
"egenskaper", som den kristna teologien tilldelar gudomen, det
system, som skolastiken med möda uppförde på filosofiens
grundval, och som protestantismen tagit i arv efter denna,
äro lika många protester mot den mytologiska
världsuppfattningen och gudaläran, då de ju förutsätta allhet och
evighet i gudomens väsen och verksamhet. Så snart gudomen
säges vara absolut, är den icke längre mytologisk. Detta
utesluter icke talet om en svunnen tid såsom uppenbarelsens
kraftkälla, och både Genesis och Johannesevangeliet börja
med en "begynnelse", som ligger bortom historisk tid. Men
den religiöst bestämda utvecklingen lägges just i de båda
testamentens religion in i en historisk ram och betraktas som
en utveckling under den kända historiska tiden med sitt
centrum i Jesu födelse, tideräkningens vändpunkt. Den tidlöse
gudens handlingar ikläda sig tidens form för att frälsa
människorna. Men den mystiska och spekulativa teologien har
alltid gjort vad den kunnat för att upphäva även denna
tidsbestämning och vårt till tiden bestämda avstånd från
utgångspunkten — oavsett om denna strävan tagit sig uttryck
i Mäster Eckardts "eviga nu", i Hegels "Reich des Sohnes"
som en gudamänsklig sfär, i Sören Kierkegaards
"samtidighet med Jesus" eller i den moderna teologiens benägenhet för
att under bibelkritikens inflytande hellre hävda
Kristusidealets giltighet än evangeliernas historiska autenticitet.

Överhuvudtaget är det mytens öde att övervinnas:
vetenskapligt eller religiöst. De uppdiktade orsaker, som den vilar
på, avlösas efter hand av naturkunskap, och därigenom
frånryckes den sin grundval. Denna process förlöper
emellertid betydligt saktare än den teologiska, vilken avskiljer
de religiösa elementen från myten och upphöjer dem till
självständig existens.

Men myternas bildvärld innehåller åtskilligt annat än det,
som kan absorberas av naturkunskapen och teologien. Även
då dessa utfört sitt verk, kräver fantasien allt framgent sin
rätt och formar sina bilder och ideal av det gamla innehållet,
men i ny stil och med ny betoning.

Denna nybildning försiggår i tre riktningar: episkt, etiskt
och poetiskt; i hjältediktens, legendens och folksagans form.
Alla tre kategorierna avsöndra det konkreta innehållet från
det mytiska kaos, medan teologien avskiljer de abstrakta
värdena.

Det heroiska eposet utgör i många fall en fortsättning
eller omsiktning av gudamyten. Åtskilliga av Iliadens
hjältar ha i själva verket sin rot i mytologien. Det gäller med
säkerhet om Asklepios, dioskurerna och Dionysos. De ha
ursprungligen varit gudomligheter, vilka haft sin kult, men
denna glömdes eller var okänd för de homeriska diktarna,
och de togo blott fasta på deras mänskliga gestalt. Till och
med om Iliadens huvudgestalter: Agamemnon, Diomedes, ja
även om Achilles förmodar man, att en dylik heroisering av
forna gudomar har ägt rum. Aristaios, vilken kan påvisas
som gudom, ja, som ett komplex av gudomar, men som för
den senare grekiska uppfattningen står som en lysande
kulturheros är ett tydligt exempel på samma process. Som
allmän tendens kan den tydligt skönjas i Avesta, vilken i det
persiska världsrikets ridderliga och historiska stil ständigt
mera poängterat gör de gamla dunkla gudomligheterna till
episka gestalter, tills denna omdaning erhåller sin lysande
avslutning i Firdusis stora konungasaga, vilken blott känner
dessa gudar och demoner som led i de historiska
personligheternas följd.

Vad som härvidlag behålles kvar av de mytiska elementen
är lätt att se. Det är namnet, gestalten, handlingen, tiden,
som man icke kan släppa, utan som man tvärtom utformar till
självständig existens. Den episka handlingen tänkes —
även då den är förhistorisk — ha skett i tiden och vara
utförd av en viss bestämd, verklig person, vars namn är
oförgätligt, och som inrangeras i människosläktets historia.
Härmed har övergången till historien försiggått, och det blir en
uppgift för denna att — om den antar vetenskaplig karaktär
— avsöndra de uppdiktade elementen från verkligheten.

På detta sätt bevaras en god del av den idealitet, som i
form av personliga ideal lever i mytologien. Önskan att 
minnas och hedra bedrifter utvecklar gestalterna till bärare av den
heroiska hänförelse, vilken under människosläktets hela
kamptid varit en inre livsnödvändighet. Men på ett senare
skede av utvecklingen tar sig idealismen ett annat, personligt
uttryck, då den ädla handlingen och den lysande förebilden
klarare framträda, vilande på en bestämd moralisk
uppfattning och fortsättande denna i förmanande tal eller
mönstergilla handlingar. Det är legenden, som här är verksam, dels
som fri fantasiverksamhet, dels som skildring av historiskt
verkliga personligheter, oftast som en förening av bådadera:
en upphöjning av denna personlighet till idealets sfär. Här
är förebilden — och i denna den fromma handlingen — det
avgörande. Men i denna handling eller denna fromhet blir
lidandet ett framträdande drag, emedan de legendariska
gestalterna i regeln utvecklas ur religioner, vilka såsom
buddhismen och kristendomen insett lidandets makt i
människolivet och nödvändigheten av att lösa dess problem genom sin
personliga hållning. Därför är en handling i yttre bemärkelse
icke det avgörande i legenden såsom i hjältedikten.
Viktigare än själva handlingen är dess motiv, och
viktigare än att överhuvudtaget handla är att låta detta motiv
råda och komma till utveckling. Därför träder handlingen
— och ofta själva personen — mindre bestämt fram i tiden.
Det är icke dess "när?", knappast ens dess "hur?", utan dess
"varför?", som man fäster sig vid. Det kommer icke an på
dess tidpunkt, utan på dess giltighet; den betraktas som evigt
giltig, alltså icke begränsad till rum och tid. Därför lägger
legenden så stor vikt vid stämningen i sin skildring, ty i denna
härskar motivet direkt — man märker detta lika mycket i
Franciscus- som i Buddhalegenderna. Härmed
sammanhänger, att personen i legenden ingalunda alltid framträder
som en tydlig, yttre gestalt, utan företrädesvis uppenbarar
sig som andlig personlighet, och att denna ganska ofta
förtonar i en viss yttre obestämbarhet. Så mycket viktigare är
det, att den yttrar sig genom vad den har att säga. Idealet
måste framställas i en bestämt moraliserande form, ja ofta
i didaktisk form. Detta i förening med själva förebilden
förlänar legenden dess karaktär av etik, och då denna etik
i regeln är religiöst bestämd eller betonad, bevarar legenden
sin betydelse till och med i de högst utvecklade religionerna,
ja den kan ständigt fortsätta sitt liv i dessa genom förnyad
produktion såsom den personligt påtagliga formen för
religionens sanningar.

Fantasiens lek, som obehindrat försiggick under
mytbildningen, fortsätter efter dennas upphörande — så framt den
icke är bunden av det episka sammanhanget eller av legendens
principer — sitt fria liv i folksagan. Den utlöser här de
poetiska krafter, som ständigt förefunnos i mytdiktningen,
och söker uppnå något estetiskt. Här blir då det påtagliga
och berättande huvudsaken: gestalten och handlingen lägga
beslag på intresset, under det att namn och tid sakna skarpa
konturer ("det var en gång en man", "en kung hade tre
söner", "och om de inte äro döda, så leva de ännu"). Även
sagans motiv är i hög grad växlande — från fullständig
likgiltighet för mening och innehåll till estetisk beräkning och
medvetet moralisk tendens. Likväl känner sig den äkta
folksagan obunden av diktkonstens regler och uppträder icke
didaktiskt moraliserande. Däremot kan man med allt skäl
tala om en "sagornas moral", en livsåskådning, som mer eller
mindre omedvetet utvecklar sig och som fortsätter sina
traditioner oberoende av de omgivande moral- och
religionssystemen eller också — då det visar sig ändamålsenligt — i
samförstånd med dem. Emellertid är gränsen mellan myt och saga
vida mera flytande, än då det rör sig om epos och legend. I
de primitiva religionerna sammanfalla de oftast, och i de
högre religionerna ha sagorna ofta lämnat motiv till nya
mytbildningar, medan de å andra sidan bevarat gammalt
mytstoff, då detta övergivits av religionen. Det ligger därför
nära till hands att betrakta myter och sagor under ett —
såsom ett gemensamt arv från mänsklighetens barndom och
första andliga blomstring.




RITMYTER

Tre bröder hade en enda syster. De hatade henne, och
hon var tvungen att fly långt ut i ödemarken. Hon blev
trött av att vandra, och då hon fann ett björnide, gick hon
ned i detta och lade sig att vila. Till samma ide kommer
även en björn. Han tar henne till hustru och avlar med
henne en son. Sonen växte upp, och fadern blev gammal.
Han sade då till sin hustru, att han icke kunde leva längre
på grund av ålderdom. Därför ville han gå ut i den
första snön, så att hennes tre bröder kunde se spåren efter
honom samt ringa och döda honom. Han befallde också,
att man skulle fästa en mässingsring på hans panna, så att
icke hans egen son skulle råka fälla honom. Bröderna
finna spåret, ringa björnen och anfalla den. Den biter de
båda äldsta, men hustrun bad för den yngste, och denne
blev hans baneman. Björnen lät sin hustru taga honom
om livet, han går på bakbenen fram mot jägaren, vilken
fäller honom. Själv satte hon sig likväl ett stycke
därifrån och höljde en duk över sitt ansikte, emedan hon icke
hade hjärta att åse björnens död; dock kastade hon så
nätt ett öga på tilldragelsen.

Då jägarna hade flått björnen och lagt köttet i en gryta
för att koka det, kom björnens son hem. Han såg på
mässingsringen, att det var hans far, och krävde lika del i
honom med de andra. Då de nekade att gå in härpå, hotade
han att väcka björnen till liv igen. Han tog en käpp och
började slå på björnens skinn: "Far, stig upp! Far, stig
upp!" Då började köttet i grytan koka så häftigt, att det
såg ut, som om det skulle hoppa ur, och bröderna voro
tvungna att dela med sonen.

Så lyder i korthet en lapsk saga, som norrmannen J. A.
Friis meddelat (Lappisk mytologi 1871, sid. 156 o. f.).
Författaren skildrar emellertid dessutom de bruk och
ceremonier, som voro förknippade med den lapska 

björnjakten. Han betraktar en del av dessa såsom härledda ur
sagan, men det är lätt att se, att förhållandet är det
motsatta. Sagan är en avspegling av jaktbruken och skall
förläna dessa deras auktoritet och berättigande. Det
djupast liggande grunddraget är, att björnen genom sitt
giftermål blev släkt med jägarna, varvid de genom
denna släktskap ha krav både på hans efterlåtenskap och
välvilja, ha både rätt till björnen och makt över den. Detta
drag är totemistiskt och till på köpet av den primitiva
totemism, som stiftar förbund med de jaktbara djuren av
praktiska skäl. Ett annat grunddrag är, att björnen
utlämnar sig frivilligt: jägarna ha endast fullbordat
björnens egen vilja och äro därigenom skyddade mot hämnd
från hans sida. Under jakten vid själva idet gå jägarna
fram en och en — först en med en käpp med en
mässingsring i änden, sedan en med en runstav; som tredje man
kommer den skickligaste av jägarna, han som ger
björnen det första spjutstynget. Djuret skulle följaktligen dels
retas, så att det rusade ut, dels besvärjas, innan det kunde
anfallas. Så snart björnen fällts, piskades den med
kvistar under avsjungande av en sång, varvid mannen med
käppen med mässingsringen var försångare: "Tack, du
gode! Du har varken skadat stav eller spjut!"

Under tiden ha kvinnorna prytt sig till björnfesten; de
placera sig kring tältväggen. Då jägarna komma in i tältet,
hölja alla kvinnorna en duk över sitt ansikte. När de skulle
se på jägarna, måste de delvis blotta ansiktet och hålla en
mässingsring för ögat, varvid de samtidigt spottade
tuggad albark på dem. Efter denna välkomsthälsning smycka
kvinnorna alla jägarna med mässingsringar. Vid måltiden
äta männen och kvinnorna var för sig. Under tre nätter
få männen icke sova hos sina hustrur — den man, som
ringade björnen, icke under fem nätter. Liksom
grundföreställningen var totemistisk, är hela detta ceremoniell
tabuistiskt. Dessa lapska björnjägare äro — liksom alla
primitiva jägare — tabu, så länge de äro på jakt, och den
besmittelse, som de ådragit sig genom dödandet (väl
ursprungligen den mana, som förlänade dem mottrolldom),
sitter kvar i kroppen på dem under någon tid framåt.   
Ännu i det gamla Israel voro även krigarna tabu; den från
kriget hemkallade Uria gick icke in i Batsebas tält. Ej
heller den fällda björnen få kvinnorna se på utom genom
mässingsringen — som tydligen skyddar mot trolldom —
och med förbundna ögon kasta de käppar på den utbredda
huden för att få veta, vems man som nästa gång skall fälla
en björn.

Den stundande jakten upptager överhuvudtaget
sinnena starkt, liksom allt går ut på att avvärja faror for
framtiden. Det förefaller därför vara en äldre ceremoni,
som bevarats i sagan, nämligen att jägaren med käppen
piskar björnskinnet med orden: "Far, stig upp!"
Jaktdjuret får icke utrotas vid jakten, utan ständigt
återkomma. Ett bevarat drag är däremot, att man noggrant ser
till, att kitteln med björnköttet icke kokar över. Sagan
vet varför: den döde kunde med detsamma återuppstå
härigenom — en allt annat än sällsynt tro i sagovärlden,
vilken på klassisk grund bevarats i Medeasägnen. En annan
försiktighetsregel, som iakttogs, nämligen att icke bryta
sönder björnens ben, får ingen förklaring i sägnen. Men
det uteblivna återfinnes i en annan nordisk saga. Man
torde erinra sig, hur förbittrad Tor blev, då man kluvit
lårbenet på en av hans bockar. När guden efteråt kallade
bockarnas ben och skinn till liv, hade den ene bocken
blivit halt. Björnens hela begravning är inställd på dess
återuppståndelse och bekräftar sålunda in re innebörden av
utropet: "Far, stig upp!"

Gå vi till ett annat jägarefolk på ungefär samma
utvecklingsskede, möta vi en saga med liknande innehåll. G. A.
Dorsey berättar den i sin bok om Pawnee-indianerna (sid.
502 o. f.). "En yngling hade en röd och en svart pil. Med
dem sköt han på en buffelko och följde efter den för att få
sina pilar tillbaka. När det blev natt, förvandlade sig
buffelkon till en kvinna, som tog ynglingen till äkta. Han
bodde nu bland bufflarna, men undgick deras ondska genom att
förvandla sig till en fjäder. Längre fram tog han flera
bufflar med sig till sin hemort. Här dödades de, och de döda
djuren vigdes odh gjordes heliga. Deras andar vände tillbaka till
buffelbyn och berättade om den ära, som kommit dem till
del." — Även denna saga är totemistisk och etablerar
släktskap mellan stammen och jaktdjuren. Men den är dessutom
jaktteknisk, eftersom den går ut på att locka nytt jaktbyte
in på reviret, och det är tydligt, att den avspeglar en
ceremoni, som skall verka gynnsamt härvidlag: den för bufflarna
smickrande vigningen av det fällda bytet. En annan saga,
som Dorsey likaledes meddelar, lämnar mera direkta
underrättelser om den ifrågavarande ceremonien. Här är det en
ung flicka, som kommer till buffellandet och upptages bland
djuren. Sedan dess läto bufflarna sig jagas, men varje år
fordrade de ett jungfruoffer. Även utan detta tillägg
avslöjar sagan ceremonien. Ty det heter — med vanlig
indiansk fantasi — att flickan slungades in i buffellandet av sina
bröder med tillhjälp av ett från himmelen nedhängande rep.
Möjligen finns det också en rest av jungfruoffer i den lapska
sagan; det heter nämligen, att flickan hatades av sina bröder.

Ville man närmare dryfta jungfruoffret, skulle snart en
hel mängd både gripande och rörande sagor och myter dyka
upp i minnet — ända från dessa primitiva historier till
Andromeda och Psyke, Ifigenia och hennes bibliska syster
Jeftas dotter. Alla dessa leda sitt ursprung från grymma
offerbruk, från årliga offer till havets eller torkans demoner,
krigsoffer eller byggnadsoffer såsom i sägnerna om den
inmurade jungfrun. Men eftersom vi sysselsätta oss med de
jaktbara djuren, vore det måhända skäl att erinra om, att
även de gamla grekerna voro jägare, och att lakonierna voro
lika intresserade av viltbeståndet i Taygetos bergsskog som
lapparna av sina björnar och renar, och att gudinnan
Artemis fortfarande under historisk tid och i Athens omedelbara
närhet dyrkades med björnceremonier, vid vilka hennes
prästinnor klädde sig i djurets skinn och använde dess namn
om sig själva: arktoi, björnar.Det är i detta sammanhang av intresse, att björnen på grekiska
oftast är femininum (hē arktós). Enligt all analogi innebär
detta, att gudinnan själv en gång tänkts i björnskepnad: en
mäktig björnhona, som rådde över skogen och som — på
äkta totemistiskt jägarevis — skyddade och förökade det
villebråd, som hon levde av.

Så långt kunna vi draga våra slutsatser med en viss 
trygghet. Mindre säkert blir fotfästet, när man vill förknippa
Artemismyterna med denna primitiva gudagestalt. Men
egendomligt är, att det alltid slutar illa för de unga män, som
kasta sina ögon på denna gudinna. Till följd härav blev,
som bekant, Aktseon förvandlad till en hjort av gudinnan och
söndersliten av sina egna hundar. Den stiliserade — och
mer eller mindre friserade — mytdiktningen har inlagt de
ädlaste motiv i denna episod: den kyska gudinnans
jungfruliga harm och straffande vrede; och talrika äro de
konstnärer, som målat denna scen, vilken på ett så vackert sätt
tillmötesgår adliga herrars smak för badande kvinnor och
rasande hundar.

En ädlare vändning tog sägnen om Hippolytos, som troget
följde Artemis på hennes jakter. Han sätter livet till på ett
annat, mera indirekt sätt, i det han, sin gudinna trogen,
avvisar alla jordiska kvinnors närmanden. Kränkt å
kvinnornas vägnar av denna manliga stolthet väcker Afrodite hos
ynglingens styvmor Fædra kärlek till honom. När även hon
måste lida skeppsbrott, förtalar hon honom — liksom
Potifars hustru — hos sin man Theseus, vilken i sin tur ber
Poseidon straffa honom. Denne skickar då en tjur upp ur
havet, vilken skrämmer Hippolytos' spann, så att det skenar
med honom och trampar ihjäl honom. En så lång omväg
tog den mytologiska diktningen för att bringa även denna
Artemis' älskare om livet, och ett av den grekiska tragediens
största verk byggde på detta förhärligande av kyskhetens
heroism — denna gång från Artemis själv överförd på
hennes svärmiske vän.

Ursprungligen var emellertid Artemis icke kyskhetens
gudinna. Hon var tvärtom den kvinnliga — och hela naturens
— fruktbarhetsgudinna. Det var ju också åt henne, som
viltbeståndets väl och ve anförtrotts, och i sin primitiva
björngestalt har hon väl krävt sitt offer liksom så många andra
gudomar, vilkas bistånd man betingade sig genom årliga
offer. Hon har behövt sin mänskliga gemål liksom björnen
uppe i Lappland, och jägarna ha villigt bragt denne till
henne för att stifta ett förbund och få tillåtelse att jaga
villebrådet. Hon har krävt sitt offer liksom bufflarna gjorde
hos Caddo-indianerna — de primitiva parallellerna ha här
som så ofta kunnat bana väg för förståelsen av den klassiska
forntiden.

Men även i själva den klassiska världen finns det
tillräckligt många fall av unga älskare, som med livet fingo böta för
gudinnans famn. Gick det annorlunda med Adonis, som
själva kärleksgudinnan förbarmade sig över, och som snart
därefter omkom på en jakt, dödad av ett vildsvin eller en björn?
En senare mytologi ansåg, att den sköne ynglingens död
efter den yppiga herdestunden var sommarens saga i södern,
ja hela levanten kände en Adoniskult, vilken med lätthet kan
tolkas som vegetationsgudens liv och död, liksom man även
tolkat Osirismyten på samma sätt. Men man kan komma
på andra sidan om den grekiska forntiden, ja till och med
den semitiska levanten. Även Ishtar, den babyloniska
Venus, hade sin unge gemål, Tammuz, om vilken vi få veta, att
han steg ned i underjorden, där han ständigt klagar och
jämrar sig. Till och med i Jerusalem sörjde kvinnorna över
hans död. Men av en egendomlig strof i det babyloniska
Gilgamesh-eposet finna vi, att då denna hjälte iklätt sig sin
kungliga skrud och gudinnan friar till hans gunst, avvisar han
henne stolt under hänvisning till den beklagansvärda lott, som
drabbat alla hennes älskare:

"Tammuz, din ungdoms älskade,
låter du gråta varje vår;
den prunkande allalu-fågeln älskade du,
men du krossade den och bröt dess vingar;
den sitter i skogen och klagar: o, mina vingar!
Du älskade lejonet med väldiga styrkan,
men sju och sju gånger satte du fällor för det.
Du älskade hästen, som gladdes åt striden,
med piska och sporrar har du tvingat den
och dess moder, gudinnan Silili, bragte du till tårar.
Du älskade en fåraherde,
scm ständigt offrade till dig
och slaktade sina killingar åt dig,
men du slog ihjäl honom och förvandlade honom till en varg.
så att hans  egna herdegossar jagade honom
och hans egna hundar söndersleto honom."Frazer, vilken (The Golden Bough 9, 371 o. f.) betraktar
sägenhistoriens uppgifter om Semiramis som en avspegling av Ishtarkulten,
hänvisar bl. a. till den detaljen, att drottningen lät bringa alla sina
älskare om livet, såsom särskilt belysande. Den märkliga sägnen,
att Semiramis stod i förhållande till sin häst, får då sin förklaring av den citerade strofen, där hästen är en av Ishtars älskare. Som
bekant stöttes den eljest erotiskt oförskräckte Byron av detta
Semiramis' kärleksäventyr. Han klarade sig genom att förmoda, att den
gamle krönikeskrivaren använt a courser i stället för a courier och
att det således var en av drottningens tjänare som avsågs (vilket vår
Talis-Qualis med beundransvärd skicklighet översatt med, att
texten hade satt en "springare" i stället för en "löpare"). Men nu vet man
sålunda, att det verkligen var en häst! 



Här ha vi så tydligt som gärna tänkbart Aktæon på
assyriska och en lika tydlig bild av den ofrånkomliga undergång,
som väntar fruktbarhetsgudinnans älskare. Vi ställas inför
en mytologisk produktion över ett och samma motiv. Utan
allt tvivel ha de allesammans bottnat i gamla
fruktbarhetsriter, som kostade ett manligt liv, liksom ett jungfruligt offer
skulle bringas de manliga naturdemonerna. I den
mindreasiatiska Kybelekulten hade denna rit en försvagad, men icke
mindre hemsk fortsättning under historisk tid i de blodiga
scener, under vilka ynglingar offrade sin mandom till
gudinnans ära och sedan fortsatte att leva som kvinnoklädda
halvmän i hennes svit. Det var en partiell, men lika effektiv form
för samma bruk, vilket tidigare offrade det unga mankönets
hela liv till den omättliga fruktbarhetsgudinnan.

*

Ett påtagligt exempel på, hur en till ämnet mytologisk
saga kan uppstå på rituell basis, finna vi i Flateyrbók i den
kända episoden om, hur en norrman, Gunnar Helming,
fördriven av den kristne konung Olav, kom till Sverige, där han
genom en följd av sammanstötande omständigheter utgav
sig för att vara guden Frej; tillsammans med gudens
prästinna och hustru åkte han omkring i landet under den årliga
processionen, vid vilken guden skulle göra fälten fruktbara.
Överallt fick han röna gästfrihet i gårdarna, och det väckte
stor glädje, när prästinnan så småningom ådagalade, att
guden försatt henne i välsignat tillstånd. Slutligen försvann
han tillsammans med henne, medförande allt det silver, som
han lagt beslag på under vägen, kom över till Norge, antog
kristendomen och försonade sig med konungen.
Otvivelaktigt är detta en skämtkrönika, som konstruerats med kristen
tendens för att sprida löje över hedendomen. Så mycket 

egendomligare är det, att vi genom detta färgade glas
tydligare se den fruktbarhetsceremoni, som här framföres på
scenen, än i någon av de direkta beskrivningar, som Tacitus,
Gregor av Tours eller andra skildrare ha lämnat av den
fruktbargörande åktur, som företogs i norra Tyskland,
Danmark och Gallien av gudinnan Nerthus (senare
maskuliniserad till Njord och identifierad med Frej) och motsvarande
galliska gudomar.

När en saga är så sen och genomskinlig, är det icke svårt
att analysera den, och man tvekar att kalla den myt.
Men med samma beroende av gamla sedvänjor och bruk stå
vi på en otvivelaktig mytologisk grund, när vi i Iliaden
(XIV, 152—353) läsa om Zeus' förmälning med Hera på
berget Ida, lidelsefullt öm som, deras ungdoms första
famntag, medan glömskan omhöljer dem, intensiv som den
dimma, vilken skyler dem för gudar och människor,I själva verket vårregnets dis, som i den argiviska sägnen — utan
poetisk tillämpning — följer Zeus på hans väg till Hera. och
vårblommor myllra fram ur jorden kring det gudomliga lägret.

Hera med skyndande gång gick uppåt till Gargarons hjässa
överst på Ida, och Zeus skysamlaren såg henne komma.
Och som han såg henne, strax blev hans själ omtöcknad av åtrå,
sådan han hade den känt, när den första gången de famnats,
stigna tillsammans i bädd förutan föräldrarnas vetskap,
och han mot Hera gick fram och talte till henne och sade:
"Hera, vart är du på väg, efter hit från Olympen du kommer?
Ej har du hästarna med och din vagn, som du kunde bestiga."
Tog då till orda med svek i sin håg den vördiga Hera:
"Jag vill begiva mig av bort till jordens yttersta gränser,
Tethys vår moder att se och Okeanos, gudarnas upphov,
vilka en gång i sitt hus mig skötte och fostrade kärligt.
Dessa besöka jag vill för att slita det eviga kivet.
Redan i långlig tid ha varandra de skytt och ej mera
vilat i kärleksbädd, sedan harmen i sinnet fått insteg.
Nere vid sluttningens fot av det källbevattnade Ida
väntar mitt spann, som skall draga mig fram över jorden och havet.
Nu dock kommer jag hit från Olympen allenast för din skull,
för att du sedan ej skulle bli vred, ifall jag i tysthet
borgen besökt, där Okeanos bor, djupströmmande guden."

Svarade då skysamlaren Zeus och sade till henne:
"Hera, den färden ditbort kan ju också du senare göra.
Kom, låt oss ligga och vila, vi två, och med älskog oss fröjda!
Aldrig jag än i min själ en så ljuv och betvingande åtrå 
varken till någon gudinna har känt eller kvinna på jorden;
aldrig Demeter mig tjusade så, hårfagra gudinnan,
eller den prisade Leto engång, ja icke du själv ens,
som jag dig älskar nu och är gripen av ljuvaste åtrå."
— — —
Tog då till orda med svek i sin håg den vördiga Hera:
"Faslige Kronosson, vad var det för ord, som du sade?
Brinner du nu av begär att ligga och famnas i älskog
uppe på Idas topp, dädan allting runtom är synligt?
Tänk, hur skulle det gå, om en av de evige gudar
såge oss famnas och ginge åstad och för gudarna alla
yppade saken?  Nej, aldrig jag hem till din boning då vände,
sedan jag rest mig igen, ty det oanständigt ju vore.
Men om du äntligen vill, och det så är ditt hjärta behagligt,
har du ju kammaren, vilken din son, den flinke Hefaistos,
byggt dig med stadiga dörrar, som tätt till posterna sluta;
dit låt oss följas i bädd, efter sådant nu lyster ditt sinne."
Svarade då skysamlaren Zeus och sade till henne:
"Frukta ej, Hera! Oss ingen skall se, varken gud eller dödlig.
Ty en så bländande, gyllene sky skall jag hölja omkring oss,
att ej den vandrande solen en gång skall kunna oss skymta,
fastän dess stråle det skarpaste är, som ett öga kan skåda."
Sade Kronion och tog i sin famn sin älskade maka.
Under dem heliga jorden sköt upp nyspirande örter,
lotos med daggiga blad, hyacinter och prunkande saffran,
svällande mjuka och växande tätt, som dem lyfte från marken.
Dessa de vilade på och över sig höljde en gyllne,
strålande sky, och glänsande klar nedpärlade daggen.
Sålunda slumrade tryggt Allfader på Gargarons tinnar,
kuvad av kärlek och sömn, och i famnen han hade sin maka.

Intet ligger närmare till hands än att tänka sig denna
episod som en fri dikt, skickligt inskjuten i det episka
sammanhanget för att motivera en vändning i slagets gång, medan
gudaparets uppmärksamhet är upptagen av annat och bättre.
Och likväl kunna vi här med lätthet följa denna
fantasiskapelses upprinnelse i de folkseder, som firades i de gamla
grekiska landskapen vid vårens ankomst. I Argos, Heras
speciella provins, sade man, att Zeus kommit flygande till henne
i skepnaden av en gök — regnfågeln som kommer med
våren, och i kulten firade man det gudomliga paret med
blommor och kransar, förde Hera omkring i hennes bruddräkt,
flätade en brudsäng åt henne av pilvidjor och utförde hela
ceremonien som ett mänskligt bröllop. Från Euböa, Kreta
och Samos berättas detsamma: om vårliga parningsfester,
väl ursprungligen firade till ära för andra, liknande 
gudinnors bröllop med Zeus: Dione, Demeter eller Leto, ja från
själva Athen hör man talas om detta "heliga bröllop" (hieros
gamos), för vilket ungdomen fann en välkommen
förevändning i det höga härskareparets förening — fastän det väl
snarast är gudarna, som skola tacka människorna för denna
bröllopsfest. Vi kunna sålunda — även här under
hänvisning till talrika primitiva paralleller — lita på, att det
ursprungligen var den mänskliga handlingen, vilken som en
trollstark magi skulle väcka naturens fruktbarhet till liv.

*

Vi ha efter hand glidit från jägarelivet och kommit över
till åkerbrukskultens riter och därmed också till de
mytområden, som tillhöra dem. Bland dessa torde väl ingen ha
åtnjutit större berömmelse än den cykel, som är knuten till
den grekiska åkerbruksgudinnan Demeters namn. Den är
samlad till en dramatisk helhet i den s. k. homeriska hymnen
till Demeter. Det skildras här, hur hennes dotter
Persefone eller Kore, medan hon och hennes väninnor plockade
vårblommor på de nysiska ängarna, bortfördes av
underjordens härskare Hades. Då modern hör sin dotters skrik,
gripes hon av en häftig smärta. Med sönderriven slöja och
fladdrande lockar ilar hon med facklan i handen åstad över
land och hav till jordens yttersta ände för att söka efter den
försvunna, om vars öde hon svävar i ovisshet. I nio dagar
irrar hon omkring utan att äta eller dricka, utan att bada.
På den tionde dagen möter hon Hekate. Även hon har i sin
grotta hört flickans skrik, men icke heller hon har sett den
hemlighetsfulle rövaren, som omvärver sig med töcken och
mörker. Det har däremot Helios, den allseende solen gjort,
av vilken Demeter äntligen får veta, hur det förhåller sig
med rovet. Förtvivlad och förbittrad drar modern sig
tillbaka till en grotta, medan naturen vissnar för hennes vrede.
Gudarna, som ömkade sig över naturen — eller väl snarast
över sig själva, eftersom deras offer hota att utebli — leta
länge efter den försvunna Demeter. Slutligen upptäckes
hennes gömställe och en förlikning kommer till stånd, enligt
vilken Persefone omväxlande skall vistas ett halvt år under
och ovan jorden. Andra gudomar dragas in i hymnen, bland
dem åkerbruksguden Triptolemos, och mot slutet yppas
tydligt anknytningen till de eleusinska mysterierna, i det att
Demeter stiftar denna kult, innan hon återvänder till Olympen.

Vi veta, att vid dessa under den klassiska tiden så
berömda och besökta mysterier i Eleusis i närheten av Athen
uppfördes nattliga skådespel, när detta drama spelades, och där
även festlekar föranstaltades till Triptolemos, ära. Det ligger
nära till hands att förmoda, att vi i hymnen äga en text, som
på något sätt ledsagade detta uppförande, eller som
åtminstone är en episk bearbetning av den rituella texten. I sin
klassiska form hade dessa mysterier — under inflytande av den
orfiska frälsningsläran — blivit en omfattande invigning, ett
frälsningsinstitut för troende, som sökte en bättre lott efter
döden, än vad det tröstlösa Hades kunde erbjuda. Så långt
hade man hunnit från det ursprungliga: en enkel fest för
åkerbruksgudinnan, vars typ vi känna från den attiska
tesmoforiefesten. Denna, som utfördes av kvinnor, vilka först
klagande, sedan jublande följde gudinnan i hennes
stämningar, föranstaltades tydligen för att häva den torka, som
inträffat eller som lätt kunde befaras inträffa, om gudinnan var
fientligt stämd — och vi komma därmed till kärnan i hela
ceremonien och dess myter.

Och kärnan är den mēnis, gudomens vrede, vari man söker
den personliga orsaken till naturolyckorna, i föreliggande fall
till torkan. Det är den, man sannolikt först tillfälligt, när
missväxt inträffar, senare permanent, omedelbart efter
sådden, vill avvärja — och så långt befinna vi oss blott på
jordbrukssedvänjornas gamla mark. Men här, som så ofta
annars, kommer den mytiska sagan till för att motivera bruket,
och det är av intresse att iakttaga, vilka olika vägar
mytberättelsen slår in på.

Det gäller att finna ett skäl för gudinnans vrede, ty man
kan ju lättast ändra hennes sinnesbeskaffenhet, om man
känner orsaken. Det vanligast angivna skälet är, att hon var
förtörnad över rovet av dottern. Men denna motivering
kan knappast vara ursprunglig. Homeros känner (Rohde,
Psyche2, I, 211) intet samband mellan de båda gudinnorna,
av vilka Persefone för honom var underjordens härskarinna,
som ingen kunde nalkas, Demeter blott en jordisk 
gudinna, som intet har med underjorden att skaffa.
Likaledes var Hades ingalunda underjordens ursprungliga
härskare, utan i sin äldsta form endast en underordnad
dödsdemon. Den dramatiska myten om Persefones rov och
moderns vrede synes därför vara en senare kombination.
Äldre och mera äkta är måhända den lakoniska myten hos
Pausanias 8, 42, 2: Demeter var vred, därför att Poseidon kränkt
henne. I sin åtrå hade hästguden omskapat henne till ett sto
och våldtagit henne i denna gestalt, varefter hon i sin vrede
dragit sig undan till den figaliska grottan, där hon länge
dyrkades under namn av "den svarta Demeter", och där den
lärde grekiske forntids forskaren fortfarande såg hennes
bild i trä, försedd med hästman. Här ha vi sålunda att göra
med en annan vrede än den kränkta moderns; men hennes
mēnis är, mytiskt sett, densamma och har haft samma
praktiska effekt: torka och sannolikt dennas kultiska bot genom
grottdyrkan.

Den hellenistiske diktaren Kallimachos ger i sin
Demeterhymn en helt annan version. En ung prins hade väckt
Demeters vrede genom att fälla ett av hennes heliga träd för att med
detta bygga en gilleshall. Straffet blev denna gång icke
torka, utan hunger. En omänsklig glupskhet bemäktigade
sig den olycklige prinsen. Han åt allt, vad han kunde komma
över, till sist katter och hundar, och han fick en
beklagansvärd död. Den figaliska kultsägnen — hymnens drama —
sagodiktningen hos Kallimachos: vi se de olika utstrålningar,
som samma praktiska grundföreställning, samma lantliga kult
kan ge upphov till. Och denna i förening med det —
ursprungligen lika lantliga — "heliga bröllopet" ger oss en
inblick i den blandning av ängslan och tillit, varmed den
primitive lantmannen emotsåg skörden: ängslan på grund av sin
hjälplöshet, tillit till sin tros och sina naturliga livskrafters
magiska makt.

En senare mytologi har i gudarnas förlikning mellan
Demeter och Persefone velat se en yttring av den fasta
naturordning, vilken varje år låter våren återkomma och skänker
jorden dess äring. Men detta kan man först ha föreställt
sig, sedan man glömt dessa båda gudomars ursprungliga
betydelse — sedan man gjort åkerbruksgudinnan till jorden
och ersatt den gamla helveteshärskarinnan med vårens
ungdomliga fägring. Till en början har det säkerligen endast
rört sig om en kultkombination, varvid herraväldet delas
mellan de i själva verket samfält dyrkade gudinnorna, "de
båda" (tam dyain), som det heter i inskrifterna. Det kan
härvidlag erinras om, att en liknande ordning träffades även
med andra gudomar och heroer, som intet ha med
vegetationen att skaffa, t. ex. dioskurerna, Kastor och Polydevkes, den
ene en gud, den andre en heros, men förenade i en så
obrottslig vänskap, att gudarna tilläto dem att stanna hos varandra,
halva året ovan, halva året under jorden.

I de babyloniska kilskrifterna finns en hymn, vilken på
viktiga punkter företer stor likhet med Demeterhymnen, och
som vanligtvis tolkas på samma sätt: hymnen om Ishtars
färd till helvetet. Men innan vi närmare redogöra för den,
måste vi förutskicka, att denna myt tillhör de tråkiga
historier, som sluta just när klämmen skulle komma. Ty de
spröda lertavlorna äro avbrutna och söndervittrade i slutet på
hymnen, vilket skulle omtala för oss, vad det hela rör sig om,
och de låta oss blott ana den gåta, som de icke unna oss att
lösa. Utan allt tvivel ha vi även här att göra med en
kulthymn, vida påtagligare än Demeterhymnen. Ty den
babyloniska texten är så dramatiskt hållen, att det allra mesta av
den — direkt tilltal, sceniska repliker — kan tänkas sagt i ett
mysterieskådespel.

Ishtar beger sig ned till "landet utan återvändo",
underjorden, där den grymma Ereshkigal härskar som drottning.
Hon stannar utanför den stängda porten. Portvakten visar
sig, men nekar henne att komma in, artigt och under
ursäkter som en väldresserad vaktmästare. Hon är envis och hotar
att slå sönder porten, om hon icke släppes in. Han blir då
tvungen att villfara hennes begäran. Vid var och en av de sju
portarna måste hon taga av ett plagg, tills hon slutligen
naken inträder i själarnas rike. Ereshkigal störtar mot henne.
De båda drottningarna gräla, som om det vore hos
Shakespeare. Men dödsdrottningen segrar. Hon låter sin
fångvaktare Namtaru göra Ishtar sjuk och inspärra henne i det
dystraste fängelset.

När Ishtar låg i bojor, upphörde all fruktbarhet och all
förökning på jorden: tjuren vill icke beskälla kon,
åsnehingsten icke åsninnan, och ynglingen undviker jungfruns bädd.
Även nu bli gudarna ängsliga, och vattnets och människornas
gud Ea skickar ett sändebud ned för att återfordra gudinnan.
Sändebudet talar hotfullt: det är gudarnas råd, som står
bakom honom, och han vet en hemlighet, som nog skall verka,
om den yppas. Motsträvigt ger Ereshkigal vika. Hon låter
hämta Ishtar och bestänker henne med livets vatten, så att
hon blir frisk och kan återvända hem till jorden. — Och här
lämnas vi i sticket! Vi skulle kanske kunna ge oss till tåls
— utan att likväl förstå något av alltsammans — om icke
Tammuz' namn och hans klagande flöjttoner helt svagt ljödo
mot oss från diktens vittrade rester.

Har hon fört honom med sig? Vem kan veta det? Från
"landet utan återvändo" är det icke lätt att föra någon hem.
Kanske har det gått med honom som med Eurydike eller
Balder. Men vad skulle Ishtar eljest göra därnere?

En strof i slutet på hymnen antyder, att det var meningen
att väcka Tammuz till liv. Det säges nämligen till Ishtar:
"Om Ereshkigal icke givit dig, vad du begärt, så vänd
tillbaka till henne för Tammuz' skull, din ungdoms älskade. Ös
rent vatten över honom och dyrbar olja. Ikläd honom en
purpurmantel, sätt en kristallring på hans finger. Låt
Samkhat (glädjens gudinna) fylla hans lever."

Man är benägen att betrakta dessa rader som en förnyelse
av vegetationen. Men orden säga det icke. Skulle det
förhålla sig så, uppställer sig här liksom i fråga om
Demeterhymnen det spörsmålet, vilket intresse detta återvändande av
fruktbarhetsguden kan äga, då det redan skulle vara
tillräckligt, om blott gudinnan själv vände tillbaka. Även här
föreligger otvivelaktigt en kultkombination. Om Tammuz säges
på flera ställen detsamma som om Ishtar själv, nämligen att
även han beträdde "vägen utan återvändo", alltså nedsteg till
underjorden. Och då "avstannade nötkreaturens
fruktsamhet, fårens och getternas, växterna upphörde att växa, landets
(naturens) ordning var bruten" (Zimmern, Tammuzlieder,
sid. 207—08). Det överensstämmer med, att Tammuz
oftast betecknas som "herden", som vaktar just dessa djur, och
flöjten, som är hans ständige följeslagare, pekar i samma
riktning. Denne herdegud har — kunna vi föreställa oss —
varit tillräcklig, så länge nomadlivet var det egentliga — han
beskrives icke alltid som en vek yngling, utan även som
manlig, kraftfull, ja som en hjälte — men med den starka
uppblomstring av åkerbruket, som Babylonien gick till
mötes, beseglades hans öde. Han måste, som den specialgud
han är, ansluta sig till och mer eller mindre fullständigt
uppgå i den mäktigare åkerbruksgudinnan. Eftersom både
herden och Tammuz på ovannämnda ställe betecknas som
gudinnans älskare, står det en fritt att förmoda, att de
detroniserade lantliga specialgudarna dragits in i gudinnans sfär och
fått röna samma öde som hennes övriga älskare.

Att Tammuz fick upprättelse i dödsriket tyckes framgå
av de nyssnämnda raderna om hans livsförnyelse och nya
värdighet. Men de säga icke mera än detta och
överensstämma bättre med den styrkta uppgiften, att han blev
"dödsrikets herre" (Zimmern, sid. 220), än med tanken om en
framvällande vegetation, ja i den babyloniska Adapa-myten
placeras han rent av i himmelen, där han "vaktar Anus
(himmelgudens) port". Han delar sålunda öde med Osiris: att
dödas på jorden för att uppväckas i dödsriket och bli dess
konung — en föreställning, vilken — i ena som i andra fallet
— utvidgas till att även gälla en himmelsk gudomlighet (för
Tammuz' vidkommande dödsguden som himmelens
dörrvaktare).

Om hymnens mening är, att Ishtar nedstigit till
underjorden för att hämta upp vegetationen, är således myten närmast
att betrakta som en dubbelmyt, vars kaka på kaka
uppkommit genom en kultkombination. Men vi ha lika stor rätt att
förmoda, att den gått ut på att framställa Tammuz'
upprättelse och utnämning till härskare i dödsriket tack vare
den mäktigare gudinnan. Man förstår då också bättre, varför
dödsrikets gamla gudinna med all makt motsätter sig, att
Ishtar kommer in i hennes regioner, och att hon söker
kvarhålla henne där. Ty det hela skulle då röra sig om intet
mindre än en revolution i underjorden, vid vilken — liksom i
Grekland — den kvinnliga härskaren undantränges av en
manlig. Denna möjlighet bekräftas av — om man vågar
draga slutsatser av något negativt — att vi icke känna någon
babylonisk fest, vilken firade Tammuz' uppståndelse, som
dock knappast kunde saknas, om det var vegetationens
förnyelse det var tal om.

Den fasta punkten i Tammuzmyten är emellertid icke, vad
det senare blev av honom, utan hur det faktiskt gick honom
— nämligen att han dödades och försvann från jorden. Och
detta står fast — ty därpå vilar hela hans kult. Denna
utgjordes av en klagofest, för vilken vi äga en mängd bevis
både från äldre och senare tider. Redan sumeriska
inskrifter från tredje årtusendet omnämna Tammuzfesten. Den
assyriska Adapa-myten klagar över den försvunne Tammuz,
cch sumeriska hymner, direkt riktade till guden, begråta
honom som den bortgångne, som drogs till "jordens bröst",
till "de dödas land", beklaga att "solen gått ned för honom"
o. s. v. Alla skildringar av Tammuzfesten genljuda av
veklagan, framför allt från kvinnorna. Profeten Hesekiel (8,
14) såg alltjämt Jerusalems kvinnor sitta och gråta över
Tammuz vid templets norra port, och i den arabiska Fihrist talar
En-Nedim 987 e. Kr. om festen till ära för Tauz: kvinnorna
begråta honom och beklaga, att hans herre dödat honom på
ett så grymt sätt, — att han malt hans ben i en kvarn och
därefter strött ut dem för alla vindar. Därför äta
kvinnorna under denna tid intet, som malts i kvarn, utan blott vigt
vete och frukter.

Denna sistnämnda, mycket sena version är av större värde
för en mytologisk analys än de äldre, emedan den innehåller
en bevarad rest av en rit och säger oss, att ett dråp
ingått i denna; att guden sålunda icke har vissnat bort som
en blomma på marken, utan sannolikt lidit en till på
köpet kvalfull död med fullständig destruktion av kroppen.
Det, som här skildras i hymnen, har säkerligen ursprungligen
faktiskt försiggått. Men är det Tammuz' död, vilken
framställes som en slakt, eller är det människooffer, som bringas
guden, sedan människan enligt gängse offersed först vigts till
att vara guden ?

Robertson Smith, vilken först uppställt problemet, har i en
viktig not i sin "Religion of the Semites" (sid. 392) yttrat sig
till förmån för den sistnämnda uppfattningen, varvid han
omnämner icke just själva Tammuzkulten, utan dess 
västsemitiska fortsättning i Adonis-kulten. "Enligt min åsikt",
säger han, "var sorgen över Adonis ursprungligen icke en sorg
över den bortdöende naturen, utan helt enkelt den officiella
sorgen över slakten av det guda-mänskliga offer, vid vars
död guden dog." På samma sätt torde vi även få föreställa
oss den grymma Tammuzslakten — ett människooffer till
fruktbarhetsguden, företaget under högsommaren (den sjätte
månaden), då hans kraft svek, och då man genom sin gärd
vill blidka hans vrede och genom det blodiga offret ingjuta
ny kraft i honom. Man ingriper magiskt i naturförloppet för
att upprätthålla det, men man symboliserar det icke.

Enligt Robertson Smiths åsikt var Adonis ursprungligen en
svingud, och det sonande svinoffer, som den 2 april bragtes
på Cypern, var ett gammalt Adonisbruk. Även björnoffer
förekommo inom detta kultområde (a. a., sid. 456). De
båda djur, som i den grekiska myten äro Adonis' banemän,
voro sålunda ursprungligen hans offerdjur. Realiteten —
här som så ofta eljest i traditionen — fasthålles i minnet,
men förskjutes i resonemanget. Även här föreligger ett
fruktbarhetsoffer till en fruktbarhetsgud, vilken senare,
dragen in under den mäktigare gudinnans herravälde, blir
hennes gemål och offras för henne. Även denna kult omgavs
av dödsklagan, såsom Lukianos har skildrat från Byblos.
"De säga nämligen, att händelsen med Adonis och vildsvinet
har ägt rum i deras trakter, och till minne av hans lidande
kastrera de sig varje år, gråta, utföra orgier och ålägga sig
botövningar av sorg. Men när de jämrat sig och tjutit
tillräckligt, bringa de först Adonis ett dödsoffer som till en
avliden. Men följande dag betrakta de honom som levande."

Det var detta komplex av myter och riter, som grekerna
övertogo. I deras riter hör man endast dödsklagan. I sin
Adonisdikt känner Theokritos icke till den återuppståndne;
detsamma är förhållandet med Plutarkos och den latinske
Ammianus (Baudissin 134). Men under grekernas händer
blommade myten fram ur de orientaliska sägnerna och
sedvänjorna. Fruktbarhetsmagien blev till natursymbolik, och
i denna log hoppet om en förnyelse av årets och växternas
liv städse allt gladare.

Myten tog form i tvenne gestalter. I den ena nämnes
Myrrha eller Smyrna som Adonis' moder. Hon var dotter
av den assyriske konungen Theias eller av Kinyras, som stod
i spetsen för den pafiska Afrodites prästerskap, och som
förförde dottern. Hon förvandlades då till ett träd och födde
sin son genom den spruckna barken. Gudinnan Afrodite
tog sig an barnet, gömde det i en liten låda och lämnade
denna till förvaring hos Persefone. Denna öppnade lådan
och blev så starkt gripen av barnets skönhet, att hon nekade
att återlämna det, tills Zeus löste tvisten mellan de båda
gudinnorna på så vis, att Adonis skulle vistas vartannat år hos
Persefone och vartannat hos Afrodite.

Den andra sägnen berättar, att Adonis växte upp under
nymfernas vård, skön som en kärleksgud och till glädje för
själva kärleksgudinnan, vilken för honom glömde alla andra.
Tillsammans med honom vallade hon hjordarna på de
fruktbara ängarna, med honom jagade hon i skogarna, tills det
ilskna vildsvinet dödade honom mitt i hans blomstrande
ungdom. Somliga sade, att det var Artemis, som sänt detta
vildsvin, andra, att det rent av var den svartsjuke Ares, som
själv förvandlat sig till en galt. Gudinnan faller i den
djupaste förtvivlan och vill ej släppa den döde Adonis ifrån sig.
Hans blod förvandlas till rosor, hans tårar till sippor.

Den kultiska dyrkan, som Adonis åtnjöt i Grekland, gav
uttryck åt denna myt. I sin vackra dikt har Theokritos
skildrat, hur en bild av den döde Adonis visades under pomp
och ståt vid hovet i Alexandria. Utsökt prydd låg den på en
silverbår, omgiven av blommor och frukter, dyrbara oljor,
lindor och täcken för att följande morgon bäras ned till
havet av kvinnorna och överlämnas åt vågorna. Kända äro
även de "Adonisträdgårdar", som kvinnorna planterade
bland krukskärvor och läto blomma, tills de snart nog
vissnade i det starka solskenet.

Alltsammans utgör sena, sekundära bruk, vilka röja den
hellenistiska tidens förfinade smak och sentimentalitet, och
som måhända formats över myten i dess grekiska gestalt.
Huvudsakligen känna vi denna blott från hellenistiska källor
och måste därför akta oss för att taga dem till utgångspunkt
vid försöket att förstå den århundraden gamla kulten.
Blott på en punkt förefalla dessa bruk att uppenbara den 
gamla magien. Det är det vattendop, som gudabilden erhåller i
vågorna — det var en mycket vanlig sed, som även förekom i
Europa, att doppa eller bestänka en vegetationsdemons bild
för att därigenom uppfriska den förtörnade naturen; en
regnmagi, som blev till vårfest, liksom hela Adoniskulten gjordes
till en rekreerande vårfest av den avblommade antiken. Den
togs i arv av påsken i södern, som nu firar dödens och
uppståndelsens fest om våren med en annan bild, vilken ligger
bland blommande rosor.

*

För nordiska läsare utmynnar det problem, som går
genom de orientaliska och grekiska färderna till dödsriket och
genom Adonismyterna, i Baldersmyten — en av de häftigast
gungande farkosterna i mytologiens vågsvall. Hur många
ha icke försökt tolka denna vackra dikt om den fromme och
rättvise guden, vilken i plågsamma drömmar anade sitt slut,
och vars död den spåkunniga völvan förutsade! Alla gudar
kommo då överens om att skydda hans liv, och man besvor
allt levande och livlöst i naturen att icke tillfoga honom någon
skada. Men Frigga tyckte, att misteln var så mjuk, att hon
icke behövde taga löfte även av den. Den elake Loke,
förklädd till kvinna, fick vetskap härom och blev därigenom
orsak till Balders död. Under trygg förvissning om, att guden
icke kunde drabbas av något ont, samlades hans fränder
asarna för att roa sig med att skjuta till måls på honom.
Loke smög då ett spjut, förfärdigat av mistel, i den blinde
asen Höthrs hand, och Balder föll sålunda för broderhand.
Asarna uppstämde en förtvivlad jämmer, och Frigga
utlovade sin kärlek till den, som förmådde hämta upp Balder från
underjorden. Den djärve Hermod vågade sig åstad och
återkom med det löftet, att Balder skulle få följa med honom hem,
om allt i världen begråte honom. Det lyckades emellertid
icke. Åter var det Loke, som var framme. Förklädd till
kvinnan Töck förklarade han kallt: "Med torra tårar skall
Töck begråta Balders bålfärd."

Även denna bålfärd har sagan utförligt skildrat. Balder
brändes på sitt skepp såsom en hövding anstår. En efter en
rida asarna fram för att bringa honom sin sista hyllning.

Odin viskade i hemlighet ett ord i den dödes öra, som ingen
bland gudar eller människor — icke ens völvan — kunnat
tyda. Det var även Odin, som lade den dyrbara ring på
bålet, från vilken en ny ring faller ned var nionde natt. Tor
var vid så dåligt lynne, att han sparkade en dvärg, som kom
springande förbi, in i bålet, och Balders hustru Nanna
segnade ned av sorg, bars död ut och brändes på sin makes bål.

Det är den sena, av kristen hand författade Snorre-Eddan,
som utförligast skildrar detta. Men fragment i den poetiska
Eddan lämna tillräckliga hållpunkter för en äldre tradition.
Antydningar till en Balderskult såväl i Norden som i
Tyskland bekräfta denna tradition — låt vara att den möjligheten
alltid står öppen, att namnet Balder, vilket i sig själv blott
betyder "herren", höljer andra, mera kända kultgudar, t. ex.
Frej.

Man kan förstå, att naturtolkningen icke dröjde att
jämföra Baldersdramat med den intressanta företeelsen, att dagen
avlöses av natten. Balder beskrives ju som blond, "så vacker,
att det lyser om honom, och en ört, som heter Baldersbrå, är
den ljusaste av alla örter", säger Snorre; Höthr var blind
— göres oss mera vittne behov? Till och med Grimm tolkar
det berömda Merseburgeruttrycket, vilket endast säger, att
Balders häst blev lam och åter frisk genom en besvärjelse,
som den "Lichtgott öder Taggott, durch dessen Hemmung
grosses Unheil auf der Erde erfolgen muss" (D. Myth., 4:de
uppl., 186). Med lika stor visshet kunde man vänta, att den
Schellingska romantiken skulle finna djupa idéer i myten, och
Grundtvig betecknade detta drama som asavärldens
egentliga ödesdag, då den rena oskulden måste vika för den ondes
anslag — en kristendom före kristendomen, i vilken den
nordiska tanken nått sin höjdpunkt. På detta sätt uppfattades
myten allmänt i Norden — och icke utan hållpunkter i
Snorres egen tankegång, ja till och med i den poetiska Eddan,
vilken (Völusp. 62) omnämner Balders återkomst som en
härlighet, vilken skall upprinna efter ragnarök och
världsbranden.

Så mycket större uppståndelse väckte det, när
norrmannen Sophus Bugge vände upp och ned på orsak och verkan i
detta religiösa sammanhang, och i sina berömda "Studier over
de nordiske Gude- og Heltesagns Oprindelse" (1880 o. f.)
sökte framställa Baldersmyten som — i allt väsentligt — en
avspegling av kristna föreställningar. Med stöd av sin
omfattande kännedom om den senkristna traditionen och
medeltida legender, samt om angelsachsisk och norrön litteratur
upplöste han den led efter led på jämförelsens väg: Balder är
Kristus, Loke Lucifer, Höthr krigsknekten som
genomborrade Jesu sida, och om vilken en legend berättar, att han blev
blind. Det står tydligt i Nicodemusevangeliet, att satan själv
hade spetsat den lans, som genomborrade Jesus. Även Odin,
som hänger i trädet (Hangatyr), blir en version av den
korsfäste Kristus. Legenden berättar, att Kristi död anades i
drömmen, att naturen besvors att icke tillfoga honom
någon skada, att hela naturen grät, när han var död. När
härtill kommer Jesu färd till dödsriket och hans uppståndelse, och
när det i alla dessa överensstämmelser kan påvisas en mängd
likheter i fråga om ord och uttryck, kan man förstå, att
denna analys verkade bländande, och att den lärda världen
för ett ögonblick bragtes att tro på denne Kristus — Balder.

Det gör man emellertid icke längre — åtminstone icke i
denna form. Man har funnit, att de drag, genom vilka
Bugge förbinder de båda legenderna, i själva verket
förekomma så allmänt överallt i sägenvärlden, att de skulle kunna
användas till vilken parallellisering som helst, framför allt
om varje, än så tillfällig, association tacknämligt begagnas
för att åvägabringa likheten — och vad som förekommer
ännu oftare hos Bugge: viktiga olikheter förbigås under
tystnad. Helt och hållet har den fantasirike mytologen
emellertid icke kunnat förbise den skillnaden, att Kristuslegenden
icke erbjuder någon parallell till gudarnas målskjutning mot
Balder. Han medgiver detta, men låter sig ingalunda
hejdas härav. Baldersbålet kan han icke heller påvisa. Andra
ha ansett, att dessa omständigheter just utgöra huvudpunkter
i Baldersmyten.

Man hade nämligen knappt hunnit smälta Bugges tolkning
av Balder, förrän ett annat digert arbete av en stor mytolog
överraskade världen med en rakt motsatt förklaring. I sitt
verk "The Golden Bough" ägnade Frazer Baldersmyten icke
mindre än två band (10—11), och den förklarades här som 
en ritmyt med primitivt-folkligt innehåll. För Frazer är
Balder en vegetationsdemon, en träd-ande (ii, 88 o. f.), närmare
karakteriserad som den mistelbärande eken (även misteln är
osårbar!), och Baldersdramat har sin bakgrund i
vegetationsriter, som varit allmänna i Europa, och som framför allt
utgjorts av midsommarelden, vari en människa offrades
(längre fram in effigie som "den gröne vargen", en figur
som gjordes av grönt ris o. dyl.) för att framkalla
fruktbarhet.

"Jag förmodar", säger Frazer (ii, 88), "att berättelsen
om Balders tragiska ändalykt så att säga bildade texten till
ett heligt drama, vilket årligen utfördes som en mytisk rit
för att förmå solen att skina, träden att växa, säden att
trivas och för att skydda människor och djur mot alla slags
demoniska faror. I denna myt har sedan midsommarelden
kombinerats med mistelns helighet, och i denna växt ligger
Balders hemlighet, eftersom hans liv var knutet till denna
och blott kunde äventyras genom den." I ett senare tillägg
(ii, 314 o. f.) överger Frazer emellertid tanken om den
mistelbärande eken, och ledd av afrikanska paralleller anser han
nu Balder vara en människa, beundrad och älskad under sin
livstid och gjord till gud efter sin död liksom den afrikanske
trollkarlen i Ukami, som offrades för att avvända torkan,
men som blott kunde dödas med en viss bestämd kvist, vilken
hans maka kände till.

Så löst sitta bladen på "den gyllene grenen"!

Emellertid återstår den rituella tolkningen av myten, och i
denna följes Frazer av Fr. Kauffmann och H. Schück, som
i myten ser en återspegling av Frejritualen. Båda lägga stor
vikt vid stridsleken, under vilken Balder faller. Denna lek
tolkas då som det sakrificiella kungadråpet, som enligt
gammalgermansk sed utfördes, när landet hotades av missväxt
och andra olyckor, och som längre fram hade blivit ett årligt
återkommande bruk under symboliska former för att man
skulle vara säker om årets gröda.

Bålfärden skall enligt Kauffmann beteckna det fullständiga
avlägsnandet av den döde från hans tidigare existensform
och själens frigörelse till livet i underjorden. Misteln är här
liksom hos Frazer det hemliga gömstället för den osårbares 

livskraft, hans Akilleshäl. Denna årliga offerhandling skulle
då inledas med eller åtminstone ledsagas av en "trollsaga",
en motivering av bruket under hänvisning till den i asavärlden
skedda handlingen, vilken får tänkas ha verkat magiskt på
den jordiska upprepningen. Under tidernas lopp skulle
sedan den gamla riten ha förvandlats till blott och bart en
berättelse, en saga, vilken under litterär behandling slutligen
antog sin nuvarande form (Kauffmann: Balder, Mythus und
Sage, 1902. H. Schück: Studier i nord. litteratur- och
religionshistoria 1904).

Att denna är litterär icke blott hos Snorre, utan redan i
den poetiska Eddan är iögonenfallande, och den gör i så hög
grad intryck av att vara en dikt, att det knappast lönar sig
att grubbla så värst mycket över dess eventuella äldre skede
som trollsaga eller rittext. Men dess intressantare blir det
just då att iakttaga, att det så att säga icke finns ett drag i
denna sena berättelse, som icke har sin rot i den
sedvänjornas jordmån, varur så många myter och sägner ha vuxit fram,
eller i de sagomotiv, som dominera de folkliga traditionerna.
Det gäller hela dråpet: misteln, icke blott som den heliga,
från himmelen nedfallna växten, dyrkad i klassisk religion,
ej heller blott som livets hemliga gömställe, utan rent
sagomässigt som det svagaste av allt, som blir det starkaste;
stridsleken med dess sonande kungadråp; bålfärden, som väl
blott är hövdingens ståtliga sorti, men som innehåller svaga
och rationaliserade rester både av träldråp och änkebränning
— trälen, som blir till en dvärg, änkan, som dör av sorg och
först sedan brännes, medan det är styrkt från vikingatiden,
att det vid en mäktig hövdings bålfärd kunde förekomma
verklig änkebränning liksom fordom i Indien.

Härtill kommer den eviga historien om underjorden, som
icke vill utlämna sitt byte, och det ständiga sagomotivet om
löftena, vilkas uppfyllelse strandar på en enda, skenbart
betydelselös omständighet. Skulle allt detta samlas kring ett
känt mytologiskt motiv, bleve det väl snarare Adonismyten
än Kristuslegenden, som här fått sin avlägsna återklang i
Norden. Ty klagan över ynglingens dråp och dödsfärd, i
vilken gudinnans röst ljuder starkast, synes vara den
härskande stämningen. Intet under, att myten sålunda står
Kristuslegenden nära, vilken ju upptog så mycket av
Adonis-myten. Och om professor Finnur Jönsson har rätt i sitt
antagande, att den döende hedendomen i Norden sökte hävda
sig gentemot den segrande kristendomen genom nybildningar
efter kristna förebilder, ligger väl intet närmare till hands
än att föreställa sig sagan om den fromma oskuldens svekliga
dråp och himmelska upprättelse såsom ett av dessa försök.




KULTMYTER

Från björnar, bufflar och åkerbruksdemoner, från
jägareliv och jordbrukssedvänjor ha vi så småningom
kommit över till gudarnas värld och den kult, som dem
tillkommer. Och därmed ha vi ställts inför ett vänskapligt
förhållande till de översinnliga makterna. Det är icke längre
enbart fruktan, som man hyser för dem. Man känner och
eftertraktar deras välvilja, bringar dem gåvor, föder och
förplägar dem. Man deltar i deras måltider, man prisar och
lovsjunger dem, anropar dem med böner och väntar att bli
bönhörd. Ja, man fordrar bönhörelse. Ty man har visserligen
övervunnit det magiska stadium, på vilket man stod under
demontrons välde; man kan icke tvinga med trolldom, när man
själv känner sig som den svage, den underlägsne, den
mottagande. Men även gåvan har sin makt, och den, som
mottager, blir den, som står i skuld. Gåvan var i forna tider en
ömsesidig förpliktelse, ett förbund, ja ett köp. Och efter
hand som offertekniken utvecklas, ökas prästernas visshet
om, att de genom dennas fulländning äga oinskränkt makt
över gudarna: offret är livsvillkoret för dem och
kultritualen en makt, som även binder gudomliga viljor.

Men offret måste vara utan vank och ritualen utföras
korrekt. Därför blev det prästerliga studiet en konst, ja en
invecklad konst, som det t. ex. i Indien tog ett halvt liv att
lära. Där måste den fullärde brahmanen noggrant se till,
att intet fel eller misstag begås varken vid recitationen av
sångerna eller vid utförandet av offerhandlingarna. Skulle
något grövre fel ske, måste hela offret kasseras. Mindre
misstag kunna repareras genom särskilda uttryck eller åtgärder.
Dessa föreställningar ha levat kvar i vidskepelsens magi: när
Mefistofeles skall lämna Fausts kammare, finner han, att
han är bunden av ett pentagram vid dörren, vilket vänder
sin spets mot honom; han befaller en råtta att söndergnaga
denna spets, så att han kan smyga sig ut. I en kostlig 

nyisländsk anekdot möta vi en sista efterklang av detta krav
på rituell korrekthet. Hin hade gått i kyrkan en dag för att
se, hur det gick till vid ett barndop. Prästen ser honom sitta
i bänken och ämnar driva ut honom med sitt bästa latin:
"Abi, malus spiritus!" Djävulen, som var styvare i latin
än prästen, hörde, att han använde nominativ i stället för
vokativ, och blev lugnt sittande kvar. Då kom prästen att
tänka på vokativen, men glömde, att de båda orden följa
olika deklinationer: "Abi, male spirite!" sade han — och
djävulen satt fortfarande kvar. Till sist fick prästen tag i den
rätta formuleringen: "Abi, male spiritus!" skrek han. Och
då försvann den onde.

Detta är en tydlig kultanekdot, byggd på exorcismens
formel: "Vik hädan, du orene ande!" Förutsättningen, att
djävulen är till städes, har materialiserats till högst
densammes kyrkobesök, men grundföreställningen är, att han först
viker för den rätt uttalade formeln.

Sistnämnda fordran sammanhänger med kravet på
offerhandlingens obrottsliga auktoritet, och om denna handla de
flesta kultmyterna. En kult kan icke vara åvägabragt av
människor. Den måste ha gudomlig instiftelse, om den
skall äga giltighet för gudar. Den kan icke heller förändras,
ökas eller minskas utan gudomlig sanktion. Och eftersom
kulthandlingarna trots all oböjlig konservatism likväl följa
med tiden, bl. a. därför att offertekniken utvecklas eller
reformeras, eller därför att politik och teologi åstadkomma nya
kombinationer, kan man lät förstå, att de prästerliga
skrifterna vimla av dylika "etiologiska" myter och legender.

När dessa ha en direkt teknisk karaktär, äro de lätta nog
att genomskåda. De indiska offerböckerna ha så att säga en
legend för varje detalj i sina anvisningar. "Därefter tar han
det svarta skinnet för att göra offret fullständigt. Ty offret
flydde en gång från gudarna och strövade omkring som en
svart antilop, men gudarna fångade den, drogo huden av den
och förde den med sig." — "Han driver fram kalvarna med
en parnagren." Orsaken härtill är följande. När Gayatri
(ett versmått, som användes i Vedahymnerna) flög upp till
månen (Soma), siktade den fotlöse skytten på det med Somas
tillhjälp och slet en fjäder (parna) av Gayatri eller kung
Soma. Denne föll ned och förvandlades till ett parnaträd;
härav kommer namnet Parna. "Den Soma, som gömde sig i
denna fjäder, måste således även finnas i parnaträdet" —
under denna förutsättning driver han fram kalvarna med
en parnagren. (Çatapatha-brahmana 1, 1, 4, 1—4 och 1,
7, 1, 1.)

Den prästerliga fantasien har i dylika fall möjlighet för de
lösaste påfund och de vildaste allegorier. Men kommer
kultmyten i diktningens händer blir den genast mera
begränsad och höljes ofta av en estetisk yta, som gör den
mindre lätt igenkännlig.

En dylik, dikteriskt behandlad myt är den kända
berättelsen hos Hesiodos om striden i Sikyon mellan Zeus och
Prometheus eller rättare sagt den strid mellan människor och
gudar, som bilades genom Prometheus' list. När de båda
parterna icke kunde enas om offer och ära, delade
Prometheus en oxe i två delar, av vilka den ena utgjordes av djurets
kött och ätbara inälvor, som han lade huden över, den andra
av fettet och låren, som han gav ett aptitligt utseende, och
bad sedan Zeus själv välja. Guden valde den
sistnämnda portionen, och denna — den mindre värdefulla delen —
tillfaller därför gudarna vid offret. Den utförliga motivering,
som diktaren här ger gudarnas val, kan icke skyla den
ursprungliga tanken, att gudarna blivit narrade; det mindre
värdefulla offret bringas gudarna till följd av deras eget val,
under det att det utan allt tvivel ursprungligen varit bruk —
och ett dyrbart bruk — att offra hela oxen.

Vi finna många dylika förändringar av kulten bakom
myternas och legendernas form, exempelvis människooffrets
utbyte mot djuroffer. Redan de gamla rationalisterna
förklarade berättelsen om Isaks offrande (1 Moseb. 22) på detta
sätt. En röst från himmelen förbjuder ju i det avgörande
ögonblicket Abraham att fullborda det hemska dådet, och
han ser en vädur stå bredvid sig, som han i stället offrar.
Bestridd av den romantiska ortodoxien har denna tolkning
åter trätt i förgrunden, framför allt sedan man alltför väl
lärt känna de israelitiska barnaoffren, och ej ens en så
konservativ man som v. Baudissin vågar förneka dess berättigande
(Adonis und Esmun, 89—90). I den indiska ritlitteraturen
finns en parallell till detsamma: Çunahçepas historia i
Aitareya-brahmana (Adhyaya III, övers, av Keith i Harvard
Oriental Series, vol. 25 sid. 299 o. f.).

Aiksvāka var en prins, som hade hundra hustrur, men
ingen son. Han lovade då guden Varuna, att om han finge
en, skulle han offra den till honom. Och då fick han en son,
vilken han kallade Rohita. När gossen var tio dagar gammal,
krävde guden sitt offer. "Ett offer måste först ha tänder",
sade Aiksvāka, och guden medgav, att det var rätt talat.
När han nästa gång fordrade sitt offer, var det de nya
tänderna det gällde. Sedan denna frist var utlupen, hänvisade
Aiksvāka till, att sonen såsom tillhörande krigarekasten först
måste bära vapen. Slutligen gav emellertid guden icke längre
anstånd, men Rohita flydde till skogs, där han vistades ett år.
Då lät Varuna fadern drabbas av vattusot, så att hans buk
svällde upp. När sonen hörde talas härom, ville han
återvända hem och anmäla sig till offret. Men Indra — i
människogestalt — råder honom ständigt att fortsätta sin
vandring. Och han vandrade år efter år. En gång kom han till
en hydda i skogen, där en utsvulten asket bodde med sin
hustru och sina tre söner. Rohita köpte den näst äldste av
dessa, ty fadern ville behålla den äldste och modern den
yngste. Denne son hette Çunahçepa, och honom godkände
Varuna som ersättning, eftersom en brahmanson är bättre
än en krigareson. När Çunahçepa skulle bindas för att
offras, ville först intet band hålla honom och ingen hand slakta
honom. Men genom rika gåvor till offerprästerna
undanröjdes dessa hinder. Då tog Çunahçepa sin tillflykt till
gudarna. Först bad han till Prajapati. Denne hänvisade honom till
Agni; denne i sin tur till Savitar, denne till Varuna, vilken
ju hade krav på offret; denne i sin tur till Agni, Agni till
"alla gudar", dessa till Indra, Indra till de båda Açvins och
dessa till Ushas. Till alla dessa riktade Çunahçepa sin bön
i Rig-Veda-vers, och för varje vers lossades ett av hans band
och Aiksvākas buk krympte in. Till sist stod han alldeles fri,
och Aiksvāka hade helt och hållet blivit kvitt sin sjukdom.
Çunahçepa adopterades då av offerprästen Viçvamitra, och
eftersom han tillhörde Angirassläkten, insattes han som
dennes arvvinge och till överhuvud över alla hans söner.

I själva verket är en bok, som vi känna bättre än de flesta
andra böcker och som vi säkerligen läst och anammat under
helt andra synpunkter, nämligen första Mosebok, till stor
del en kulthistoria, vilken dels auktoriserar kultbruk, dels
motiverar kultplatser genom att omtala, hur de uppstått och
blivit heliga. Det 15:de kapitlet, där Gud ger Abraham en
vink om att anlägga en offerplats och utföra ett offer, är en
dylik anvisning, gammal och dunkel och endast begriplig,
om den jämföres med primitiva offerseder. Många av de
"ställen", till vilka patriarkerna komma, måste fattas som
helgedomar, vilkas upprinnelse omtalas, eller vilkas helighet
motiveras. Den vackra berättelsen om Jakobs dröm i Bethel,
då han såg himmelen öppen och änglarna kliva upp och ned,
utgör en dylik stadsfästelse av Bethels helgedom, som
patriarken giver genom att smörja den sten, mot vilken han
lutat sitt huvud. På liknande sätt berättas i Josua bok om en
annan namnkunnig stenhelgedom, Gilgal, att härföraren
byggt den av stenar från Jordanfloden. Även från heliga
träd och källor utgå dessa sägner: idyllen i Mamre, vilken
har Abraham till huvudperson, ansluter sig till en tamarisk,
från vilken guden talar till patriarken. Än höra vi talas om
spådomsträdet, än om Sju-brunnen, än om källan, vilken
kvällde fram till tröst för Hagars försmäktade son — ett
frodigt myller av sagor och berättelser, vilka likväl alla ha sin
rot i jorden, och som ursprungligen varit av betydelse genom
sitt lokala intresse.

Det är icke för mycket sagt, att varje mera betydande
kultplats omvärvts av dylika kultlegender. Den
namnkunnigaste av alla de grekiska kultplatserna, Delfi, höjer sig även
härvidlag över de flesta andra. Här visste man att berätta,
att Apollo, den blonde och sköne guden, hade kommit
vandrande med lyra, pil och båge och lekande lätt dödat med sitt
första pilskott den hemska draken Python, som slingrade sig
om bergets fot. Python, som själv en gång i tiden kommit
från bergen ned till Krisas fruktbara dal, hade härjat fälten,
skrämt nymferna, uttorkat bäckarna och dödat människor
och djur. Honom hade guden dräpt och sedan uppstämt en
segersång, vilken sedan ljöd vid Apollofestema varje år. Och
nu var det han, som härskade i Delfi — liksom Python väl
en gång i tiden blivit härskare; ty skärskådar man den
delfiska kulten, vilken ständigt omhänderhades av prästinnor,
äi det allt skäl att tänka sig, att det var jordgudinnan Gaia,
som ursprungligen varit orakelklyftans ägarinna.

Men utan vidare vann Apollo icke det fullständiga
herraväldet. Han hade begått ett blodsdåd, och det måste sonas,
för att fred skulle råda. Därför måste han rena sig för
blodsskulden i Tempedalens källa. Och därigenom blev han
en förebild för de sonande reningar, genom vilka Delfi
vann ett rykte, som tävlade med orakelsvarens.

Detta ormdråp firades vid en kultfest, Septerion, som
framställde hela förloppet dramatiskt. En yngling, som
föreställde Apollon, måste fly efter dråpet, underkasta sig
reningen och kunde först därefter liksom guden själv smycka
sig med lagerkransen. Prydd med denna fördes han
tillbaka till Delfi.

I solgudens strid med draken har man naturligtvis förr i
världen sett ljusets seger över mörkret. Men det rör sig
här om en enkel kultstrid: skildringen av en gud, vars
dyrkan segerrikt gick genom Hellas på en tid, då de lokala
kulterna började bli gamla och voro i behov av nya idéer för
att friska upp sig. En sådan förnyelse blev Apollokulten icke
minst för Delfi, vars gamla mantik inspirationsguden kunde
förbättra, samtidigt som han själv förvärvade dess hävdvunna
auktoritet. Även sonandet av blodskulden var otvivelaktigt
en sed, som hade fixerats i Delfi, innan Apollon kom dit och
som han själv nödgades underkasta sig, innan han blev herre
på täppan. Längre fram kunde han själv befria Orestes för
modermordets blodsskuld, och i "Staten" kunde Platon
fortfarande hänvisa till Delfi som sonandets och reningens
rätta plats — så klassiskt hade det blivit genom de nya
idealens gudom. Hans tempel reste sig på Pythons grav. Den
gamla draken låg bunden under denna välvda gravsten. Men
segraren var endast arvtagare. Det var blott den gamla,
mörka mantiken, som fått vika för en mera högstämd
profetia.

Man kan följa dessa kultstrider genom en stor del av de
grekiska myterna och finna, hur dikten ständigt söker läka
såren genom att omlinda dem med sagor och sägner.

Det lider så t. ex. knappast något tvivel, att det
ursprungligen var värre ställt med Apollon och den fördoriske
guden Hyakinthos, än sägnen vill medgiva. Denna gjorde
lokalguden till en yngling och till den amykleiske Apollons
älskling, med vilken han lekte sina muntra lekar. Men genom ett
vådakast råkade guden en gång döda honom med sin diskus.
Ur det mörka blodet på marken växte den blomma upp, som
kom att bära ynglingens namn. Denna stackars diskus blev i
mytologernas händer till solskivan och Hyakinthos själv till
våren, som förtvinar under den brännande solen. Men
Pausanias hade bättre reda på, hur Hyakinthos sett ut: han
var en järnpelare försedd med händer och fötter, med hjälm
på huvudet och med båge och lans i handen. Hans kult var
icke död, men Apollon fick äran. Och då man senare ville
veta, att den slagne gudomen åter uppstod från de döda, har
man anledning förmoda, antingen att människorna i längden
föredrogo det gamla vinet framför det nya, eller att
Hyakinthos formades i en annan nyare guds, i Adonis' skepnad.

Lugnare förlöpte det mellan Apollon och Hermes, vilka
båda — utom mycket annat — voro herdegudar. Liksom
andra herdar, vilka komma för nära varandra, kunde de icke
draga jämnt. Den arkadiska myten om denna gudatvist har
anlagt en skämtsam ton, som passar in på den okynnige
Hermes och den landsbygd, där myten berättades, och som den
homeriska hymnens hexameter icke förmått beröva den.
Redan i vaggan hade Hermes ådagalagt sin listiga natur. Helt
späd uppträdde han som kreaturstjuv och lyckades osedd
driva 50 kor bort från Apollons hjord i Pierien vid Olympos.
Han gömde dem i en grotta och sig själv i sin vagga. När
morgonen grydde, gick Apollon ut för att leta efter sina
försvunna kor. Vägledd av en lösmynt gubbe, för vilken
Hermes omtalat stölden, men mest av sina egna
spådomsgåvor, hittar han spåren och befinner sig snart på toppen av
Kyllene, där han hittar tjuven i vaggan. Men parveln var så
rolig, hade sådana knep för sig och ljög sig så bra från
alltsammans, att Apollon skrattade i stället för att bli förargad.
Han tog honom med sig i hans vaggdräkt, begav sig upp till
Olympen och förde honom inför Zeus' domstol. Här dömdes
tjuven visserligen till att återlämna korna, men han 
hänförde Apollon med sitt strängaspel på den lyra av sköldpadd,
som han själv gjort, och från denna stund blevo de båda
gudarna de bästa vänner i världen; de följdes åt över fält och
ängar och hjälpte varandra, så snart någondera behövde en
handräckning.

På så vis sammansmälta tvenne gudar, som förenas genom
grannskap och yrke, så att deras kulter icke i längden kunna
hållas åtskilda, och den, som är den starkaste, adopterar den
andre.

Samma växling mellan antagonism och förbund möter oss
överallt i mytologierna. De olympiska gudarnas strid
med titaner och lapiter bär visserligen en
kosmologisk prägel, men vi ana dock en kultstrid och se, hur dessa
gigantsläkter komma in i den gudomliga världen, till exempel
när Apollon äktar lapitdottern Koronis, eller när titanerna
bli ett så betydelsefullt led i det dionysiska dramat. I
Nordens mytologi lyser det ständigt igenom, att jättarna, asarnas
fiender, icke blott voro yttre makter, med vilka de förde en
oavbruten strid, utan att de voro de ursprungliga
makthavande, som asarna visserligen besegrat, men från vilka de hade
tagit krafter i arv, utan vilka de icke kunde bestå. Ty vad vore
Odin utan Suttungs mjöd och Mimers huvud? Ja, låter det
icke som en äkta mytologisk förbundssaga i nordisk dräkt,
att Odin hade ingått fostbrödralag med Loke? Ännu
tydligare framträder asarnas kamp mot vanerna som en verklig
kultstrid. Ty här stå vi inför en gudasläkt, om vars
vandring genom Nordens länder det går dunkla sägner, och som
måste tänkas ha kämpat sig fram från den ena kultplatsen
till den andra eller ha försvarat dessa mot asarna.

En betydelsefull kultstrid har även avgjort andra
indogermanska stammars öde. Den ariska grenen av denna ras,
vilken betade sina hjordar på stepperna vid Svarta och Kaspiska
haven, dyrkade ursprungligen tvenne gudasläkter: asuras
och devas. De förstnämnda voro gamla släktgudar, som
vakade över stammarnas regler och bruk, över sanning och
rätt. Devas voro ljusgudar, som hade väderleken i sin
makt, och som härskade över människornas ve och väl,
deras strider och handlingar. Efter hand uppstod rivalitet
mellan dessa båda gudasläkter, vilken slutligen ledde till, att
de skildes åt, en rivalitet som yttrat sig på många sätt. I en
ofta citerad dikt i Rig-Veda (5, 4, 42) uppträda sålunda
asura-konungen Varuna och devafursten Indra mot
varandra, vardera med kravet om att äga den högsta makten
och värdigheten.

Varuna säger: Mig tillhör herraväldet, ty jag är den
högste härskaren, som människorna lyda. Gudarna följa
Varunas vilja. Jag råder över den övre regionens
befolkning. Jag är konung Varuna. Jag har
trolldomsmakten i min hand. Det är jag, o, Indra, som
har angivit gränserna för det dubbla rummet, himmelen och
jorden. Jag lät vattnen framvälla. Jag satte himmelen på den
gudomliga ordningens fasta grundval.

Indra säger: Mig anropa hjältarna på sina snabba hästar
och i stridsvimlet, när de omringat fienden. Det är jag,
Indra, den ädle, som öppnar väg för dem genom min
oövervinneliga makt. Det är jag, som gjort allting, och intet
förmår hämma min oemotståndliga gudomskraft. När soma och
lovsånger berusa mig, bringar jag världsrymden, den
gränslösa, att darra.

Detta är icke någon egentlig kultstrid, utan snarare en
tävlan, en "manjämning" mellan tvenne mäktiga gudar. Dock
vill det synas, som om med Indra en nyare kultur, en gryende
riddartid gjorde sig gällande gentemot den äldre, traditionella
och fortfarande delvis magiska livsordningen. Och kultiskt
sett, ser det av hymnens slut att döma snarast ut, som om det
slutade med en förlikning, ett kultförbund, enligt vilket de
båda gudarna skola hjälpas åt att uppfylla den offrande
drottningens önskningar.

Men i Indien slutade det likväl med, att devakulten
undanträngde asurakulten, och asuras nedsjönko efter hand till
att bli demoner.

Bland de iranska stammarna gick rörelsen den motsatta
vägen: med Zarathustras reform segrade asuragudarna över
devas. De förstnämndas samlade kraft förenades i den
ende guden Ahura-Mazda (Ormuzd), som nu i spetsen för
den "ahuriska" världen för en kamp på liv och död mot de
onda daëvas, vilka betraktas som djävlar under 
Angra-Mainyu's (Ahrimans) ledarskap. Vi ha i dessa persiska
daëvas (nypersiska och arabiska dev, djävul) ett påtagligt
fall av demoniserade gudomar, och Avesta, den
zarathustriska bibeln, avspeglar denna process så tydligt som man
gärna kan önska. I lärodikten Yasna 30 framställes
världskampen mellan Ormuzd och Ahriman — egentligen voro de
tvillingar — av vilka den förstnämnde valde livet och
himmelen, den sistnämnde döden och helvetet till rike. "Mellan
dessa båda", heter det vidare, "valde icke heller devas
rätt, när frestaren överlistade dem, medan de ännu
rådslogo, varför de valde att tänka ont. Då tillföllo de djävulen,
och tillsammans med honom söka de fördärva människans
liv." I en annan gammal text (Yasna 32) omtalas det, att
devas en gång ångrade detta val och ville ställa allt till
rätta igen, sedan de sett, att Ormuzd blivit den mäktigaste.
"De bådo om hans gunst som släktingar och bröder, som
hans tjänare. Vi daëvas, sade de, — vår själ förtjänar lika
väl som hans (alltså Zarathustras) Ahura-Mazdas fröjder.
Vi skulle vilja vara ditt sändebud och undanskaffa från dig
alla, som vilja dig ont. Men Ormuzd svarade: "I daëvas ären
alla den onde andens ättlingar, och den, som offrar till eder,
tillhör högmodets djävul; därav kommer villfarelsen, som
undantränger det heliga ordet från de sju världsdelarna ...
Ty I bedragen människorna på livets lycka och på
odödligheten, med edra onda tankar, edra onda gärningar och
ord, som den onde anden lärt eder till människans fördärv."
Dikten är närmast en lärodikt, som förmanar och
varnar. Men den handlar dock om, vem man ensamt skall
visa den rätta hyllningen. Och den har så till vida även
kultisk betydelse, som den uttryckligen betecknar daëvakulten
som förkastlig. Denna lärodikt har iklätt sig mytens form
och skapat en berättelse för att inpränta den rätta
gudsdyrkan, men som för oss tillika har det historiska intresset att
avslöja devasläktets diabolisering.

Samma mytologiska process men med motsatt utgång:
devafursten Indras seger över asuras, genljuder i den
indiska mytologien ännu så sent som under buddhistisk tid,
och det är intressant att se den nya motivering, som
kommer till, då buddhisten skall klargöra för sig själv, varför
Indra segrade. Detta har i den buddhistiska kanon erhållit
uttryck i Samyutta-Nikaya, i avdelningen Sakka-Samyutta,
läroskrifter om Çakra, d. v. s. Indra (övers, av mrs Rhys
Davids, Pali Text Soc, Translation Series, n:r 7). Myten
föreligger i flera variationer:

"En gång sade Den upphöjde (buddha) till sina munkar:
Långt tillbaka i tiden lågo devas och asuras i strid med
varandra. Vepacitti, asuras' härskare, vände sig till asuras och
sade: När, mina kära herrar, under den strid, som nu rasar
mellan devas och asuras, de sistnämnda segra och devas bli
slagna, och när I haven bundit Sakka, devas' härskare, till
händer och fötter och om halsen, så fören honom till mig
i asuras' stad." Med samma ord uppmanade Sakka sina
devas att föra Vepacitti bunden till honom. Det sistnämnda
inträffade. Ty "i denna kamp segrade devas och asuras
blevo slagna. De 33 devas bundo Vepacitti om händer,
fötter och hals och förde honom inför Sakka. Den
fängslande Vepacitti grälade på och förbannade Sakka, både då han
trädde in i Sudhamma-hallen och då han lämnade denna.
Mātali Sakkas vagnstyrare, förvånade sig över, att Sakka
icke förhindrade dessa förolämpningar, och frågade honom,
om det var av rädsla, som han tolererade uppförandet? "Nej",
svarade Sakka, "icke av fruktan har jag tolererat det — men
varför skulle en klok man inlåta sig i gräl med en dåre?"
Mātali invände, att man bör hejda dylika dårar, så att icke
deras dårskap ökas, men Sakka svarade: "Enligt min mening
kan en dåres gräl endast avbrytas, om en klok man, som ser
en annan man bliva rasande, bevarar sitt lugn och sin
tystnad."

Det sistnämnda är en rent buddhistisk moral, som
påklistrats en äldre myt. Men i en annan redaktion finner man i
samma skrift saken framställd på så vis, att Sakka segrade
över Vepacitti, just därigenom att han bevarade sitt lugn och
överseende. De hade båda inkallats inför gudarnas domstol
och skulle tävla om makten och äran, som skulle tillfalla den,
vilken sade den bästa versen. Vepacitti uppläste en
lärovers: den starke bör göra dåren lydig genom stränghet och
tuktan. Men Sakka säger samma vers om överseende, som
vi just hört. Honom tillerkände gudarna segern.
Här har buddhismen trängt djupare in i myten. Det står
nu klart, på vad sätt Indra besegrade asuras. Även här
se vi den mytologiska eller snarare historiska processen,
under vilken icke blott devas besegra asuras, utan i
verkligheten själva måste vika för en ny och större makt,
nämligen för Buddha själv. Endast genom att ådagalägga
buddhistisk fromhet har Indra kunnat bli gudarnas herre, och i
parallella mytlegender heter det rent av, att Indra själv
hänvisade till detta ideal som enda vägen för att betvinga
köttets fruktan, som gör en svag i striden. Det är nirvana, som
är målet, och blott den, som vandrar denna väg, kan bli kvitt
bekymmer och slippa undan själavandringen. När själva
gudarna sagt detta — hur mycket mera skola icke då de
buddhistiska munkarna lägga det på hjärtat!

På detta sätt upplöses den gamla mytologien i moral, då
moralreligionerna uppkomma och taga itu med myterna —
alldeles som Platon, när han skall illustrera sin filosofiska
idealism, diktade myter till stöd för denna eller omtydde de
gamla i idealistisk riktning. Men de gamla kultstriderna
erhöllo även på annat sätt sin avlösning. Det är den
vänskapliga kultkombinationen, som banar väg härför. Vi ha redan
sett en dylik i föreningen mellan Hermes och Apollon, som
yttrade sig i en verkligt berättande myt. Demeter och
Persefone möttes på samma sätt; grekerna skola alltid berätta.
Annars är det prästerliga formler, som förena gudarnas kult;
det ser man t. ex. av den persiska hymnen till Mithra.
Denna härrör tydligen från en tid, då de adliga släkterna ville
genomdriva dyrkan av sin kast- och krigaregud Mithra vid
sidan av den prästerliga monoteismens Ahura-Mazda. Man
låter då den erkände överguden förklara: Då jag skapade
Mithra, den äng-rike, skapade jag honom lika värdig till
offer, lika värdig till att anropas som jag själv,
Ahura-Mazda. Man kunde vänta en episk framställning av denna
adoption. Men den zarathustriska religionen är icke utpräglat
mytologisk, utan föredrar att ge ett strängt preciserat
uttryck åt sina idéer.

Ju mera tanken om gudomarnas inre förening blir den
dominerande, dess mindre yttrar den sig i åskådlig form. I den
egentliga panteismen, vilken — såsom i Indien — låter den

abstrakte allguden Brahma omspänna och uppsluka alla
kultiska gudomar, kan denna filosofiska tankegång svårligen
få ett mytologiskt uttryck, utan i de spekulationer, som
prägla den hellenistiska tiden kring Medelhavets kuster, antar den
synkretism eller gudablandning, som är kännetecknande för
periodens understundom mera plastiska former. En hymn
i den egyptiska oasen El-Khargahs tempel från sista skedet
av den förgrekiska tiden prisar solguden under de mest olika
namn: "Det fasta i allting är Amon. Denne härlige gud
var redan från begynnelsen. Världen blev till efter hans
bestämmelser. Han är Ptah, den äldste av gudarna. Han blir
gubbe och ånyo barn under den eviga tidens gång. Jorden
omslutes av dina råd; gudarna äro under dina armar,
människorna under dina fötter. Din träck blev till guden Schu, din spott
till gudinnan Tefnowet, du skapade gudarna i varats
begynnelse. Du är himmelen, du är jorden, du är vattnet, du är
luften mellan himmelen och jorden."

Gudomen uppslukar sålunda alla gudarna, men uppsuges
själv av naturen. Vi befinna oss på hednisk mark, men vid
hedendomens slut. Den mytologiska rörelsen har stagnerat,
och nästa steg måste bli en fullständig övergång till en
naturpanteism i stil med den, som stoicismen hade förberett, en
idépanteism som den indiska eller en ersättning genom en
mytlös personlighetsmonoteism. Det var den, som den
judiskt-kristna uppenbarelsereligionen medförde, varigenom
den lyfte antiken upp över de naturvillkor, under vilka den
utvecklat sig, och som den hade alltför svårt att frigöra sig
från genom egna krafter.



LIVSMYTER

Det är riktigt, när man säger, att de flesta myter
handla om livet självt. Men detta gäller mindre den reflekterande 
och poetiskt utformade mytologien än de talrika sägner
hos primitiva folk, genom vilka dessa försöka förklara
vardagslivets händelser och skänka auktoritet åt sina sedvänjor
och bruk. Mytisk blir så till vida tendensen hos dem alla,
även om de ofta endast ha sagans form, och Fr. Boas har
otvivelaktigt rätt, när han härvidlag icke skiljer mellan myter
och folksägner.

Men även om man fasthåller denna skillnad och fordrar
personliga väsendens förekomst i den verkliga myten, finner
man, att det, som berättas om dessa, dunkelt eller tydligt
avspeglar en brukens kultur, vilken — även i de fall då dessa
bruk icke kunna kallas rituella — likväl äger en sådan
karaktär av sedvänja, att vi i den kunna avläsa de fasta former,
under vilka gångna tiders samhällen levde. Även på detta
sätt utgör mytologien en källa till förhistorisk kunskap — icke 
så, vilket man förut antagit, att den bringar oss budskap 
om forntida personligheter, utan den ger oss en inblick
i gångna tiders samhällsförhållanden, som bäst bevarats åt
oss genom den och genom folkliga rester av de bruk, som
den förutsätter.

Det kommer alltid att vara av intresse att leta efter dessa
förutsättningar, och man skall finna, att, hur egendomliga
de än kunna te sig för oss, betinga de myterna likaväl som
våra tankar betingas av naturkunskapen. Mest
överraskande verka dessa upplysningar, när vi hämta våra exempel från
välkända myter.

Det är allmänt bekant, att Rom grundlades av Romulus,
och att en mängd sägner äro förknippade med hans och hans
tvillingbroders födelse och liv. Den gamle konung Proca i
Alba Longa hade två söner, Numitor och Amulius. Den
yngre sonen fördrev den äldre, lät döda hans son och inspärrade 
hans dotter Rhea som vestal. När hon en dag vågade 

sig ut, tog guden Mars henne, och hon födde tvillingarna
Romulus och Remus. Själv kastades hon i Tibern, men
räddades av och förmäldes med flodguden. Tvillingarna
ammades av en varginna. Senare omhändertogos de av en herde
och dennes hustru. De växte upp som herdar, tills en strid
med grannstammen uppenbarade det rätta förhållandet med
deras börd. De erhöllo då det jordområde, på vilket Rom
senare grundlades. En tvist mellan bröderna blev Remus'
död, och Romulus var nu ensam härskare.

Sägenhistoriskt sett är detta en uppkomstsaga i likhet med
alla andra, som söka en upphovsman, en heros eponymos till
en lokalitet. Sitt mytiska särmärke erhåller den genom
gudens inträdande. Men hela sägnen genomväves av motiv,
vilka ha sin rot i gamla bruk och erfarenheter: den
inspärrade jungfrun, de utsatta barnen, adoptionen bland djuren,
de tvistande tvillingarna. Det sistnämnda momentet
betraktar man vanligen — liksom sägnen om Esau och Jakob —
som ett minne om gamla stamtvister, och det är så till vida
en historisk reflex, som den numera med den största
sannolikhet tolkas av arkeologerna såsom en tävlan mellan två
kvarter i Rom, antingen mellan Cermalus och Palatinus
eller mellan Palatinus och Aventinus, i vilken den av Romulus
inaugurerade stadsdelen avgick med seger. Men samma
tvillingstrid lokaliserades till andra platser i grannskapet, till
Tibur och Præneste. Och skulle vi lämna historiska skäl
för alla de stridigheter mellan tvillingar, som folksägnerna
känna, bleve det ett vidlyftigt företag. Den primitiva
tankegången är, att en tvillingfödsel alltid är ödesdiger, den bådar
antingen olycka eller stor makt; genom talrika
försiktighetsåtgärder dels gentemot föräldrarna och dels gentemot
barnen söker man avvärja eventuella olyckor. Till dessa
åtgärder hör i våra dagar i vissa stammar, att tvillingarna
avskiljas från andra människor och, såsom enligt Thompson hos
indianerna i British Columbia, ställas under grizzlybjörnens
beskydd och uppkallas efter denne. På andra platser
betraktas de som apornas släktingar, som barn av blixten eller
såsom på annat sätt övernaturliga (Frazer, Golden Bough I,
262 o. f.).

Men i och för sig var seden att utsätta barn så vanlig i
äldre samhällen, att man snarast förvånas över att finna den
så ofta använd som utgångspunkt för olika folkslags historia.
Det var för folk, som ännu tänkte primitivt, den naturliga
regleringen av födelserna, i det man icke betraktade det
nyfödda barnet som en människa, utan först räknade med dess
mänsklighet från det ögonblick, då det upptogs i stammen.
Till denna stund var barnet värnlöst, utsatt för demonernas
angrepp och för risken att bli bortbytt mot barn från
underjorden; de talrika sägnerna om bortbytingar leda sitt
ursprung från denna föreställning (ännu den franske
härföraren Bertrand du Guesclin på hundraårskrigets tid ansågs
på grund av sitt dolska utseende vara en bortbyting och i
besittning av demoniska krafter).

Det utsatta barnet gick emellertid större öden och
äventyrligare händelser till mötes än de i stammen uppväxande.
Och det är naturligt, att sägenfantasien sysslar med dessa
upplevelser: Moses blir israeliternas religiöse stamhövding,
och den persiske diktaren Firdusi låter det utsatta barnet Zal,
ammat av fågeln Simurg och uppväxt som ett naturbarn, bli
fader till den väldige härföraren Rustem — förmodligen på
grund av  de krafter, som han samlat under sitt fria liv.

På detta sena stadium spelar medömkan med de utsatta
barnen in i tankegången — en humanitet, vilken t. ex. hos
araberna yttrade sig ännu så sent som hos profeten
Muhammed, vilken förbjöd att begrava flickebarn levande. Firdusi
låter djuren rikta en sträng förebråelse mot människorna för
deras grymhet — en grymhet, som icke ens en panter skulle
kunna ådagalägga. Då Romulus och Remus anförtros åt
varginnan i den lupercalska grottan, sker detta likväl
säkerligen icke av sentimentala, utan snarare av totemistiska skäl.
Det var en släktskap, som skulle etableras för de stamlösa
barnen — liksom det indianska fallet med grizzlybjörnen.
Och världen har fått erfara Romulusättlingarnas vargnatur!

Ända till dess den romerska religionen befruktades av
den grekiska, bevarade den primitivitetens prägel, och heliga
fåglar och andra djur ha säkerligen varit föremål för en
uppriktigare hyllning än senare Merkurius och Apollo.

Vestalen, som bragte dessa barn till världen, är den
romerskt religiösa formen för en gestalt, den inspärrade 
jungfrun, som går igen i så många sagor, och som äger en så
vanlig förebild i den mänskliga verkligheten, att man icke
behöver söka ursprunget till denna föreställning i primitiva
bruk. Likväl har Frazer i en utförlig undersökning ansett
sig böra draga denna linje bakåt, varvid han särskilt dröjer
vid Danaësägnen. Konung Akrisios, som icke hade någon
son, men en dotter, Danae, varnades av oraklet för hennes
avkomlingar, som skulle bli hans bane. För att gardera
hennes jungfrulighet lät han inspärra henne i ett underjordiskt,
metallbeslaget rum, dit Zeus likväl inträngde i skepnaden av
ett guldregn, varefter hon blev moder till Perseus. Den
äldre mytologien betraktade denna myt som en jordens
befruktning genom solljuset, men Frazer erinrar den om en
mängd sägner, som ha sin rot i en vanlig pubertetsrit. Det
är sålunda en tydlig efterbildning av Danaësägnen, när en
kirgisisk khan låter inspärra sin dotter, för att ingen man
skall få se henne. När hon, lockad av sin ammas tal om den
ljusa världen därute, ett ögonblick träder ut i denna,
befruktas hon genast, därigenom att Guds öga faller på henne,
varefter hon — liksom Danaë — med sitt barn lägges i en låda
som överlämnas åt vågorna i floden.

Andra berättelser från mera avlägsna trakter tyda
emellertid på ett mera omedelbart ursprung från folkseden. Denna
— som bekräftas från alla världsdelar — gick ut på att
avspärra den unga kvinnan under puberteten och i vissa fall alla
menstruerande kvinnor, så att solen icke skulle kunna komma
åt att lysa på dem. Ty det är en allmänt utbredd tro, att
solen förmår befrukta den nyblivna jungfrun. När t. ex. en
hinduflicka har sin första reglering, placeras hon i ett mörkt
rum och får icke se solen. Hon betraktas som oren. Ingen
får röra henne. Hon håller en särskild diet, och först
efter femte dagens ceremonier, under vilka hon badar och
hennes kläder kasseras, upphör orenheten. Frazer tolkar
Danaëmytens guld som solens ljus, och det är egendomligt att
se, att den kirgisiska efterbildningen — möjligen mot
bakgrunden av primitiva erfarenheter — utgår från denna
uppfattning. En dansk folksaga, som Svend Grundtvig upptecknat,
bär vittne om, att sägnen fortplantat sig till Norden.

*

Äga vi sålunda i myternas värld vittnesbörd om de bruk,
som omgiva barndomen och ungdomen, kunna vi vänta, att
bröllopssederna framträda ännu starkare. I en av antikens
skönaste myter utgöra dessa en bakgrund, utan vilken dess
egentliga mening icke kan förstås. Det är myten om Amor
och Psyke. I den form, vari denna bevarats i Apulejus'
Metamorfoser, är denna myt visserligen sen, men det finns
konstnärliga vittnesbörd om, att den är åtskilligt äldre.
Under alla förhållanden gå dess motiv långt tillbaka, och en
undersökning av dessa visar tydligt, hur den antika
mytdiktningen arbetade med sitt material. Psyke, den yngsta av tre
prinsessor, har genom sin jungfruliga skönhet väckt Venus'
missunnsamma vrede, och hon befaller sin son Amor att
ingiva henne kärlek till den sämsta man, han kan finna. Men
kärleksguden blir själv förälskad i Psyke, och för henne till
ett förtrollat slott, där han besöker henne varje natt under
skydd av mörkret, men lämnar henne, innan gryningen
kommer. Hon har aldrig fått se honom. Psykes båda avundsjuka
systrar förleda henne att överträda detta förbud, varvid de
intala henne, att hennes okände gemål är ett hemskt vidunder.
När Amor en natt ligger och sover vid hennes sida, tänder
hon ljus för att se på honom. En droppe från oljan i
lampan faller ned på Amor och väcker honom. Förbittrad, men
även förtvivlad, måste han förskjuta henne, och först efter
hårda prövningar återvinner Psyke honom. Det svåraste av
dessa prov: att hämta ett skönhetsmedel i underjorden, men
under förbud att öppna asken, var för mycket för hennes
kvinnliga natur. Asken utdunstade en bedövande lukt, och
blott tack vare Amors hjälp — han hade hela tiden, fastän
osynlig, följt efter henne — räddas hon från undergång och
föres av honom upp till Olympen, där hon på hans bön
förlänas odödlighet.

Denna berättelse är full av sagomotiv och mytstoff.
Askungens öde blandar sig med Eurydikes; vid utförandet ha
drag hämtats från Prokris- och Adonismyten, till och med
Platon spelar in i denna myts idésfär. Men huvudmotivet 
är lika gammalt som mänskligheten. Det är den
egendomliga bröllopssed, som fortfarande förekommer hos de
primitiva och som har en mängd efterverkningar i folkliga 
seder i Europa, nämligen att brud och brudgum icke få se
varandra under en viss tid efter bröllopet, utan måste dölja
sig för varandra, fly för varandra o. s. v. Det är ingen
kyskhetsregel, som här inpräntats, det är en taburegel vilande på
stamlivets och delvis på totemismens förutsättningar. Man
har kallat principen i dessa bröllopsbruk sexuell tabu och
förklarar dem med, att de båda äkta hälfterna, vilka ju i
allmänhet tillhöra olika stammar eller klaner, äro farliga för
varandra liksom alla främlingar, att de innehålla ömsesidigt
fientliga krafter, att de inbördes ha "onda ögon", och att det
därför utom själva bröllopsceremonierna kräves en viss tid
för deras ömsesidiga neutralisering, under vilken de måste
undvika varandra eller åtminstone icke se varandra.Crawley (The mystic Rose) har särskilt utvecklat detta tema,
och Frazer har utförligt behandlat motivet i sitt arbete Psyche's task.

Så allmän är denna tro, att den utom talrika bruk även
givit upphov till en mängd sägner, som bygga på ceremonien.
Man kunde bland dessa nämna den norska "Östen for sol
og vesten for måne", som Asbjörnsen återgivit i sin
underbara sagosamling, och som Holger Drachmann tagit till
ämne för sitt skådespel med samma titel. Men även i den större
litteraturen har bruket erhållit sägengestalt, nämligen i den
indiska, där dikten om Urvasi och Pururavas tillhör
älsklingsdikterna.

Féen Urvasi blev förälskad i fursten Pururavas och
hängav sig villigt åt honom, men på det villkoret, att hon endast
finge se honom i hans kungliga skrud, "ty så är det
kvinnosed". Gandharverna, ett slags andar, som voro i släkt med
Urvasi, tyckte, att hon dröjde för länge bland människorna
och sökte få henne bort från hennes gemål. De fingo då
veta, att hon var tvungen att lämna honom, om hon såg
honom naken, och de stulo då om natten ett lamm, som hon
hade vid sin säng. Hon rusar upp för att gripa tag i
lammet. I samma ögonblick blänker en blixt, och hon får se
sin man naken. Genast måste hon försvinna. Han beger
sig nu ut i världen för att söka efter henne och finner henne
till sist vid en sjö, där hon lekte med sina väninnor i
fågelgestalt. Men hon gav sig till känna för honom och lovade 
att möta honom sista natten varje år. En son blev frukten
av denna förbindelse. Men Pururavas var icke
tillfredsställd med dessa sällan inträffande möten och önskade
därför att bli upptagen bland Gandharvafolket för att alltid
kunna vara hos henne. Gandharverna lärde honom därför ett
särskilt sätt att tända offerelden, varefter han blev odödlig
och kunde vistas bland dem.

Detta är så att säga en omkastad Amor- och Psyke-saga,
i vilken det odödliga väsendets kön är ombytt, och i
romanens gång erinrar den snarast om Orfeus och Eurydike, som
väl bäst torde förstås som en Undine-historia:
kvinnan från andevärlden, vilken under en tid stannar
hos den jordiske mannen, men som hämtas tillbaka till
den värld, där hon hör hemma, och som hon sedan icke kan
lämna. Poängen i Urvasisagan är likväl densamma som i
Psykemyten: det äktenskapliga tabu, och det optimistiska
slut, som Orfeusmyten saknar, är gemensamt för den indiska
och grekiska myten: de älskande förenas till sist i en högre
värld. Men i det djupare innehållet röjes en karakteristisk
skillnad mellan indiskt och grekiskt. Psykes upphöjelse är
etiskt betingad genom hennes prov och Amors förbarmande
över henne, när hon icke består dem; Pururavas uppnår
däremot odödligheten genom en offerhandling — ett äkta
indiskt drag från brahmanismens storhetstid, och hela sagan
synes här vara framställd som en kultmyt för att motivera
denna offerhandlings saliggörande makt.

Även i andra uråldriga äktenskapsseder skänka oss
myterna en inblick; t. ex. hymnen i Rig-Veda (X, 10) om Yama
och Yami, tvillingparet, de första mäniskorna, vilka som
broder och syster måste förutsättas vara upphovet till den
övriga mänskligheten. Det är egendomligt att här se en
senare etisk uppfattning brytas mot den primitiva, vilken
otvivelaktigt ligger till grund för detta samtal mellan brodern
och systern. Hon vill, lämnande alla hänsyn, göra sina
kvinnliga krav gällande; hon gör det pockande och använder
de kraftigaste uttryck. Han avvisar henne ständigt under
åberopande av den blodskam, som de skulle ådraga sig, och
som icke skulle kunna döljas för de allseende himmelska
makterna. Det kan knappast betvivlas, att detta 
moraliserande senare tillagts för att i det brahmanska medvetandet
avtvå urfaderns skuld, framför allt då ett annat ställe i
Rig-Veda (X, 17, 1—2) antyder skulden, och eftersom hela
sångens motiv icke kan vara annat än detta syskonäktenskap.
Detta hade i själva verket gammalarisk hävd; särskilt bland
iranerna sattes det högt och tillämpades i de förnäma
släkterna; i den iranska traditionen står därför samma saga om
syskonparet (Yima och Yêmi) såsom föredöme för den
ärevördiga seden, — Völsungasagan har bevarat minnet om dess
gammalgermanska hävd. Det är ett vittnesbörd om, hur sen
Rig-Veda-teologien är, att myten i den redan förlorat sin
poäng och därigenom också sin ursprungliga karaktär för en
konvenanshänsyn med helt andra förutsättningar. I "Kung
Fjalar" har Runeberg bragt den kristna samhällsordningen
ett liknande offer — och även han har lyckats att härigenom
förstöra effekten av en präktig dikt.

Vissa symtom i Yama-Yami-sången tyda på, att den
ursprungliga meningen icke varit ett försvar för
syskonäktenskapet, utan ett instiftande av äktenskapet överhuvudtaget
hos det första människoparet. Ty i sitt begär efter mannen,
som vägrar, hänvisar Yami till Tvashtars, deras skapares,
förordning. "Själv har han avlat oss på samma sätt; hans
ordning får icke kränkas, därom avlägga himmelen och
jorden vittnesbörd. Himmelen och jorden ha själva parat sig,
därför vill Yami gärna bära blodskammen." Huvudtanken
är tydligen här att försvara parningsakten, och denna
auktoritet sökes ofta — redan hos de primitiva folkslagen —
på mytisk väg. Det berättas från Nya Hebriderna, att
guden Takaro hade gjort tio bilder av lera. Han andades på
deras lemmar, och de blevo då män. Han kastade en frukt
på en av dem, och denne blev kvinna. Kvinnan stängdes inne
i ett hus. En efter en skickades männen in till henne för att
be om eld, vatten etc. Hon hälsade dem alla som sina bröder,
och de lämnade henne. Men den yngste hälsade hon som
sin man. Då sade Takaro till honom: "Tag henne till din
hustru och lev tillsammans med henne".

I myter av lägre typ, som äro vanliga på de australiska
öarna, är det svårt att skilja skaparen från den första eller
de första människorna, vilka uppstå mer eller mindre av sig
själva av jord, stenar, träd eller härstamma från fåglar eller
andra djur. I regeln skapas kvinnan dock först senare —
hon hugges ut ur ett träd eller kommer fram ur en
kokosnöt o. s. v. — och ofta måste mannen liksom Adam i
paradiset först söka sin tröst hos andra varelser, tills han får
det rådet att göra en bild av lera, vilken sedan förvandlas
till en kvinna. Men även dessa myter söka dock efter en
orsak till könsolikheten och könsförhållandet och finna i
sagans form den auktoritet härför, som i högre
religionsformer tar sig uttryck i ett gudomligt instiftande: "Varen
fruktsamme och föröken eder!",

*

Det sista stadiet på människans livsväg, döden, har från
allra äldsta tider fyllt människotanken med så många
frågor, att även mytvärlden blivit full av dem. Det är
egendomligt att se, hur svårt det tidigaste tänkandet haft att
erkänna döden som ett faktum, som ett verkligt slut. Såväl
ur totemistisk som animistisk synpunkt står den blott som
en övergång till en annan tillvarelseform, en fortsättning,
antingen i den djurgrupp, som man tillhör, eller i graven —
förutsatt att man gjort någon insats här i världen. Ty för
den ogifte, den sonlöse, den egendomslöse, den obegravne
etc. finns det icke stora utsikter. Han försvinner eller
irrar hemlös omkring, blir en djävul, en vampyr o. s. v. Att
den, som icke fann tillfredsställelse i livet eller döden, icke
heller finner ro i sin grav, utan som gengångare jämrar sig
över sin lott, kräver sin rätt eller utför sin hämnd, är det
ständiga motivet i sagorna om de döda. Men denna animism
är icke mytbildande. Den utmynnar i spökhistorier och
fortlever den dag i dag huvudsakligen under denna form.

Från totemismen är det icke lång väg till
själavandringstron, som låter själarna fortsätta tillvaron i djurgestalt eller
andra icke-mänskliga existenser, så framt vägen icke direkt
går vidare genom människosläktet. I sin kända indiska form
är själavandringsläran en ganska abstrakt och spetsfundig
vedergällningsteori, som förstår att väga brott och straff
mot varandra och att anvisa varje särskild sonande åtgärd
till en mot brottet svarande kropp — vilket framför allt 
utlägges i Manus lagbok, tolfte boken. Men även här ligga
primitivare föreställningar bakom, vilket vi finna i 
Kaushitaki-Brahmana-Upanishad, där det heter: "Alla, som lämna
jorden, komma till månen. Under förra hälften av månaden
fylles månen med deras liv; under senare hälften låter den
dem återfödas. Månen är porten till de himmelska
regionerna. Den låter dem passera, som kunna besvara dess
frågor. De, som icke kunna svara, kastar den ned till jorden
som regn. De nedstörtande väsendena återfödas där i
förhållande till sina gärningar och kunskaper i form av maskar,
fiskar, fåglar, lejon, svin, vildåsnor, tigrar, människor eller
andra varelser." Här ha gåtorna vid dödens port, som vi
känna från sagovärlden, förknippats med
vedergällningstanken, och alltsammans är ställt i samband med en naiv
förklaring av månens faser. Vedergällningen skulle segra
bland dessa motiv. Den blev grundvalen för den indiska
livsåskådningen i nästan alla dess former och har givit
upphov till det ofantliga sagostoff, som bevarats i de
buddhistiska Jatakas. Men dessa höra hemma i sagornas och icke
i myternas värld.

Mytiskt formade äro emellertid de berättelser, vari
människornas förundran över dödens uppkomst tagit sig uttryck.
Hur kom döden överhuvudtaget in i världen? Vilken är
dess orsak? Var det verkligen meningen, att
människorna skulle dö? Det är frågor, som man runt omkring bland
folken kan finna besvarade på de egendomligaste sätt.

Amazuluernas urfader Unkulunkulu ("den gamle, gamle
mannen") sände en gång en kameleont ut med budskapet:
"Gå, kameleont, gå och säg: människorna skola icke dö!"
Kameleonten begav sig åstad, men blev länge borta, och vart
den kom, skulle den alltid äta av ubukwebezanträdets frukter.
Omsider skickade Unkulunkulu en ödla i väg efter
kameleonten. Ödlan begav sig åstad. Den skyndade sig, så fort
den kunde. Unkulunkulu hade sagt till den: "Ödla, när
du kommer fram, så säg: människorna skola dö." Ödlan kom
till ort och ställe och sade: "Jag säger er: det är sagt:
människorna skola dö!" Ödlan återkom till Unkulunkulu, innan
kameleonten hade nått sitt mål — kameleonten, som först
skickats åstad, som sänts i väg och fått i uppdrag att säga:
"låt icke människorna dö!" Slutligen kom den och ropade:
"Det är sagt: människorna skola icke dö!" Men
människorna sade: "Ack, vi ha hört ödlans budskap. Den har
meddelat oss: det är sagt: människorna skola dö!" Vi kunna
icke höra på dig. Ödlan har sagt, att människorna skola dö."

Callaway, som meddelar denna saga i ordagrant
återgivande av negerspråket och negerstilen (Religious System of the
Amazulu I, sid. 2 o. f.), fäster uppmärksamheten på, att
hottentotterna äga en fullständigt liknande saga, vars
avvikelser likväl icke sakna sitt intresse:

"Månen skickade en insekt till människorna med
beskedet: "Gå till människorna och säg dem: Liksom jag dör och
dock lever, när jag dör, skall ni också dö och leva, när ni
dör." På vägen mötte insekten en hare och överlämnade
budskapet åt honom. Men då haren kom till människorna, sade
den: "Jag kommer från månen för att säga er: liksom jag
dör och försvinner, när jag dör, skall även ni dö och bli till
intet." (Bleek: Hottentot Fables, sid. 69).

I sitt arbete "Polynesian Mythology" meddelar Gray en
annan historia om, hur döden kom i världen:

Om den store hjälten Maui berättas det, att han fötts för
tidigt. När hans fader skulle inviga och rena barnet, glömde
han i hastigheten en del av ceremonierna. Hittills hade
döden icke funnits i världen. Men nu var fadern övertygad
om, att gudarna skulle vredgas och straffa hans
försummelse genom att låta Maui dö.

När Maui växte upp, utförde han många hjältedater. Men
när han återvände till sin faders land, spådde denne honom
likväl, att här skulle han finna sin överman. Han frågade,
vem det skulle vara? Fadern svarade: Din farmors mor
Hine-nui-te-po. Han begav sig åstad till henne för att
ådagalägga sin hjältekraft, och under vägen tog han med sig alla
slags små fåglar. Hine-nui-te-po låg och sov, då de kommo
till henne. Maui sade till fåglarna, att han skulle krypa
genom gumman, men de fingo akta sig, så att de icke brusto i
skratt, förrän han kom ut igen genom munnen på henne. Han
kröp in i henne. De små fåglarna måste lägga band på sig
för att icke brista i skratt. Men en av dem kunde icke hålla
sig, det var den lilla Tiwakawaka, den skrattade så högt
med sin gälla röst, att gumman vaknade. Och då slog
hon ihjäl Maui. Det var orsaken till, att döden kom i
världen. Ty Hine-nui-te-po var dödens gudinna. Hade Maui
lyckligt sluppit genom henne, skulle inga människor ha dött,
utan döden skulle själv ha blivit tillintetgjord."

Här ha vi sålunda tre primitiva fabler om, hur döden kom
i världen. Och de skulle med lätthet kunna ökas. De äro
primitiva, så till vida som de berättas bland ociviliserade
folk, men dessa fabler äro ändå byggda liksom våra
sagor. Man ser det med detsamma av dessa prov: de båda
sändebuden, av vilka det enda blev fördröjt liksom i
Schillers "Der Gang nach dem Eisenhammer"; det dumma budet,
som lämnar oriktigt besked liksom i Grimms sagor; och
slutligen människan, som från början hotas av olycka,
därför att en ceremoni uteglömts vid hennes dop eller
dopkalas; och konststycket, som icke lyckas, emedan tystnaden
brytes i det avgörande ögonblicket.

Det är mycket möjligt, att detta är en vandrande historia,
som först kommit till Zululandet eller Nya Zeeland med
köpmän och skeppare — och som sedan slagit rot därnere
och färgats av omgivningen. Det egendomliga är
emellertid, att tanken i fablerna slagit rot: att alla dessa lågt stående
folk umgås med samma föreställning, nämligen att döden
kommit in i världen, och att detta skett av ett misstag.

Detta får likväl icke fattas på så sätt, att dessa människor
ursprungligen haft en stark tro på själens odödlighet eller på
människolivets oförgänglighet, vilken nu skall förlikas med
dödens faktum. Snarare får man föreställa sig, att de
förvånas över detta i sanning förunderliga, att en människa kan
dö: att hon, som helt nyss var fylld av liv och energi, nu
ligger stel och kall.

Vad kan det bero på? Ofta ser det ut som en slump, och
svaret, som ges, överensstämmer härmed.

Det är en slump, alltsammans, säger fabeln. Det var icke
alls meningen, att människorna skulle dö. Meningen var
tvärtom, att de icke skulle dö. Men genom en slump, en
dumhet, ett misstag — genom en försummelse, om man så
vill — har det blivit, som det nu är.

Det finns mera nyfikenhet än filosofi häri, mera 
lusta än religion — det äkta sagomotivet med den lilla tuvan
och det stora lasset, den lilla tillfälligheten, som förorsakat en
så stor och ofrånkomlig nödvändighet.

Stort mera är det icke. Den egentliga, bärande blicken
på livet och döden är för de primitiva människorna en helt
annan. De veta mycket väl, att det finns krafter och andar
överallt, som bestämma allt, som sker. Döden är
dödsdemonernas verk, som man ganska länge kan söka hindra genom
att med mycket besvär driva bort dem. Men andarna bli
dock de starkaste till sist, och för de flesta är döden endast
en förändring i existensformen. Den döde fortsätter att leva
i graven. Man kan fortfarande umgås med honom och tala
med honom. Om han var familjens huvud, måste man
alltjämt lyda och hylla honom och hålla honom vid liv genom
offer. Mot denna bakgrund verkar historien om dödens
bedrägeri antingen som en utifrån kommen fabel eller som en
av dessa tankar, vilka alltid lätt uppstå hos människorna,
och som spela in i vilken livsåskådning som helst.

En större och allvarligare styrka kan en dylik tanke
likväl få, om den framträder i ett större sammanhang. Sålunda
träffa vi samma ämne i en babylonisk diktning, som de
sköra lertavlorna visserligen brutit början och slutet av;
likväl är underbart nog precis så mycket räddat, att vi
kunna uppfatta berättelsen och dess innebörd något så när
tydligt.

Den handlar om Adapa, guden Eas son. Ea var vattnens
gud och dyfkades framför allt i sjöstaden Eridu, där han
beskyddade skeppsfarten och industrien. Han var en händig
gud, som kunde utföra allt slags vanskligt arbete. Och han
kunde även skapa människor.

Adapamyten börjar med att omtala, att Ea hade skapat
Adapa "bland människorna". Han hade utrustat honom med
många goda färdigheter, hade givit honom klokhet och
vishet. "Vishet gav han honom, men evigt liv gav han honom
icke." Adapa är alltså ingen gud, och det förefaller, som om
det vore av betydelse, att han skall vara "bland människorna".

Hans dödlighet framhäves närmare i den följande delen
av dikten. Det berättas där, att Adapa en gång var ute
och seglade, och då han överraskades av sunnanvinden,
grep han denna och knäckte vingarna på den, så att den icke
kunde blåsa under sju dygn. När Anu, himmelguden,
märkte detta, befallde han att föra syndaren inför hans åsyn.
Adapa utrustades av sin fader för denna resa till himmelen,
och till sist gav gubben honom följande råd: "När du
kommer inför Anu, skola de giva dig dödens bröd — ät det
icke; dödens vatten skall man räcka dig — drick det icke."

När Adapa nu kom inför Anu, förskräcktes guden över,
att Ea givit en människa så mycken vishet, och beslöt
tydligen att försäkra sig om honom genom att upptaga honom
bland de odödliga. Han befaller därför att giva honom
livsbröd och livsvatten, men Adapa, som ju varnats av sin
fader, rör det icke och går på så vis miste om odödligheten.

Det är härmed ingalunda sagt, att Adapamyten handlar
om människans generella öde, men den handlar likväl om,
hur ett mänskligt väsen narras på sin odödlighet, och hur
en högre bestämmelse för denna människa förhindras
genom en slumpens lek. Men det tyckes även finnas en strid
mellan tvenne principer i denna dikt. I det fragmentariska
slutet på denna vredgas tydligen Anu över, att Ea har
tillhänt sig avgörandet över detta väsens öde, och att
människovärldens gud därnere korsar himmelens planer och
avböjer dess gåva. Härigenom kommer det på babylonisk
grund fram något av Prometheustanken om det mänskligas
tillräcklighet, den dödliges trots mot odödligheten. Eas
bestämmelse segrar, Anu slår sig till ro med ett "vare det
så!", och Adapa insättes nu till härskare över
"människornas säd".

Men vissheten om döden segrar dock över dess problem
och förmodanden om dess ursprung. Även här söker man
emellertid efter orsaker och först och främst efter stöd.
Döden kan icke komma av sig själv. Själen måste hämtas,
måste ledas eller bäras bort. Grekernas Hermes var
psychopompos, som tog emot den döde, slöt till hans ögon, ledde
själen med en klyka, som höll fast den i nacken, ned till ort
och ställe. Kanske har man härvidlag även tänkt på
Hermes som vindarnas gud — ty det är en gammal tro, att
vinden flyttar själen; men även som vägarnas gud kunde ju
Hermes utföra detta värv. I Persien var dödsängeln Shrosh
den hädanfarna själens vägvisare och beskyddare, som lyfter
upp den från jorden till det himmelska dödsstället, ledsagad
av de efterlevandes böner och väpnad till kamp mot
förföljande demoner. I Indien var det sedan gammalt Yama, den
första människan, som också var "den förstfödde bland de
döda." "Yama var den förste, som dog, den förste, som
gick till den andra världen", heter det i Atharva-Veda; i
dödssången kallas döden Yamas väg. Åt honom kan man
anförtro sig. Har han lidit döden, kan människan också göra det,
och han fortsätter ju själv att leva därnere med sina döda,
ja i ett lyckoland, där han samlar sina trogna. Osiris är i
samma mening egypternas tröst i döden. Också han måste
ju dö. Men även han blev balsamerad och därigenom
bevarad för den sista döden. Också hos honom skall man
samlas till livet på andra sidan. Uppståndelsetron förbinder
även i kristendomen sin tröst med den omständigheten, att
frälsaren dog som en människa; och då kan människan också
följa honom till härligheten. Och om buddhismen så gärna
och så länge dröjer vid mästarens död, är det — utan allt
hopp om uppståndelse — likväl tanken om att gå in i döden
och över till nirvana liksom han, som är det bärande:
förebilden, som "den upphöjde" gav, då han gick sin
upplösning till mötes, och trösten, som låg i hans ord om, att "allt,
som är sammansatt, måste upplösas" eller som han i annat
sammanhang sade: "De döda äro många, de levande få."

*

Det enskilda människolivet bäres av myternas
motivering, men ännu mera maktpåliggande synes det vara att
stödja samhällets ordning och arbete med mytiska
kausaliteter.

Tankarna om människosläktets uppkomst ha till en stor
del sin rot i detta behov och leda icke enbart sitt ursprung
från den nyfikna frågan: varför och hur? De primitiva
myterna om denna upprinnelse formuleras på olika sätt.
Dixon har i sin "Oceanic" (The Mythology of All Races
vol. IX, 106) delat de mycket lågt stående melanesiska
myterna över detta ämne i tre typer: 1) människosläktet har
direkt skapats av en gudom eller av ett preexisterande väsen;
2) människan uppstår spontant eller på magiskt sätt; 3)
människosläktet härstammar från himmellandet.

Till den första typen hör sagan om Qat, som skar ut sex
bilder ur ett dracaenaträd, ställde upp dem och dansade
trumdansen för dem och på så vis fick liv i dem. Han
delade dem i tre par, män och kvinnor. En annan version
låter skaparen göra bilderna av jord och sedan skära sig själv
med en kniv; därpå besprutade han dem med sitt blod,
varigenom de fingo liv. När härtill fogas den redan
omnämnda, likaledes melanesiska fabeln om Takaro, som besjälade
lerfigurerna med sin andedräkt, ha vi på denna primitiva
mark funnit grundformen för de tillvägagångssätt, som även
högre mytologier tilldelat den människoskapande gudomen
eller heros. Ty babyloniernas Ea såväl som grekernas
Prometheus skapar liksom bibelns Jahve av lera och inblåser
livsanda ; men babylonierna kände också blandningen av blod
och lera, vilken dessutom återfinnes i den orfiska
mytologien i Grekland: drakens blod, titanernas blod — eller hur
det nu utformas i myten. Trumdansen få de primitiva
behålla för sig själva. Den ligger dem emellertid nära om
hjärtat och torde vara det ursprungligaste motivet (de andra
kunna vara lånade). Ty det är denna dans, som väcker
människorna till liv, när krig eller jakt förestår. Den är den
magiska kraft, vilken även kan tänkas som den första
livsväckaren.

Hos de primitiva hör man likväl ofta talas om ett slags
generatio æqvivoca, som dock i regeln innehåller ett personligt
element: en kvinna, som bodde ensam, skar sig i ett finger;
hon lade ett musselskal över det urrunna blodet; när hon
efter ett par dagar såg till blodet, hade detta förvandlats till
två ägg, som han tog i förvar; när äggen sprucko,
framkommo en man och en kvinna, människosläktets första
föräldrar. Detta närmar oss till den för de primitiva folken
så karakteristiska totemtypen, som låter människosläktet
härstamma från fåglar eller andra djur. En duva lade två
ägg. Ur det ena kläcktes en duvunge, ur det andra ett
människobarn, vilket senare som vuxen avlade människosläktet
med sin moder duvan. Enligt en annan version lade en
sköldpadda tio ägg; de åtta blevo till sköldpaddor, de två till
en man och en kvinna, som sedan avlade de ljus- och
mörkhyade människorna. Även dessa sägner äro melanesiska
(Dixon, a. a., sid 108 o. f.), men exempel finnas i
hundratal på detta människosläktets ursprung från djuren. Och
härvidlag är den föreställningen betecknande, att människan
och djuren härstamma från samma kull — t. ex. i flodländer
ofta människan och krokodilen.

Att människan härstammar från växterna är en tanke,
som kan följas från malajernas sockerrör, som skjuter upp
och blir till man och kvinna, genom den persiska Bundahish,
som låter Mashya och Mashyoi växa upp ur jorden och från
träd bli människor — och till nordbornas Askur och Embla
(ask och alm), som blevo till det första människoparet.
Ursprunget från stenar, som ännu förekommer hos grekerna i
sägnen om Devkalion och Pyrrha, är vanligt på lägre stadier
och kan påvisas i Nya Britannien. I begynnelsen funnos
endast sol och måne: de gifte sig och avlade stenar och fåglar;
de förstnämnda blevo till män, de sistnämnda till kvinnor.
Till och med den ovannämnde kulturheros Qat från Banks
Islands, som själv skapade människor, var ursprungligen en
sten, som sprack och lät honom födas. Men samma historia
berättas från Tonga, Celebes, Gilbertöarna och andra platser
i grannskapet. Den tredje typen, det himmelska ursprunget,
är sällsynt bland melanesierna — fastän den ju antydes i
fabeln om solens och månens äktenskap. Men i högre
stående mytologier är den allmän, så t. ex. framför allt i de
indianska, där det är vanligt, att de stora kulturheroerna
härstamma från solen, från månen, från de fyra vindarna
o. s. v. (se härom särskilt Brinton: American Hero-myths,
1882).

När dessa härstamningssagor äro totemistiska, såsom i de
flesta med djurmotiv, ha de i själva verket ett socialt
intresse, i det den bestående samhällsordningen med dess
indelning efter djurgrupper tillika skall sanktioneras. Och
detta intresse kan följas långt upp i de högre religionernas
mytologier. Klassindelningen är nämligen under
mänsklighetens äldre tid en så viktig basis för samhällslivet, att man
icke kan föreställa sig annat, än att den måste vara
grundlagd från begynnelsen, och varje religion söker då efter den 
motivering för den, som stämmer bäst överens med dess
förutsättningar. Det tydligaste exemplet på en dylik social
mytologi ha vi i Indien, just därför att kastväsendet
därstädes nått sin högsta utveckling.

Redan i Rig-Veda är teorien fullmogen. Om urjätten
Purusha, av vars döda kropp världen uppbyggdes, heter det:
"När gudarna beredde ett offer med Purusha som
offergåva, var våren offersmöret, sommaren offerveden och
hösten offerdrycken. Genom detta skapande offer föddes
Vedahymnerna, versmåtten och formlerna. Genom detta
föddes hästarna och andra djur med dubbla tandrader. Av
dessa nötkreaturen, getterna och fåren. — När de
sönderskuro Purusha, i hur många stycken delade de honom då?
Vilket namn fick hans mun, hans armar, hans lår och hans
fötter? Hans mun blev till brahmaner, hans armar till
krigare, hans lår till borgare, hans fötter till herdar. Månen
är född av hans anda, solen av hans öga, Indra och Agni av
hans mun, vinden av hans andedräkt."

Så sammansatt denna text än är, står grundtanken dock
fast: allt bestående har blivit till som en avskild del av den
gemensamma urkroppen, och bland dessa delar bestå de
sociala enheterna lika självständigt och orubbligt som sol och
måne och de olika djurarterna. Det gäller att fixera den
sociala ordningen, och man jämställer människogrupperna
med de himlakroppar och de arter i naturen, om vilkas
oföränderlighet man på förhand är övertygad.

I enlighet med denna ordning erhöll varje kast sin
särskilda gudom: den prästerliga offerguden Agni blir
brahmanernas kastgud, den tappre och förnäme Indra blir
krigarkastens herre. Till och med herdekasten erhöll en
representant i den lille guden Pushan, som kör i ett åkdon förspänt
med getabockar.

I Persien går den mytologiska erinringen tillbaka till det
tidiga skede, då man blott hade tre kaster; men det är
säkerligen en sen version, som vi först känna från den medeltida
skriften Bundehesh, som låter dessa kaster härstamma frän
Zarathustras trenne söner. Ännu senare är den
framställning, som Firdusi ger i sin kungasaga, nämligen att det var
konung Djemshid, den fjärde av urtidens konungar, som
stiftade stånden: "han förenade alla, som hade samma
yrke", heter det, "åt prästerna anvisade han bergen för att
de där skulle tillbedja Gud; krigarna med lejonets mod
satte han i hären för att de skulle glänsa där och försvara tronen;
borgarna, som arbeta, så och skörda och leva av arbetets
frukter, de frie männen, som ej lyda någon, som icke kivas
och strida; ty de odla jorden, och det är endast lättjan, som
gör människorna till slavar; slutligen 'vinningens folk',
köpmännen, vilka alltid äro högmodiga och alltid bekymrade."
Den iranska förkärleken för bondelivet och föraktet för det
svekfulla handelslivet förnekade sig icke, ej ens när en
hovskald förde pennan.

Även våra nordiska förfäder ha velat förklara ståndens
uppkomst och auktorisera skillnaden. I en munter
Eddasång, Rigsmål, berättas det, hur Heimdall, gudarnas
sändebud, en gång under namnet Rig vandrade på jorden. Han
kom till en liten stuga, där det bodde ett par människor,
som böjts och åldrats under slit och släp. Hos dem
stannade Rig i tre dagar och sov i den äkta sängen. Nio månader
förgingo, och då födde hustrun en son, som fick namnet Träl.
Rig vandrade vidare och kom till en gård, där husbonden och
hans viv sutto glada och flitiga vid sitt arbete, mannen vid
vävstolen och kvinnan vid spinnrocken. Även här
efterlämnade Rig en son, som hette Karl. Denne tämjde tjurar
och gjorde plogar, byggde hus och ladugårdar, plöjde och
förfärdigade vagnar. Till sist kom Rig till en borg; där
sutto mannen och hustrun i dörren. Han spände
bågsträngar och satte skaft på pilar, hon sydde, och hon var fint
klädd och blond och fager att skåda. Följden av besöket blev
en son, som erhöll namnet Jarl. Han växte upp med pil och
båge, med spjut och lans, med hundar och hästar, han
svängde sitt svärd och han simmade; han red på jakt och han drog
ut i striden, ypperst i alla idrotter; honom korade Rig till
sin verklige son, han blev en Rig liksom sin fader.

Med ståndsindelningen, såsom den förelåg hos olika
folkslag under feodaltiden, når samhällsordningen den
avslutning, som kan avspegla sig i myten. Men man får
ihågkomma, att myten här går så långt fram i tiden, att det
först är så moderna företeelser som människorättigheternas
hävdande och franska revolutionen, som undandraga sig
mytisk belysning.

*

Samhället ordnas sålunda genom grundläggande
gudomliga handlingar. Men alla de skilda slag av verksamhet, arbete,
födkrokar, som efter hand uppstått, hela yrkeslivet äger en
liknande mytologi, vilken fyller en rätt stor del av de heliga
traditionerna. Varje kulturellt framsteg har haft sin
upphovsman, en gud eller en heros har lärt människorna det.
Det finns knappast något folkslag, som icke kan berätta,
vem som lärt människorna att frambringa eld. Så långt
tillbaka, alltså till den verkliga människokulturens
grundläggande, går den kulturella avspegling, som myterna giva oss:
människorna ha ännu icke glömt sin första förvåning över
detta stora framsteg. Från Australien berättas följande:
När tranan och pungråttan höllo bröllop, fanns det ännu icke
någon eld på jorden. Då upptäckte de av en slump konsten
att frambringa eld genom gnidning. Därigenom lärde de
sig även att koka sin mat, vilken de förut måst äta rå. När
människorna märkte, att deras mat var bättre än andras,
skickade de ugglan och papegojan för att spionera på dem.
Och dessa upptäckte då gnidträna. Man ställde till med en
stor korroborrifest. Under dansen glömde de båda
eldalstrar-na bort sina gnidträn, varför alla stammarna kunde komma
åt dem och skaffa sig eld. (Parker, Austral. Legendary
Tales, sid. 24 o. f.).

På Nya Zeeland var det den avhållne kultheros Maui, som
fann elden hos en av sina kvinnliga släktingar och flydde
med den. På Nya Guinea var det en hund, som vågade sig
över havet och hämtade den på en plats, varifrån den såg
röken stiga upp. Victoriastammarna kunna förtälja, att en
man slungade sitt spjut, vid vilket ett rep var fäst, upp
mot himmelen; därefter klättrade han upp till solen och
hämtade ned elden. (Dixon, 47, 114, 283). Att elden gömmes
och döljes är ett drag, som ofta återkommer.

I dessa primitiva skildringar saknas sålunda intet av de
drag, som äro samlade i den berömda grekiska myten om
Prometheus, som stal elden från himmelen och gömde den
i en narthexstjälk (en flockväxt, vars märgfyllda stjälk
begagnades härtill). Man har emellertid kunnat påvisa ännu
äldre grekiska föreställningar om specialgudar för
eldgnidning, särskilt i dennas tekniskt mera utvecklade form.
Indiernas Pramañtha, från vilken man velat härleda Prometheus,
pekar åt samma håll och innehåller verbet mang ("mangla")
i sitt namn.

Elden är älsklingsämnet i den primitiva kulturhistorien,
men även om bågens ursprung berättar en indiansk sägen,
att en solman hade givit en förlupen gosse denna i utbyte
mot en skinnkappa, som han sytt åt sig (Boas, Wundt 2, 102,
s. 17). Vi få veta, hur människorna lärde sig att laga mat,
att sy kläder (även i bibelns Genesis) etc, men i regeln
samlas likväl dessa olika drag till en enhet i skildringen av de
stora kulturheroerna.

Dessa ha spelat en utomordentlig roll i folkens fantasi
och göra det alltjämt. Man känner sig vara på mänsklig
mark, och mänskligheten förr i världen känner sig vara i
släkt med sig själv, när man icke blott ser de stora
uppfinnarna sägenaktigt dyrkade — liksom vi i minnet hedra de
historiskt kända — utan också ser de olika yrkena och
gillena fira de stora representanterna för sin verksamhet. Om
jägarna då besjunga den babyloniske Gilgamesh som den
väldige Nimrod eller samlas kring Hubertusbordet i den tyska
stamknejpen; om det är Athene, Frau Hulda eller madonnan,
som lärt spinnerskorna deras konst och beskyddar dem; om
Prometheus blir krukmakarnas förebild, Hermes häroldernas
eller den nordiske Ullr idrottsmännens — överallt samma
behov att hävda sitt stånd och hedra det i ett personligt ideal.
Överallt finna vi därför en mytkrans virad om dessas namn
eller en kult för deras dyrkan. Vilket vittnesbörd om
åkerbrukets makt ligger icke i den grekiske Triptolemos namn!
På det rariska fältet invid Eleusis visade man hans
tröskplats, prydd med hans altare, det ställe, där det första
sädeskornet såtts och skördats. Där hade han lärt människorna
denna dyrbara konst. Men hans dåd begränsades icke till
Attika. På en trollvagn, som Demeter skänkt honom, 
drager han högt uppe i luften över hela världen för att sprida
den i Eleusis påbörjade välsignelsen till alla folkslag.
Triptolemos var ursprungligen — vilket framgår av hans namn
— specialgud för den tredubbla plöjningen, alltså för en
ganska sen och högt stående agrikultur.

Men man nöjer sig icke med specialgudar — ej ens i
kulturen. Man vill förknippa hela sitt kulturmedvetande med
de få stora, som skapade alltsammans genom en övermänsklig
personlig kraft, och denna benägenhet går så långt tillbaka i
mänskligheten, att vi till och med träffa den under primitiva
former, som förefalla oss löjliga. Hur besynnerligt är det
icke att finna algonkin-indianerna hedra den "Store
Kaninen", alla djurs mästare, såsom den som först lärde
människorna att fiska och jaga, som invigde algonkinerna i
deras religiösa mysterier; han lärde dem bildskrift och
drömtydning; han var urfadern icke blott till deras stam, utan
till hela människosläktet och var i grund och botten den
ursprunglige skaparen, som format himmel och jord och väckt
allt liv på denna (Brinton, Hero-Myths, sid. 38).

Till tröst må lända, att samma kanin även mycket väl kan
vara en människa, ja en mycket stor man. Ty för den
totemistiska fantasien är denna gräns flytande. Den älskar
denna mystifikation, som behärskar de indianska sagorna, vari
en hövding äktar en ung vacker kvinna, som är en rödhake;
hon hoppar och sjunger som en rödhake och förser hans
stam med alla slags bär i skogen. Hans andra hustru är
däremot en val, som turnerar stammen med fisk och
musslor. Det är just i denna dunkla begynnelse, som kulturen
för dem har sitt ursprung. Hos de australiska Bumurangs
intar Pundjel samma plats. Han hör till fåglarna, som äro
mycket klokare och skickligare i allsköns idrott än
människorna. Han är den äldste av alla gudar. Som fågel har
han skapat hela världen. Han har lärt människorna alla
livets konster: männen att träffa kängurun och kvinnorna
att leta rätt på rötterna i jorden. Han försvann från jorden,
då den spräcklige korpen släppte ut alla fyra vindarna från
deras säckar och blåste honom upp till himmelen, medan
korpen övertog herraväldet över jorden.

Det polynesiska Nya Zeelands heros och avgud är den
lille duktige maoripojken Maui. Han började som abort,
men redde sig ändå, fastän hans mor kastat honom i sjön.
Han fiskades upp av en släkting och blev snart en
betydande medlem av släkten. Han fångade solen i en snara, klådde
upp den och höll efter den, så att den snällt och vackert
följde sin bana. Han lärde folk att sätta hullingar på spjut
och metkrokar. Han förvandlade sin broder till en hund
och skänkte honom till människorna. Han fiskade Nya
Zeeland upp ur havet och stal elden till människorna. Han
kunde omskapa människor till djur och själv antaga vilken
skepnad som helst. Och om hans famntag med Natten
fullständigt lyckats, skulle han också ha gjort människorna
odödliga. Men en liten fågel, som brukar sjunga vid
soluppgången, väckte Natten för tidigt. Och därför måste vi alla dö.

Vi föredraga att se dessa hjältar i en mera mänsklig
gestalt och i naturlig verksamhet. Men grekerna, som formade
dem på detta sätt, ha likväl behållit kvar en del av det
sagolika i sina sägner om de första människoföräldrarna.
Arkaderna räknade enligt Pausanias (VIII, 1) Pelasgos som sin
stamfader, om vilken diktaren Asios sjunger, att "den
gudomlige Pelasgos på de skogklädda kullarna framtrollade
människor ur den svarta jorden". När han blev kung,
byggde han hyddor, för att människorna icke skulle utsättas för
den brännande solen, gjorde kläder av svinhud åt dem —
sådana som de fattiga fortfarande använda på Euböa och
i Phokis. Han vande folk av med att förtära gräs och löv
och lärde dem att äta goda frukter, framför allt ollon.

Lyckligtvis fingo grekerna senare kulturheroer, vilka hade
lite bättre begrepp om civilisation. Aristaios var en
omtyckt sådan, som företedde en avsevärd mångsidighet på
agrikulturens område. Han var mästare i
kreatursuppfödning, trädgårdsskötsel och småbruk. Han lärde
människorna att kärna smör och ysta, att odla bin och oliver och att
tillreda olja, att odla silfium, gamla tidens omhuldade
kryddväxt, att behandla ull och väva tyg, att jaga med nät och att
sätta ut fällor.

Detta var de första stegen, som skulle leda till den
grekiska härligheten. Men några sammanhängande
kultursynpunkter få vi icke vänta att finna i de grekiska myterna.
Andra folk ha försökt följa utvecklingen steg för steg. I bibelns
förhistoria finna vi spår härav. Men eftersom den
jahvistiske författaren hyser en pietistisk eller romantisk
motvilja för kulturen och blott betraktar denna som den fallna
människans ytterligare nedsjunkande, skildras alla de framsteg,
vilka Tubal-Kains smideskonst och Jubals instrument eller
babyloniernas byggnadskonst kunde åstadkomma, som
syndiga handlingar, vilka ådrogo sig straff, och deras
utveckling fullföljes därför icke längre.

Däremot är den iranska ursagan byggd på en utveckling,
vilken — liksom allt i den persiska världsbilden — är
funtad på framsteg och buren av en framsynt optimism.
Redan i Avesta finnas spår härav, men framför allt i det stora
konungaepos, som vi äga i fullbordad form från Firdusis
hand. Där börjar historien med ett urtillstånd, under vilket
den första människan, Gayumart, bor på bergen, klädd i
tigerskinn och omgiven — utan att ofredas — av vilda djur.
Han lade grunden till civilisationen. Han lärde
människorna de nya konsterna: att äta och kläda sig; men deras
första dräkter voro — som man senare erfar — av blad. Den
följande konungen, Hoshang, lärde människorna att utdraga
metaller ur stenarna. På detta vis kom järnet fram, vilket
människan nu lärde att smälta, så att de genom smideskonsten
kunde förfärdiga redskap såsom hacka, spade och såg. Han
lärde dem gräva kanaler och att fördela vattnet, att så,
plantera träd och skörda. Envar bakade själv sitt bröd, och man
omgärdade åkrarna. Förut hade man uteslutande levat av
frukter, liksom man fortfarande klädde sig med blad.
Thakmuras däremot, den tredje i raden, lärde folk att taga ull
från ryggen på lammen, att spinna och väva tyg till kläder.
Nu tämjde man husdjur, och tuppen gol i gryningen, då man
förut varit tvungen att väcka folk med trummor. Slutligen
kom den store Djemshid (Yima Kshaëta, den strålande
Yima). Från och med hans tid gick man i kläder av lin,
siden och kastor. Man smidde ringbrynjor åt sig själv och
stridshästarna. Han ordnade samhället i stånd, såsom vi
ovan sett. Städer byggdes, med stenhus, slott, bad- och
sjukhus. Nu strålar världen av guld, silver och ädla stenar, den
doftar av kamfer, mysk, aloë och ambra, och människorna
få läkemedel för sina sjukdomar. Aldrig har världen ägt en
uppfinnare sådan som Djemshid. Men med honom avslutas
också den utveckling, som sagan följer. Det övriga tillhör
historien och religionen.

Men med denna skildring äro vi tillika inne på den
verkliga, den världshistoriskt sett moderna kulturen, där de
grundläggande gudarna och heroerna endast figurera som poetiska
gestalter.




NATURMYTER

Naturmytologiens problem ha så till vida redan
diskuterats, som ju alla mytologiska teorier mer eller mindre röra sig
på detta område. Det framgår av denna debatt, att man i
själva verket kan tala om en äkta och en oäkta naturmytologi.
Den förstnämnda dikteras av det primitiva kausalitetsbehovet
och söker efter levande krafter bakom naturföreteelserna,
vilka man icke kan föreställa sig som självverkande. På
ett högt utvecklingsstadium föreställer man sig dessa
krafter personliga, som skapande och styrande makter. Först
under ett relativt sent skede, som präglas av filosofiska
reflexioner eller dikterisk symbolik eller rentav av naturteologi, bli
dessa levande makter identiska med naturen. Det oäkta i
denna process kännetecknas av, att den icke längre gör
naturen personlig, utan gör personligheten till natur. Den är icke
längre omedelbart orsakssökande, utan reflekterat
förklarande; det är "Minervas uggla, som flyger ut mot aftonen",
icke gryningens jäsande krafter.

Den ursprungliga orsakssökande tendensen är av dubbel
beskaffenhet: dels övervägande praktisk, dels mera teoretisk.
Man vill förstå naturens processer, men man vill också veta
något om deras uppkomst. Processen måste man känna för
att kunna behärska den, för att kunna försäkra sig om den,
stödja den, tillämpa den på människolivet. Därför är väl
den det första man tänkt på och den ursprungliga grunden
till ett personliggörande av naturmakterna, i det man, när
man icke nöjer sig med den primitiva magiens besvärjelser
blott och bart, först får taga fasta på dessa, när man har
dem framför sig i människoliknande gestalt, kan tilltala dem
vid namn, bedja till och anropa dem; känner deras styrka och
svagheter, kan ge dem mat och förströ dem, smickra eller
hota dem — allt eftersom förhållandena gestalta sig.

Ursprungsmyterna ha på det primitiva stadiet en karaktär
av naiv nyfikenhet, men utvecklas efter hand till en 

naturfilosofi, där kosmogoni och teogoni bygga upp en världsbild
och skapa idéer om ett universum. Givetvis är det först sent,
som tanken når en sådan omfattning. Men det är förvånande 
att se, hur tidigt ursprungstanken likväl dykt upp,
och hur ivrigt den primitiva fantasien (liksom även fortfarande 
barnens) sysselsätter sig med frågan om, varifrån
alltsammans kommer. En senare, nästan blaserad reflexion
förkastar frågan såsom barnslig eller olöslig. Redan en hymn i
Rig-Veda (X, 129) ställer sig tvivlande till problemet:
"Varifrån denna skapelse kommit, om den skapats eller icke? — 
det vet endast han, som övar tillsyn med den i den högsta
himmelen. Han måste säkert veta det — eller vet icke heller
han det?" Och Buddha icke blott avvisade, utan förbjöd
dylika frågor såsom onyttiga för människorna — de stora
brahmanska kosmologierna hade redan på hans tid uttömt
sina krafter.

Ett naturfenomen, som man tilldelat kosmisk betydelse,
spelar nästan överallt in i den mytologiska fantasien: de
stora översvämningarna; antingen äro de ett syndastraff från
gudarna eller ett varsel om människosläktets utrotande, ja
rentav om världens undergång. Dessa syndaflodssägner,
vilka framför allt förekomma i de stora flodländerna och vid
lågt liggande kuster, innehålla en erinran om förgängligheten 
och leda tanken i riktning av de finala frågor, vilka
eljest infinna sig vida senare än de kausala. Varken grekerna
eller de gamla israeliterna ha i sin mytologi eller religion
skänkt den avlägsna framtiden någon särskild uppmärksamhet 
eller haft någon tanke på ett världsslut. Först den
stoiska filosofien och den senare judendomen upptogo denna
tanke. Men då hade den redan länge levat i full blomstring
i den iranska religion, som bär Zarathustras namn, och från
vilken grundplanen för de senare västasiatiska och europeiska 
eskatologierna synes härstamma. För den indiska
fantasien upprullades ett annat världs förlopp, som visserligen
inneslöt världens undergång, till och med mångfaldiga
gånger, varvid man föreställde sig den ena världstiden (kalpa)
avlösande den andra — det ena universum efter det andra,
som uppstår och går under. Men häri ligger ingen utveckling, 
intet historiskt förlopp, intet etiskt syfte. Det är en 
serie händelser i tillvarons flytande oändlighet, vågor, som
höja sig och åter sjunka ned på existensens ocean.

Vi skola då i korthet betrakta naturmytologien under de
tre synpunkterna: naturens processer, världens uppkomst
och världsförloppets avslutning.




Naturprocesser.

Den lantliga bild av liv och verksamhet i naturen, som
ter sig, när vi betrakta de gammaleuropeiska
smågudarnas beskäftighet till nytta eller skada för människorna,
är säkerligen ett av de mest äkta vittnesbörden om en
ursprunglig naturmytologi. Bilden samlar sig bäst för ögat,
om man betraktar ett visst bestämt landskap, t. ex. det
litauiska, vilket bevarade sitt ursprungliga tillstånd ända till
kristendomens dagar; förhållandena äro därför upptecknade i
oskadd beskaffenhet. På en litauisk bondgård, där hus och
lada, härd och brunn, stall och kreatur hade sina egna gudar,
ja där oxar, hästar, får och fjäderfän och till och med bina
hade sina egna beskyddare, föreställde man sig fält och
sädeskorn, plöjning och sådd, skörd och linberedning, smör och
honung, bröd och öl, alla förråd i hus och visthus såsom
områden för motsvarande gudomar och som produkter av
deras verksamhet.

Grekerna ha sannolikt icke haft det ställt på annat sätt,
då de i sin kulturs barndom tillbådo "mognaren" Opaon och
äppleguden Maleatas, daggens gudinna Herse eller
vårregnets Pandrosos, Thallo och Karpo, gudinnorna för den
växande och mognande frukten. De lantliga latinarna, vilka
ständigt bevarade en gammal bondekultur under
romarestatens mäktiga former, behöllo kvar en mängd specialgudar,
vilka man senare oriktigt betraktade som en klyvning av
ursprungligen större gudomligheter. Den nuvarande uppfattningen av förhållandet bygger på
Hermann Useners grundläggande arbete "Götternamen" (1896). Rörelsen gick i själva
verket i motsatt riktning: den grekiske Aristaios visar under
sitt levnadslopp, hur en omtyckt lokalgud förmår upptaga 


allehanda lantliga funktioner i sin gestalt, vilket vi redan
sett. Han är samme kulturheros, som vi träffat på mera
primitiva breddgrader, men i själva verket är hans gestalt
sammansatt av alla de specialgudar, vari man ursprungligen
sett naturens skapande och ledande krafter eller alstrande
och beskyddande heroer.

Men dessa gudomar äro icke själva naturen. Naturen är
i deras händer, — små händer, som hålla små stycken av
naturen, och som endast kunna hålla fast en sak åt gången,
tills större händer komma och samla dem. Så länge vi hålla
oss till jorden, äro vi någorlunda skyddade för mytologiskt
bedrägeri; den "chthoniska" kulten, jordgudomligheternas
dyrkan, bär också överallt en prägel av äkthet och vördnad.
I jorden själv, den moderliga jorden, har man personifierat
ett stoff, vilket alltid kunde bevara sin realitet, även om man
uppfattade marken som en kvinna och ville befrukta dennas
sköte.

I denna sfär röra sig alla de bruk, varmed jordens
dyrkan omgivits i handling, sed och bruk — vare sig det
är de råa Waschandi-indianerna, som utföra obscena
danser kring en spricka i jorden, eller de ädla athenarna, som
kasta manliga symboler ned i denna, eller den svenske
bonden, som ännu för ett par decennier sedan vigde sin åker
med brännvin ur en fallos formad flaska.
Tempelprostitutionen, varmed jordgudinnan firades, framför allt i
österlandet, var säkerligen också från första början tänkt som en
dylik mänsklig befruktning av jordens modersköte, utförd
av hennes hieroduler. Efter hand synes jorden under
starkare personifikation och med svagare tilltro till den
mänskliga magien ha överlämnats åt allt mera framträdande
manliga och himmelska gudomars kraft, och vi få då uppleva
en "Liebesgeschichte des Himmels und der Erde", som
man kallat det; det finns under mytologiens blomstringstid
knappt någon gudalära, som icke har förmält himmelguden
med jordgudinnan. Ty Zeus var icke blott Heras, utan
också Gaias make, och varken de abstrakta indierna kunde
frigöra sig från den föreställningen, att Bhumi, själva jorden,
var en av himmelfadern befruktad kvinna, eller den
teologiserande parsismen kunde glömma, att ärkeängelen Speñta
Armaiti, som var Ormuzds hustru, ursprungligen var jorden,
den "tjänstvilliga" (ārmaiti), som skänker människan allt
rikare gåvor, dess djupare hon sårar den (med spade och
plog).

Det lider intet tvivel, att vår ras, den indoeuropeiska,
dyrkat själva himmelen eller himmelljuset såsom något
gudomligt. Många gudanamn peka åt detta håll, i främsta rummet
själva gudanamnet deva, dens, Dieu, av verbalroten dyu, att
lysa. Det må erinras om Jupiter, "Himmelfaderen", om
indiernas Dyaus-pitar, om Zeus (Dios) och Dione och andra
namn av samma stam, dessutom om de många, som komma
av stammen luk, att lysa, såsom de grekiska Lykos, Lykia
och Zeus Lykaios. Även Apollo upptog som solgud senare
Lykos-gudarna i sig. Men många gamla kultiska bruk och
heliga sedvänjor — till och med i vida senare rättsliv och
folkmoral — vittna om en respekt för ljuset såsom en
gudomlig makt, vilken är vår ras' gamla arv. (Usener:
Götternamen, 177—216).

Med själva ljusgivarna, himlakropparna, föras vi däremot
in i en sfär, där dikterisk fantasi och lärda teorier så ofta
fört ordet, att det är svårt att avskilja det äkta mytstoffet.
Men det är givet, att det icke är planeternas glans och prakt,
såsom denna längre fram utmålas, utan deras nytta som
tidemätare, deras konstans i rörelsen och deras pålitlighet som
världsbärare, som gjort dem heliga. Från maoripojken
Maui, som klådde upp solen ända tills den lärde sig att följa
sin bana, till Apollo, vilken som Helios kör fram solvagnen,
kringvärvd av dagens tolv horæ och bebådad av den
svävande Aurora, är det solens rörelse, som är det avgörande,
och då solgudar såsom den babyloniske Shamash, egypternas
Amon och Osiris, persernas Mithra och Helios själv
betraktas som rättens stiftare och bevarare, är det solens orubbligt
följda bana, som här utgör förebilden. Ännu under den
romerska kejsartiden, då eljest solguden firade sina
yppigaste fester, dyrkades Mithra, fastän — åtminstone i främsta
rummet — solgud, som renhetens och rättvisans gud. På
samma sätt förhöll det sig redan i Avesta, där Mithras
förekomst som solgud — hur ståtligt hans soluppgång än skildras
— likväl blott är ett sceneri eller staffage till hans 
verksamhet som krigsgud och framför allt som edens och
överenskommelsernas, sanningens och rättvisans vaktare — samma
ställning som han bekläder i Rig-Veda.

Även de bruk, som äro förknippade med solen och månen,
visa tydligt, att det framför allt är deras funktioner, som
man tagit fasta på. Det är bekant här i Norden, vad den
grekiske geografen Prokopios berättade om solbruket i
yttersta Norden, nämligen att man med facklor och bloss
hälsade solens första anblick efter vinternatten. Men här har
det varit magi med i spelet, alldeles som när
Orinoco-indianerna under månförmörkelser tända eldar och svinga
bränder för att hålla månelden vid liv, så att icke all eld på
jorden skall försvinna, om månen slocknar. Chilkotin-indianerna
gå i ring under en sol förmörkelse, varvid de låtsas bära en
tung börda för att hjälpa solen i dess svåra stund. Men den
egyptiske Farao betedde sig icke annorlunda, när han som
solens representant ideligen vandrade runt templet, så länge
solen under förmörkelsen föreföll att ha hejdat sitt lopp.
På Nya Guinea anser man sig kunna påskynda månens
faser — och därigenom förkorta den väntetid, som kännes för
lång — genom att kasta stenar och spjut mot den och på
detta vis sätta fart i den.

För att kunna välja lyckodagar iakttog man ständigt
solens och månens lopp. När de möttes, inföll den bästa
bröllopstiden, och de "heliga bröllopen", som betecknade
gudaparens förening, firades just då. Myter såsom den om Zeus
och Europa tolkades som sol och måne: månen Europa, som
uppstår ur havet, buren över dess vågor av soltjuren (Frazer:
The Golden Bough, IV, 73).

Viktigare är dock den betydelse, som man tilldelade månens
faser. Denna är icke blott kalendarisk, vilket alla primitiva
beräkningar av året och de flesta folkslagens festkalendrar
(numera t. o. m. judarnas och muhammedanernas) vittna om,
utan månens till- och avtagande sättes i omedelbar
förbindelse med livets och framför allt växtlivets tillväxt och
bortdöende. Plinius säger sålunda i sin naturhistoria "Det är
tydligt, att månen fyller jorden, när den närmar sig, och
tömmer den, när den avlägsnar sig." Han betraktar den därför
som "jordens andedräkt". Macrobius och Gallius anse 
också, att tingen ökas och förminskas med månen, och då även
Osiris-mytologien drog in månen i gudens sfär, blev han
också på detta sätt herre över växternas tillväxt. Gamla
lantbruksregler lära även, att man skall så, när månen är i
tillväxt, ja till och med håret bör som bekant klippas vid
denna tid. Att månen fyller och tömmer sig har man ofta
förklarat på så vis, att den samlar fuktighet och särskilt dagg,
som den låter falla ned på jorden, då den tömmer sig, vilket
man tydligt kunde iakttaga under månskens- (alltså
molnfria) nätter. Därför kallar den grekiske diktaren
Alkman daggen för en dotter av Zeus och månen. Det är
således intet under, att månen särskilt dyrkats av
jordbruksidkande folkslag, vilket man iakttagit hos de åkerbrukande
amerikanska stammarna såsom karaiberna och andra, hos
vilka månen är huvudgudomen (Frazer: Golden Bough, VI,
138 o. f.). Även hos de nomadiska och åkerbrukande
iranerna var månen en fruktbarhetens källa; den innehöll
"tjurens säd", den kosmiska befruktningen. Det var icke
annorlunda ställt med grekerna. Artemis är icke den "kyska",
utan den befruktande månens gudinna, av vilken både
kvinnornas reglering och daggens ymnighet äro beroende.

I alla dessa fantasier finns det ingen egentlig poesi. Det
är icke av estetiska, utan av praktiska skäl, som dessa
funderingar anställas. Det är icke naturens utseende och ännu
mindre naturstämningar, som skildras. Förhållandet till
naturen är det enda och avgörande: naturens makt över
människan och människans önskningar och krav på naturen och
den makt, som också människan erhåller över naturen, först
genom sin magi, sedan genom sin kultur.

Detta förhållande döljes icke ens av den dikteriska konst,
med vilken hymndiktningen prisat naturgudomarna. Man
bör icke låta sig förvillas av den prakt, varmed babylonierna
låta solguden Shamash eller månguden Sin uppträda, eller av
stormguden Adads hemska makt. Det avgörande är likväl
ständigt själva den naturverksamhet, som utövas av dessa
väsenden, och som människorna behöva: månen, Nannar, är i
främsta rummet "den ystre ungtjuren med tjocka horn, med
härligt byggda lemmar, storväxt och präktig; frukten, som
bildas av sig själv, fullmogen, skön att skåda, den av vars 
ymnighet man icke kan äta sig mätt; moderlivet, som föder allt, och
som tagit sin heliga boning hos de levande varelserna."
Eller också är solguden Shamash den, som "höjer sig över
bergen och skådar ut över landet, som vakar över alla länders
folk. De människor, som Ea väckt till liv, befinna sig under
ditt skydd. Du vallar tryggt de besjälade varelserna, du är
deras herde, både däruppe och härnere. Du beskriver ständigt
din bana på himmelen, över den ändlöst vida jorden skrider
du fram varje dag, över havet och bergen, över jorden och
himmelen."

Likaledes äro de vediska hymnerna till Indra, ehuru de
skildra väldiga naturskådespel, helt igenom besjälade av
önskan om, att han skall fullborda sin gärning i naturen:
den stora uppgiften att fälla torkans orm, Vritra, d. v. s. att
låta regntiden komma, på vilken tropikernas hela liv och
välfärd beror. På liknande sätt kan man hos det ena folket
såväl som hos det andra påvisa förhållandet till naturen
såsom det bärande i naturmytologien, så länge denna är äkta,
är verklig mytologi.

Men det finns givetvis en konstlad mytologi, vars motiv
övervägande är antingen en medveten reflexion över
naturfenomenen eller lust att behandla dessa dikteriskt. En
solteologi sådan som den, kung Amenophis IV lät åstadkomma
på kunglig befallning för att låta själva solskivan träda i
solguden Amons ställe, får betraktas som ett slags teologisk
naturalism, som icke har sin rot i det mytbildande tänkandet.
Och när de vediska offerprästerna utveckla
morgonrodnadens hela prakt i sina hymner till Ushas (den indiska
Aurora) och skildra henne som gudarnas hetär, vilken både
Açvinerna, de himmelska, vagnkörande bröderna, och solguden
ila efter, är detta en dikterisk lek med naturmotiv, vilkas
enda religiösa basis är det morgonoffer, som tändes för att
gynna solens uppgång, och till vilket dessa sånger sjungits.



Världens uppkomst och avslutning.

För den naiva tanken ligger det närmast till hands att
fundera över de olika naturfenomenens uppkomst och
orsaken till deras karakteristika. En man på Nya Guinea
grävde en dag ett djupt hål i marken; vid grävningen hittade
han ett blänkande föremål. Han tog upp det, det började
växa, flög ur hans händer och upp till himmelen. Det var
månen. Hade den fått ligga kvar i jorden, tills den fötts på
naturligt sätt, hade den lämnat ett klarare ljus; men nu äro
dess strålar svaga. Det är samma måne, som en gumma —
likaledes på Nya Guinea — höll gömd i en spann. Ett par
pojkar upptäckte den och togo locket av spannen. Månen for
upp, och pojkarna grepo tag i den för att hålla fast den.
Men den flög upp till himmelen. Märket efter deras
fingrar bär den emellertid fortfarande. Dessa månfläckar ha
under alla tider satt fantasien i rörelse. Vi kalla dem
"gubben i månen". Indierna tyda dem som en hare och kalla
månen helt enkelt çaçin ("han med haren"). Mongolerna
fatta förhållandet på samma sätt.

Något längre hunnen är föreställningen på
Amiralitetsöarna, där det — mera kosmogoniskt — berättas, att då havet
vikit undan, så att människorna framträdde, formade de
båda första människorna, sedan de först planterat träd och
skapat näringsväxter, tvenne hattsvampar. Mannen slängde
den ena upp i luften; det blev månen. Kvinnan kastade
den andra; det blev solen. Det är i stil med den danska
(även skånska) folkföreställningen, att månen är gjord av en
"grön" (färsk) ost. På andra ställen tänkas himlakropparna
uppkomna såsom levande varelser: en kvinna leker med en
fisk och ådrar sig därigenom en svulst, som ständigt växer;
ur denna hoppar en pojke fram, som en dag, hånad av de andra
pojkarna för sin besynnerliga härkomst kastar sig i havet. Då
kommer en fisk och för honom bort, långt österut; där
klättrade han upp i ett pandanusträd och därifrån upp i himmelen,
varest han blev till solen och straffade alla människor
genom att bränna upp dem — alla, med undantag av modern
och hennes släkt, som han varnat. Modern fyllde då en 

kalebass med vatten, klev upp på en kulle strax före
soluppgången och slog vattnet i ansiktet på pojken. Det avkylde
honom, och sedan den tiden kan man fördraga solens strålar.

Alla dessa fabler äro melanesiska (Dixon, a. a., sid. iii o. f.)
och få väl betecknas som det lägsta möjliga stadiet av
kosmisk fantasi. Men gå vi till indianerna, få vi höra mera
sammanhängande berättelser.

Som så ofta är det den heroiserande totemismen, som hos
dem dikterar sammanhanget. Hos Tsimshian-indianerna är
det korpen, som åstadkommit allting. Den stal dagsljuset,
då allt ännu var mörkt i världen; det låg i en ask i
hövdingens hydda; korpen lät sig födas som en son till hövdingens
dotter, och gossen skrek alltid, tills man en dag gav honom
asken att leka med; då flög han bort med ljuset. Han
plockade upp månen och satte den på himmelen. Lustig är
historien om, hur korpen reglerade flod och ebb. Han kom en
dag in i hyddan hos den gumma, som håller flodlinan (the
tide line) i sin hand; han gav henne en knuff, så att hon
ramlade omkull, och därpå hällde han grus i ögonen och munnen
på henne. Då drog sig vattnet tillbaka, och det blev en så
låg ebb, att korpen kunde äta alla de fiskar på stranden, som
han orkade med. Sedan gick han åter in till gumman. Hon
jämrade sig och bad, att han skulle hjälpa henne. Men
korpen uppställde först det villkoret, att hon tvenne gånger om
dagen skulle lossa linan, och sedan den tiden har man
regelbundet ebb och flod. (Boas: Tsimshian Myths, 64 o. f.).
Korpen skapade laxarna genom att skära ut dem ur trä, och
det är hans skuld, att det kommer fisk i floden varje vår.

Om sol och måne finns det också en god historia hos
Tsimshian-indianerna :

"I begynnelsen, innan livet skapats, fanns blott en hövding
i himmelen. På jorden var allting öde och mörkt.
Hövdingen hade två söner och en dotter. Barnen voro ledsna
över, att allting var mörkt. Den yngste pojken hittade på
att göra en ring av pitch-trä och att fläta en mask av den,
som han satte för ansiktet. Den råkade i brand, och han
blev tvungen att springa av alla krafter över himmelen för
att icke bränna sig. På detta sätt blev det ljust. Men
hövdingen och hans folk, som gladde sig åt ljuset, tyckte likväl,
att han sprang för fort. Systern erbjöd sig då att springa
efter honom och hålla tillbaka honom. Hon fick tag i
honom vid middagstid; och där står solen stilla en stund. Den
andre brodern fick nu bannor av sin fader, därför att han
inte var lika pigg som den yngste. Han svärtade då sitt
ansikte med träkol, och då solbrodern sov, kröp han upp på
himmelen. På detta vis gick månen upp. Alla djuren rådslogo
nu om, hur länge månen skulle vandra över jorden.
Hunden, som var den klokaste, sade: fyrtio dagar. Men
igelkotten, som var ännu klokare, sade: trettio dagar. Och
därvid blev det. Sedan den dagen hata hunden och igelkotten
varandra." (Boas: Tsimshian Myths. Smithsonian Inst.
1909—10, sid. 113 o. f.).

På detta sätt blev ljuset till. Men melanesierna på Banks
Islands vilja veta, att det ursprungligen endast fanns dag och
ljus, och att det var vår vän Qat, som seglade över till
Torrents Islands, där de hade natt, och förde den med sig
därifrån. Eller, ännu naivare, att han seglade bort till
himlaranden för att få lite natt hos Natten, som svärtade hans
ögonbryn och lärde honom att sova och göra gryning.

Jämförda med dessa synnerligen primitiva föreställningar,
göra de stjärnmyter, som uppkommit, ett vida yngre och mera
reflekterat intryck. Det är blott några få av
stjärnorna, som givit upphov till en verklig mytbildning, nämligen
Venus, som redan tidigt gjordes till gudinnan Ishtar av
babylonierna, Sirius, vilken som persernas Tishtriya dramatiskt
besjunges i Avesta, samt tvillingarna Castor och Pollux.
Men Venus ter sig därnere som en liten måne, vilken rentav
kastar skugga på jorden, och Sirius anses vara regnstjärna
— den har alltså praktisk betydelse. Indianerna kunna
naturligtvis alltid berätta, att stjärnorna ursprungligen voro
levande varelser, som stego ned till människorna och lärde
dem att jaga o. s. v.

Men vad grekerna ha att säga om stjärnbildernas
uppkomst, om jägaren Orion och björnen, om Plejaderna som de
sju systrarna etc. är säkerligen sena fantasier. När Andrew
Lang vill göra även dessa till primitiva kvarlevor, därför att
australier och eskimåer berätta något liknande (Star Myths i
Custom and Myth, sid. 121), verkar det mindre övertygande.

Man får snarare det intrycket, att dessa grekiska sägner äro
ett slags mytologiska leksaker från en tid, då myten förlorat
sin egentliga betydelse. När Lang själv citerar astronomen
Wards kvickhet, att denne visserligen — om ock med
svårighet — kunde förstå, att man kan väga stjärnorna, men
absolut icke hur man fått reda på deras namn, så berör han
själv den för mytologien ömtåliga punkten, att de flesta av
dem icke äro av rent astrologiskt, ja icke ens av astronomiskt
ursprung, och att de övriga stjärnsägnerna måste förvisas
till diktens värld.

Verklig kosmogoni, frågor om, hur alltsammans uppstått
och utvecklat sig, träffa vi emellertid på ganska tidiga
stadier.Dock icke på de allra lägsta; Australien och Melanesien,
bergstammarna på Luzon och folk med samma låga kultur ha nästan
inga myter av detta slag; de förutsätta i regeln världen såsom
något bestående (Dixon, a. a., 155, 270). Men här ställas vi inför den svårigheten, att beröring
icke blott med kristna missionärer, utan med hinduer, araber
eller andra kulturfolk kan ha inriktat fantasien. Detta gäller
säkert om polynesiska och indonesiska genesis-skildringar;
men ej ens i Mikronesien kan man vara trygg. När det på
Marshall-öarna heter, att allt först var hav, på vilket
gudomen flöt, att han först sade: se, ett rev! därpå: se, sanden!
se, växterna! se, fåglarna! o. s. v., och dessa uppkommo på
detta sätt, kan allt detta mycket väl vara oceaniserad
bibellära. Eller när man på Carolinerna talar om ett träd, som
hade sina rötter i himmelen och vände grenarna ned mot
havet, och hur människor växte fram ur dessa grenar, så
erinrar detta något för mycket om indisk-persiska världssägner.
Däremot anser man — och väl med all rätt — att det finns
större äkthet i kosmogonien från Naum (Pleasant Island),
där det börjar med en spindel, som svävade över det
oändliga havet; den hittade en mussla, och efter talrika försök
att öppna denna — berättat med en spindel fantasi, som vore
värdig en Carl Ewald eller en Kipling — hittar den till sist
in i musslan, men förmår icke skilja skalen från varandra.
Slutligen träffar den en snäcka, som är stark nog att göra
det. På detta sätt skildes himmelen från jorden, och 
snäckan, som glänste, placerades på himmelen som måne.
Senare hittar spindeln en lysmask, som den gör till sol.

I denna myt förekomma tvenne otvivelaktigt uråldriga drag.
Det ena är de båda skalen, som bilda himmel och jord. De
äro på andra oceanöar skalen på en kokosnöt, som sågas
itu, men i talrika andra mytologier — även i en västsemitisk,
som skymtar bakom vår GenesisI det hebraiska merachefeth, som vi översätta med (Guds ande)
"svävade" (över vattnet), men som ursprungligen betyder "ruvade". — världsäggets båda skal.
Det andra är tanken om, att himmelen och jorden endast
med svårighet kunde slitas loss från varandra. Detta drag
känner man från Egypten, där man i skrift och bild ser
gudomen Schu under ofantliga ansträngningar lyfta
himmelgudinnan Nut ur ett famntag med jordguden — en
påfallande fördelning av könen; men situationen kan icke
missförstås. Vi träffa samma föreställning i grekernas myt om
Kronos, som sårade sin fader Uranos (himmelen) för att
skilja honom från famntaget med Gaia (jorden). Det var
en av Andrew Langs första och skickligaste vetenskapliga
bragder att visa, att denna myt återfinnes hos maoris på
Nya Zeeland, där gossen Tutenganahau utförde samma
handling med sina föräldrar för att göra slut på det
himmel-jordiska famntaget och därigenom skaffa luft åt människorna;
samtidigt växte träd upp, som kunde stödja himmelen och
hålla denna och jorden från varandra. (The Myth of
Cronos i Custom and Myth, sid. 45 o. f.).

I denna process kan man se ett primitivt försök på att
ordna det kaos, som alla verkliga kosmogonier i större eller
mindre grad taga till utgångspunkt. En relativt tidig typ
skildras från Mexiko (Mixtec) av pater Garcia: "Under
mörkrets och dunkelhetens år och dagar, då det varken fanns
år eller dagar, var världen ett kaos, nedsänkt i mörker, på
vilket det flöt skum och slem. Djurguden och djurgudinnan
läto en klippa höja sig över vattnets avgrund, sedan lade
de på denna en yxa med eggen uppåt, på vilken himmelen
vilade. Här levde de under många år, och här fostrade de
två söner, 'De-nio-ormarnas-vind' och
'De-nio-grottornas-vind', vilka kunde förvandla sig till örnar och ormar." De
äro den övre och den undre världens härskare, de 
skapande tvillingarna, som äro så vanliga i den amerikanska
mytologien. De instiftade offer och botövningar, dyrkan av
blommor och frukter. Genom löften och böner besvoro de
fädernas andar att låta ljuset komma fram, att låta jorden
skiljas från vattnet och den torra jorden befrias från den
höljande himmelen. Jorden blev då befolkad. Men en
syndaflod tillintetgjorde den första mänskligheten, och världen
återupprättades av "alltings skapare". Den sistnämnde
guden betraktar man som en av de mexikanska övergudarna
och icke som den bibliska förebilden. (H. B. Alexander:
Latin-America i The Mythol. of All Races, 86—87.)

Kaos är här kombinerat med skapargudar; och på samma
sätt förhåller det sig i mera primitiva sägner, där gudomen
fiskar upp världen ur havet eller underjorden, älter den av
lera eller formar den av en sköldpadda. En ren
självutveckling av kaos gör snarast ett reflekterat intryck — som
t. ex. hos Polynesierna. "I begynnelsen fanns intet annat än
Po, ett öde rum eller kaos, utan ljus, värme eller ljud, utan
rörelse. Då rörde sig något och suckade i mörkret. Den
första svaga dagningen märktes, ljuset visade sig och dagen
bröt in. Värme blandade sig med fuktighet, stoff och form
uppstod, ständigt mera konkreta former, tills den fasta
jorden och den välvda himmelen bildades och blevo till moder
jord och himmelfadern. Dessa alstra sedan resten av de
skapade varelserna och av gudomarna." — Detta är ren
naturfilosofi och leder tanken på indiska, till och med grekiska
inflytanden. Den successiva gryningen tyder på ett
icketropiskt ursprung (Dixon, sid. 5 o. f.).

Och härmed ha vi hunnit över till kulturreligionernas
sfär, där hela världsbyggnaden systematiskt utvecklas från
en, likaledes reflekterad, början. Denna finnes lika tydligt i
Babylonien som i Indien, alltid med negativ början: "på den
tiden, då varken himmel eller jord hade namn, då urdjupet
låg öde och tomt, och likaledes urhavet Tiâmat; då vattnen
blandade sig med varandra, allt var marskland, intet vass
eller säv, intet beboeligt område avgränsat, inga hus byggda,
inga städer." På detta sätt tänktes det babyloniska
landskapet i sin absoluta början som kaos, ur vilket nu gigantiska
vidunder utvecklas och senare den gudasläkt, som måste
kämpa mot dem. Då fäller guden Marduk urhavets drake
Tiâmat och skapar den synliga världen av dess lemmar:
himmelen av huvudskallen, jorden av kroppen, havet av
blodet o. s. v.

Den indiska begynnelsen är mera abstrakt. "Varken det
varande eller det icke-varande fanns på den tiden; varken
luftsfären eller himmelen. Varken död eller odödlighet fanns;
ingen skillnad på dag och natt. Mörker var höljt i
mörker; världen var i begynnelsen ett hav utan gräns. Blott
det Enda andades utan vind, av egen kraft. Då rörde sig
en drift i dess inre; det var andens sädeskorn." Härmed
börjar det varande att bliva till och tar nu efter hand form,
utströmmande ur det all-enda väsendet. (Rig-Veda, X,
129).

I förstnämnda fall uppkommer världen genom en
evolution, i sistnämnda genom en emanation. En uppstigning
från djupet, en utveckling av materien — en utströmning
från gudomen, alltings begynnelse i anden. Det är de båda
motsatta typerna; men gudom och natur äro blandade i dem
båda; det ena utvecklar sig med det andra: kosmogoni är
teogoni, och teogonien blir kosmogoni. Men ingen av dem kan
dock till sist undvara en skapare. Den gamla föreställningen
om det dödade odjuret, om den fällde jätten, av vars kropp
världen bildades, spelar även in i de indiska spekulationerna.
Purusha var en dylik jätte, vilken gudarna bragte som offer
och ur vilken allt uppstått: årstiderna, offersångerna,
hästar och kor, brahmaner och övriga kaster, sol och måne, luft
och jord, vid det tillfället då gudarna sönderstyckade hans
ofantliga kropp. Hos perserna är det en oxe, som slaktas
och göres till jorden; hos nordborna åter är det en jätte:
Ymer, vars kött blev till jorden, ben till klipporna, blod till
havet och hår till skogarna — ständigt samma motiv hos
semiter som hos indogermaner.

Israeliternas medvetna monoteism lyfte skapelseakten upp
över dessa bestämmelser och lade den helt i skaparens hand:
"han befallde — och så var det där; han talade — och så
blev det till". Men denna skapelse försiggick i perioder,
vilka äro ungefär desamma som i det babyloniska
skapelseeposet, och på åtskilliga ställen i gamla testamentet (Gunkel:
Schöpfung und Chaos 1895, s. 29 o. f.) dyker den gamla
föreställningen upp om guden, som dödar den väldige draken,
ormen i urhavet, Rahab eller Leviatan, och bildar himmel
och jord av den döda kroppen. Dock är detta endast svaga
reminiscenser från en hednisk tankegång, som just försvunnit
och blott som bildlikt tal bevarats i en teologi, där den
fria, allsmäktiga personligheten som en verklig skapare visar
sig som naturens herre genom att vara naturens
grundläggare.

Det är denna typ av kreation, som från judendomen
behärskar kristendomens och islams och de av dessa influerade
religionsformernas skapelselära. Men man ser både
evolutions-och emanationstanken bana sig väg inom denna ram, den
förstnämnda under naturalismens, den sistnämnda under den
äldre och nyare spiritualismens inflytande.

*

Det, som vi kalla "syndafloden" — borde hellre heta
"storfloden" (äldre tyska sintfluth av sin, långvarig) — är
ett så allmänt sägenmotiv och så likartat i sin förekomst, att
vi här endast behöva omnämna dess olika motiveringar. De
stora översvämningar, som tid efter annan förekomma vid
floder och kuster, bringa alltid i erinran den totala
undergång, som världen en gång för oändligt länge sedan utsattes
för, men undan vilken ett enda människopar räddades för att
bli stamföräldrar till en ny mänsklighet. Orsaken är nästan
alltid gudarnas vrede, antingen som följd av en personlig
kränkning eller på grund av människornas syndfullhet. En
understundom förekommande tanke är även, att människorna
blivit för många, varigenom de utgöra ett hot mot
gudavärlden. Ofta uttalas dock mycket tydligt gudarnas
fruktan för, att de i och med människornas undergång skola gå
miste om sina offer.

Primitivt formulerad är sägnen från Raiatea på
Sällskapsöarna, enligt vilken en fiskares metkrok trasslar in sig i
havsguden Ruahakus hår. Förtörnad över att bli störd i sin
sömn svär guden, att han skall översvämma jorden och
dränka hela människosläktet. Dock ämnar han skona fiskaren,
som ber om nåd. Här förekommer knappast något etiskt
moment, snarare tvärtom. På Mangaia (Cook Islands) är
det en tvist mellan guden Aokeu och havsguden Ake, som
vållar olyckan. De grälade om, vem som var mäktigast.
Vardera visade prov på sin makt: Ake genom att bringa
havet i uppror, Aokeu genom ett väldigt störtregn. Rangi, den
förste konungen på Mangaia, räddade sig upp på en klippa
och anropade guden Rongo om hjälp, varefter han
åstadkom försoning mellan de båda tvistande parterna; och
vattenfloden drog sig tillbaka. (Dixon, a. a., sid. 39).

Det finns element i denna skildring, som i och för sig
kunna tyda på ett bibliskt inflytande. Mera betänkliga bli
dock likheterna, när de amerikanska chirokeserna berätta,
att en hund hade varnat sin herre för översvämningen och
rått honom att rädda sig och sin familj i en båt, eller när
Montagnais-indianerna vilja veta, att den i båten räddade
människan först skickade en bäver, sedan en utter och sist
en and ut för att dyka ned och söka efter fast botten. Eller
är det den mänskliga fantasien, som alltid går samma
vägar?

Den egyptiska myten — från ett tidigt skede i det mellersta
riket — om mänsklighetens ödeläggelse bär en självständig
prägel och motiveras med gudarnas rädsla för människorna.
Re, solguden, hade blivit gammal och skröplig, och i sin
fruktan ger han order att bringa människorna om livet genom en
översvämning. Gudinnan Hathor hade nästan hunnit fullborda
sitt verk, men hejdades — enligt en version — emedan hon
såg sin egen bild i vattnet och uppehölls av kvinnlig glädje
över, vad hon fick se; eller — enligt en annan version —
därför att gudarna strött röda sädeskorn i vattnet, varigenom
detta kom att likna en ofantlig ström av öl, vilket fröjdade
Re till den grad, att han avbröt översvämningen. Den
babyloniska flodsägnen, grundtypen för den bibliska berättelsen,
är tydligt motiverad genom människornas syndfullhet, vilken
upprör jordens gud Bel och tvingar honom att utrota dem.
Människornas skapare Ea förbarmar sig däremot över sitt
skapade verk och varnar Utnapishtim, babyloniernas Noak,
och hans hustru och råder dem att rädda sig i arken.
Fortsättningen är känd från bibeln. Men den babyloniska
grymheten träder i dagen i den detaljen, att Ea först lugnar den
upprörde Bel genom att fästa hans uppmärksamhet på, att
det finns andra plågor, med vilka han kan straffa
mänskligheten: pest, hungersnöd och vilda djur. Att emellertid
gudarnas rädsla för att mista sina offer är ett avgörande
motiv för räddningen framgår ganska tydligt av deras jämmer
under katastrofen. Desto gladare bli de över Utnapishtims
första offer, då översvämningen dragit sig tillbaka — ett
moment, som väl tydligt avspeglar sig i Jahves glädje över
Noaks offer. Parallellt med dessa sägner går den grekiska,
som låter Zeus' vrede över järnålderns stolta människor
utgöra motivet till floden, från vilken Deukalion och Pyrrha
räddas i en flytande låda, som strandar på Parnassen
eller Othrys. Även här är offret det första man gör. Och
Zeus låter själv Hermes undervisa människoparet, hur det
skall alstra en ny mänsklighet genom att kasta stenar bakom
sig.

Alla dessa sägner bära forntidsskildringens prägel; men
på ett egendomligt sätt spela framtidsförväntningarna in i
dessa undergångsmyter. Så t. ex. förefaller det, som om den
persiska myten om Yima avspeglade en gammaliransk
tanke om världens undergång. Yima var guldålderfursten i
tidernas lyckliga morgon. Men det kom — eller skall komma
— en tid, då jorden täckes av mörker och vinter; då räddar
Yima sina trogna i en "vara", ett slags fålla, vari han
bevarar dem åt ett lyckligt liv. Man har jämfört denna iranska
sägenvinter med den fimbulvinter, varmed den nordiska
mytologien hotar världen till sist, och ser häri en rest av en
gammalarisk eskatologi, vilken i Persien senare överflyglades
av den zarathustriska läran om världens förestående
förnyelse genom domedagens eld. Säkert är emellertid, att
Eddans undergångslära på ett förunderligt sätt blandar forntid
och framtid samman i dessa sägner, förkunnelsen av världens
slut med löftet om en ny begynnelse, flodsägner från svunna
tider med fruktan för en kommande vattuflod, eskatologi
med kosmogoni, gudarnas ragnarök med världens förnyelse.
Det har påvisats (av Axel Olrik: "Ragnarök"), att världens
undergång genom vatten, genom havets översvämning är ett
gängse domedagsmotiv i nordiska kusttrakter, framför allt
vid låga kuster såsom de danska. Men Völuspas ståtliga
slutstrofer, vilka låta jorden förnya sig genom att stiga upp
ur det bortvikande havet och lämna rum för ett nytt fridens
rike under milda gudars hägn, äro åter en kosmogoni, danad
i de gamla skapelseberättelsernas bild, men i den slutliga
förväntans form.

Jämsides med denna vattensägen förekommer emellertid i
den nordiska mytologien hot om världens undergång genom
eld, vilket även genljuder i Völuspas tal om Surts låga. I
samma vers heter det: "Solen blir svart, jorden sjunker i
havet; de tindrande stjärnorna slockna på himmelen;
glödande virvlar omvärva det livsuppehållande världsträdet;
eldslågor stiga upp mot himmelen." Ett dylikt eldmotiv kan
ha uppkommit på Islands vulkaniska mark eller åtminstone
omhuldats där uppe. Ty till sitt ursprung är det säkerligen
en av de över hela Europa vandrande sägnerna om den
förestående världsbranden, som redan stoicismen upptagit i sin
kosmologi, och som en yngre skrift i nya testamentet (2 Pet.
3, 10) infört i kristendomen.

Sannolikt härstammar detta motiv från Persien, där det
utgjorde ett nödvändigt led i den zarathustriska läran om
de yttersta tiderna. Med sin fasta förvissning om en
kommande världsdom, genom vilken denna religion utmärkte sig
framför alla andra religiösa system under den tidiga antiken,
väntade den profetiskt en prövning vid tidernas slut, under
vilken den gamla tvisten om gott och ont, om vad som är
rent och orent, nyttigt och skadligt, demoniskt och
gudomligt skall avgöras. Men den eld, som då kommer att
utbreda sig över jorden, då bergen smälta, är icke blott en
prövningens låga för de uppståndna människorna, utan en luttring
av hela den skapade världen, då allt orent förbrännes
och jorden återföres till sin ursprungliga renhet, vilken
sedan skall bibehållas i evighetens paradisiska liv.

Emellertid kunna dylika eskatologiska föreställningar,
hela läran om de yttersta tiderna och världens ände, om
domedag, himmel och helvete, paradis och fördömelse eller en
allmän upprättelse och uppståndelse icke betraktas som
mytologi i ordets egentliga bemärkelse, hur mytologiskt-dikteriskt
formade de än äro i skildringen av dessa katastrofer.
Utsprungna som de äro ur moraliska reflexioner över synd
och död, vedergällning, straff och belöning, människolivets
lott och öde, och i främsta rummet födda ur omvändelsereligionernas 
förkunnelse av trosvalets eviga följder, höra
dessa tankegångar mera hemma i den reflekterande teologien
än i myternas naiva bildvärld och primitiva världsförklaring.







SAGOR





DÅ ALLMOGEN UPPTÄCKTES

Ordet "allmoge" är specifikt för de nordiska tungomålen. 
Det är alltid besvärligt att översätta till främmande
språk. Man måste gå tillbaka ända till latinets vulgus (av
vilket "vulgär" kommer) för att finna något motsvarande,
och ändå betyder det icke alldeles detsamma. Skall man
återgiva det på tyska, franska eller engelska, måste man
begagna omskrivningar eller uttryck av delvis nedsättande
betydelse. Det nordiska ordet är enkelt och bekvämt, tydligt
avgränsat och utan all kränkande innebörd. Och om man
numera hör det mera sällan, torde detta snarare bero på, att
allmogen faktiskt försvinner, än därpå, att uttrycket
uppfattas som nedsättande.

Vad "allmoge" är — ja, det är icke lätt att säga med ett
enda ord: det är människor, som icke låta modet bestämma
klädernas utseende, utan som begagna de gamla dräkter, vilka 
gått i arv från släktled till släktled; det är människor,
som icke heller till sitt inre undergå förändringar enligt
modets krav, utan som behålla kvar det tänke- och levnadssätt,
som de lärt och ärvt. Det är folk, som ogärna lämna torvan;
som icke sett så värst mycket av världen utanför hemtrakten;
som bevarat dennas dialekt och sedvänjor, och som betrakta
andra människor såsom främlingar. I främsta rummet — för 
att draga en modern gränslinje: det är de människor,
som icke kunna läsa, eller som åtminstone icke läsa sig till
vad de veta; — och det är därför, som vi i grund och
botten icke längre ha kvar någon allmoge i Norden.

Det är föga mera än hundra år, sedan allmogen
"upptäcktes". Den anspråkslösa litografi, som man så ofta ser
på väggen i tyska hem, ger en inblick i, hur det gick till. Det
sitter två studenter i en bondstuga och lyssna med kloka och
klara ögon på gamla Barbaras historier. Hon sitter i sin 

hessiska allmogedräkt och spinner med sin ten. Efteråt
skrevs varje ord upp precis som hon sagt det — såsom hon
hört det av sin mor och mormor och såsom hon låtit det gå
vidare till sina barn och barnbarn — och nu till dessa båda
studenter. Och fortfarande kan man läsa dessa historier i
"Grimms sagor", den bok, som Jacob och Wilhelm Grimm
utgåvo under åren 1812—22 under titeln "Deutsche Kinder- und 
Hausmärchen".

Det var icke för att skriva en barnbok, utan för att idka
vetenskap, som de samlade dessa gamla sagor i bondstugorna. 
De banade en ny och dristig väg för vetenskapen,
som skulle komma att kasta mycket hån över deras lärda
huvuden. De ville studera sitt modersmål, dessa båda
hessiska bröder — därför gingo de ut och samlade det ur
folkets mun. De hade nämligen fått den idéen, att även
dialekterna äro tyska, att det också i dem finns ett ordförråd
och en grammatikalisk byggnad — och icke blott i präntade
dokument och tryckta böcker. Numera veta vi detta till
fullo av deras stora ordbok, deras grammatik och språkhistoria.
Och språkvetenskapen, som en gång i tiden bekämpade dem,
går nu samma väg som de.

De skulle behandla den tyska litteraturen — men folkvisorna 
och folksägnerna, äro icke de en del av denna, rent av
den del, som ligger diktens källor närmast? Och slutligen
den germanska hedendomen, dess tro, gudasägner, kult och
bruk — om man nöjer sig med, vad Eddadikter och sagor,
hjältedikter och krönikor berätta därom, hur skulle man då
kunna erhålla en bild av det trosliv, som var våra
stamfäders?

Men gå blott utanför din dörr, besök bondbyar och
herrgårdar vid jul och fastslag, första maj och midsommar!
Iakttag bruken, lyssna till visorna, sagorna och skrocket, så
dyker hela denna för länge sedan förgätna värld upp — glömd
av de högre stånden, som vunnit upplysning genom tro och
kunskaper, men aldrig helt försvunnen från allmogens liv i
trofasta sedvänjor; där spöka alltjämt de gamla gudarna och
hedendomens bruk gå igen — och dit gingo bröderna Grimm
för att samla material till sin "Deutsche Mythologie".

Det var samtidigt en vetenskaplig metod och ett nytt sätt 
att se det mänskliga, som här skapades. Vetenskapen, som
så ofta går det mänskligas ärenden, ja som i grund och
botten alltid står i dess tjänst, fick synnerligen mycket med
människor att göra, då bröderna Grimm utstakade dess väg.

Likväl voro de icke ensamma om att hämta detta nya fram.
Även dessa självständiga, ursprungliga män ha en tidsanda
bakom sig, som besjälar dem. Vi äro omkring år 1800, och
det innebär: vi stå inför det stora tidevarv, då det skedde ett
omslag i Europa — då romantikens dikteriska längtan runt
omkring bland människorna avlöste rationalismens borgerliga
kynne.

Romantiken grep djupt — både i människosläktet och i
människosjälen. Det mänskliga själslivet visar sig nu i hela
sin utsträckning; där man förut endast gav akt på några få
av dess tydligaste funktioner, ser man nu en oändlig följd
av aningar och drömmar och skapande inbillningskraft, av
känslor och drifter, förnimmelser och affekter, och man förstår, 
att var och en av dessa förmögenheter har sitt värde — kanske 
ett större värde för människosjälens förkovran och
lycka än viljans och förståndets medvetna och reglerade
arbete.

Man lärde sig även att förstående betrakta den stora del — den 
allra största delen — av människosläktet, som endast
kan skymta, där kulturen ser, som blott kan ana och drömma,
där vetenskapen tänker, och endast leka och sjunga och
berätta, där böckerna och sällskapslivets former för länge sedan
vant människorna av med dylikt.

Då lärde man icke blott att uppmärksamma trons tider,
kristendom och medeltid, som nu varje både äkta och falsk
romantiker skulle svärma för, utan man lärde sig också förstå
de vidskepliga tider, som ligga i vad man har rätt att
kalla mörker, och i vilka man likväl fann något av det,
som man längtade efter. Ett mera ursprungligt och därför
också mera verkligt liv under de gamla, bundna formerna än
det, som tillåtes i kulturens frihet; en närmare överensstämmelse 
med själva den mänskliga naturen och med de villkor,
som klimat och jordmån giva oss; ett människomaterial, som
danat sig själv och som icke är gjort efter något yttre,
främmande recept — det var vad man fann i de båda skikt 
av människosläktet, som hittills varit höjda av människornas
förakt: de vilda folkslagen i fjärran länder, de färgade och
hedniska, barbariska och beklagansvärda folkslagen, vilka den
vite, kristne, civiliserade och förträfflige mannen endast
kände och behandlade som fiender, djur eller slavar; och för det
andra de primitiva människor, som man icke behövde gå så
långt efter, emedan de funnos i köket och folkstugan, i
stugorna i byarna och ute i skogen: den enfaldiga, okunniga,
vidskepliga allmogen — den lärde romantiken oss att älska.

Det vill säga: rationalisterna hade också haft hjärta i
kroppen. Det var ju de, som gåvo friheten åt både negrer och
livegna — som inrätade folkskolor och gjorde bonden till
den man, han i våra dagar är. Men då de togo sig an
bondeståndet, var det i främsta rummet av förnuftsskäl — för att
lyfta upp det ur okunnighet och oförstånd, göra det till
upplysta, nyttiga medborgare i ett upplyst och lyckligt land. Men
detta var ju i det närmaste motsatsen till det, som romantiken 
hade blick för: nämligen att dessa människor just i sitt
ostörda liv äga mänskliga värden, som det vore synd och
skam att beröva dem — endast för att göra dem upplysta och
nyttiga.

Rationalismens mål var humanitet — och därför skall den
prisas högt; men även det var humanitet, som romantiken
började med; kanske en lägre humanitet, emedan den icke
verkade förbättrande, uppfostrande, lyckobringande, utan
endast förhöll sig iakttagande, förstående, njutande,
älskande.

Man lärde av de båda vittblickande, varmhjärtade bröderna 
Grimm, att en människa är en människa, överallt och
alltid; att ingen del av historien och ingen avkrok av världen
har stått utanför den grundlag i människolivet, enligt vilken
det var människor, det rörde sig om, människokrafter och
människolycka, som levde och utvecklade sig — även om det
skedde i smått och i det fördolda. "Mig retar den högfärdiga 
åsikten", säger Jacob Grimm, "att hela århundradens liv
skulle vara genomträngt av krasst barbari. Det överensstämmer 
illa med Guds hulda godhet, som alltid låter sin sol lysa,
och som förlänat människorna, vilka han ju utrustat både
till kropp och själ, med vissheten om en högre styrelse. 
Under alla, till och med de mest förkättrade skedena i
världshistorien, har det funnits ett överflöd av lycka och hälsa, som
tryggade högt stående folkslags sedvänjor och rättigheter.
Man behöver bara erinra sig den mildhet och det goda tänkesätt, 
som känneteckna vår egen historia i äldre tider, renheten
och kraften i våra landskapslagar, eller erfara det trettonde
århundradets frodiga ursprunglighet i dess språkligt starka,
djupt besjälade dikt för att få en rättvis blick på de sägner
och myter, som slogo rot på den tiden. Men denna rättvisa
måste komma undersökningen till godo i smått som i stort.
Naturforskarna lära oss, att även i det minsta yttrar sig det
största, och man förstår då orsaken till, att vår forntid kan
ha gått förlorad i sina huvuddrag, medan små och skenbart
obetydliga drag alltjämt leva kvar." (Deutsche Mythologie 4.
Vorrede XII.)

Om överhuvudtaget någon lärt oss att på det historiska
området söka det stora i det lilla, så är det i sanning dessa
båda män, för vilka ingen kvarleva av svunna tiders folkliv
var för oansenlig eller löjlig — dessa män, som fylla
vetenskapen med en massa besynnerliga detaljer: vad barn ramsa 
upp i Västfalen och käringar pladdra i Ostpreussen, vilket
tecken en ryss gör under åskväder, eller vad kelterna
företogo sig, när det var torka. Och likväl är det något stort,
de få fram, eftersom det ständigt är det mänskliga, de finna; 
därför taga de vara på sagans fattigaste rest, emedan den
innehåller en hjärtats dikt.

Med varsam hand togo de på allt, vad de samlade, måna
om att det icke skulle förvanskas av vårt bättre vetande
eller vår kultiverade smak, vilket ofta skett, när det folkliga
materialet kommit i fina händer. "Man har ansett sig kunna
överglänsa folksägnerna", säger Grimm, "men man har alltid
kommit till korta; ty det finns i dem en så rik handling och
yppig blomstring, att till och med då vi endast ha dem kvar i
ofullständigt skick, äro de goda nog i sin naturliga gestalt, och
de förstöras endast av främmande tillsatser; till och med då
det finns luckor, som man vill utfylla, blir det som ny kalk på
gamla ruiner." (Deutsche Mythologie 4. Vorrede XI.) Det
kallade man på den tiden besynnerligt och naivt — men är
det inte vår tids kyska smak, som här tagit sin början; vår 
uppfattning av vad som är äkta och ursprungligt i konst, dikt,
byggnadsverk; vår motvilja för det som är "ändrat och
förbättrat"?

*

Vi kunna emellertid icke stanna vid bröderna Grimm.
Historiens tråd för oss ständigt längre tillbaka. Vi
vilja även ha reda på, varifrån bröderna Grimm erhöllo
impulsen. Ty det var väl icke från dessa flitiga forskare,
som denna nya livssyn utgick?

Någon står bakom dem — en man, som befinner sig
bakom flera än dem, bakom män, som voro större och
med större rykte än dessa ordstävens stillsamma mästare. 
Och den mannen heter Johann Gottfried Herder.
Eftersom han av sin samtid ställdes i skuggan för dem,
som växte upp ur hans tankar, föreligger det så mycket
större anledning att nu gå tillbaka till hans verk och se
efter, vad han verkligen betydde.

Att det var han, som anvisade den andliga horisonten
för Goethe, och att han därigenom blev grundläggare av
den Weimarkultur, på vilken hela den senare kulturen i
Tyskland vilar — det är det första och största man
erfarit om Herder; men på många olika områden spåras hans
inflytande ännu direktare, och det gäller framför allt om
det fält, som bröderna Grimm kommo att odla.

I sin avhandling "Von Ähnlichkeit der mittleren
englischen und deutschen Dichtkunst" (Werke, ed. Th.
Matthias, II, 115) skriver Herder en sida om det gamla
folklivets karaktär och värde och avspegling i folkvisorna,
vilken så att säga i program framlägger allt, som den
följande perioden kom att arbeta med:

"Alla ociviliserade folkslag sjunga och handla; vad de
handla sjunga de, och de sjunga avhandlingar(!). Deras 
sånger utgöra folkets arkiv, skattkammaren för deras 
vetenskap och religion, för fädernas bedrifter och händelserna
i deras historia, ett avtryck av deras hjärta, en bild av
deras dagliga liv i glädje och sorg, vid brudsängen och
graven. Naturen har skänkt dem en tröst för allt ont, som
plågar dem, och en ersättning för mången s. k. lycka, som 
vi njuta, nämligen deras frihetskärlek, deras glättighet och
sång.

Allt detta avspeglar sig i deras sång. Krigiska folk
sjunga om sina bragder, kärlekskranka sjunga om kärlek.
Skarpsinniga folkslag hitta på gåtor, fantasifulla göra
allegorier, ordstäv, levande charader.

Folk med starka lidelser kunna endast dyrka lidelsen,
och folk i dystra omgivningar uppdikta hemska gudar.

En liten samling dylika sånger från varje folks mun om
de viktigaste förhållandena och handlingarna i deras liv,
på deras eget språk, men likväl rätt uppfattade, förklarade
och ledsagade av musik — vad det skulle liva upp de
kapitel, som människokännaren alltid ivrigast läser i
resebeskrivningarna, nämligen 'om folkets tänkesätt och
sedvänjor', 'om deras vetenskap och språk', 'om lek och dans
och musik', 'om gudaläran'! Om allt detta skulle vi då
erhålla ett helt annat begrepp än av reseskildrarens prat
eller av ett till det främmande folkslagets språk översatt — 
Fadervår!

På så vis skulle de olika folkslagen skildra sig själva — 
liksom naturhistorien beskriver växter och djur. Man
skulle få en konkret uppfattning av dem allesammans Och
av dessa sångers likheter och avvikelser från varandra i
språk, innehåll och toner, och framför allt i deras åsikter
om världens skapelse och fädernas historia kunde man
då sluta sig till mycket angående de olika folkslagens
härstamning, spridning och korsningar."

*

Likväl var Herder ingalunda den förste, vilken insett den
betydelse, som fanns i folkets muntliga tradition. Även
han har haft sina föregångare, bland dessa särskilt
engelsmannen Thomas Percy, vilken levde åtskilligt före Herder
(1728—1811) och dog som biskop i Dromore på Irland. I
sin ungdom hade han rest mycket i England, och de visor
och sånger, som han hört redan under sin barndom,
bevarade han troget i sitt minne och upptecknade dem, när
tillfälle erbjöd sig. Blott 37 år gammal utgav han en
ganska omfattande samling dylika dikter under titeln:
"Reliques of Ancient English Poetry".



I våra dagar skulle man icke bli synnerligen glad över
en samling av detta slag som källmaterial för ett folks
diktning. Ty när man genomläser Percy's Reliques,
förvånas man över att se de engelska folksångerna
förekomma i den avslipade versform, som man tyckte mest om
under det adertonde århundradet. Och jämför man dem
med det material, som de äro byggda på, och som senare
forskningar bragt i dagen, finner man, att Percy handskats
godtyckligt med det och beskurit det i enlighet med
smaken hos sin samtid. Därför ha hans samlingar under
någon tid varit i misskredit hos folkloristerna. Man måste
emellertid erinra sig, hur den tid var, under vilken Percy
arbetade, och för vilken han skrev. Man var då så
behärskad av klassicismen, att man säkerligen fullständigt
skulle ha förbisett en diktning, som icke till en viss grad
bar dennas prägel. Och han har helt visst gjort klokt i att
delvis foga sig efter denna smak. Ty därigenom
uppnådde han att få sina kära folkdikter lästa.

Det sistnämnda lyckades nämligen för honom. Redan
kring mitten av 1700-talet uppstod i England ett
modesvärmeri för folkvisor, och naturligtivs fick detta sin
största betydelse för det kommande diktarsläktet, som nu
lärde sig att vända blicken mot folket och att förnya sin dikt
genom den poesi, som levde bland folket.

Samtidigt med Percy's diktning hade det uppstått en
annan på folklig grund, som skulle bli ännu mera berömd,
låt vara att dess berömmelse efter hand blev av sorglustig
beskaffenhet. Det var den, som alla känna under namnet
Ossiansångerna, och som av samtiden betraktades som en
nordisk Homeros, ett epos, som levat i skymundan hos de
skotska klanerna, och som nu plötsligt drogs fram i ljuset.

Hur har man icke svärmat för Ossian! Vem blev väl
oberörd därav under romantikens första gryning, då man
började ana Nordens poesi och längtansfullt sträckte ut
handen efter detta friska stoff, trött på de många grekiska
myter och romerska allegorier, som renässansen och
klassicismen ständigt svärmat för och tumlat med, men som
likväl för de germanska folken alltid måste stå som
något främmande och konstlat!

Man blir generad på alla dessa människors vägnar och
får en bestämd avsmak för den romantiska tidens lätt
väckta entusiasm, när man betänker — vilket numera alla veta
— att hela Ossiandikten är ett falsarium, som har till
upphovsman en skotsk adelsman vid namn James
Macpherson. Han presenterade världen sitt verk 1762 efter
en resa, som han företagit i högländerna. Det var icke
blott icke någon efterbildning av folkvisestoff, som det
här rörde sig om — det var ett medvetet bedrägeri.
Macpherson påstod, att hela Ossian var ett samlat folkepos,
vilket han hittat, och han hänvisade till det gäliska
manuskript, där det skulle finnas i original, och som han
deponerat för att först utgivas efter hans död. Det blev
tillgängligt år 1807.

Ja, det var visserligen en gälisk dikt, men även den
var tydligen skriven av Macpherson själv. Det gäliska
språket i den var jämmerligt och härrörde alldeles
påtagligt från en dilettant. Emellertid uppenbarade dikten också,
att kompositionen kommit till stånd med tillhjälp av vissa rester
av en verklig, gälisk folkdikt, där det äkta språket och
den äkta dikten lysa igenom. Intet under, att den
Ossianska efterklang, som vi nu möta i nordisk dikt, verkar
skorrande och affekterad, och att alltsammans nu har
vissnat för oss, medan så mycket annat från romantikens första
tid fortfarande står friskt och levande. Alltsammans är
byggt på den ihåliga grund, som Macpherson lade, när
han gjorde sin Ossian.

Walter Scott gjorde en helt annan och vida mera äkta
insats. Vi veta alla, att han skrivit historiska romaner,
och i vår barndom hade vi ofta stort bryderi med det
historiska material, med vilket han byggde upp dessa
romaner, när man måste läsa de utförliga redogörelserna för
klädedräkt och vapen, borgar och landskap, seder och
bruk, vilka uppehöllo oss så länge mitt i den spännande
handlingen. Men det, som Walter Scott samlade för sin
författarverksamhet, var icke blott alla dessa yttre saker,
som man kan tillägna sig genom arkeologiska studier; det
egentliga källmaterialet till hans diktning var dock den
folkliga traditionen, vilken ännu levde frodigt kvar i

Skottland under hans barndom. Och när han år 1802
utgav folksångerna från det sydskotska gränsdistrikt, vari
han mest vistats, framträdde dessa i en vida mera äkta
gestalt än de engelska hos Percy — låt vara att de voro
färgade av romantik, liksom Percy's hade varit
tillrättalagda efter rationalistiskt mönster. "The minstrelsy of
the Scottish border" (1802—03) är därför alltjämt ett
diktverk, Walter Scott fullt värdigt, och ett användbart
uttryck för den folkdiktning, vilken den haft till förebild.
Och därmed hade den romantiska diktningen påbörjat den
användning av det folkliga stoffet, som fortgått till våra
dagar, och som varken lekmännen eller forskarna kunna
ha något att invända mot.

Långt innan Ossianhänföreisen spritt sig och kommit
på modet, hade Herder — som vi sett — tagit intryck av
den, ja vid en tid, då blott få i Tyskland sysslade med
engelsk litteratur, hade han gjort Percy's skrifter till
föremål för ett omsorgsfullt studium. Utan allt tvivel var
det dessa, som voro orsaken till, att han så öppet vände sig
till folkpoesien, och att denna genom honom fortplantade
sig i mera äkta form än den Ossianska till den tyska
diktarskola, vilken i själva verket erhöll sina idéer från
honom. När Goethe skrev sin "Erlkönig" med ledning av
den danska folkvisans motiv, var det Herder, som gjort
honom bekant med detta; när han tog itu med "Reineke
Fuchs" och satte nytt liv i den gamla tyska folkliga
skämtdikten, var det åter Herder, som stod bakom. Och det,
som Goethe endast i förbigående berörde, togs snart upp
i större omfattning av hela den romantiska diktning,
vilken nu själv diktar folksånger och skriver sagor — ja, till
och med i musiken märkes en återklang av folksången.

De nya studier, som bröderna Grimm hade banat väg
för, fördes vidare redan under deras frodigaste arbetsår.
Theodor Benfey, professor i sanskrit i Göttingen, utgav
den indiska sagosamlingen "Pantscha-tantra", försedd med
lärda noter, och lade därigenom grunden till en
jämförande behandling av hela det då kända sagomaterialet.
Längre fram skola vi finna, att han råkade i strid med
bröderna Grimm om sagornas ursprung.

Men en ännu märkligare lärjunge hade bröderna Grimm
i en man, som, misskänd av sin samtid, skapat verk, vilka
äro föremål för nutida folkloristers ivriga studier och
stora beundran — ja, vilka till och med en så berömd
forskare som engelsmannen Frazer begagnat i så stor
utsträckning, att det möter en del svårigheter att avgöra,
var hans eget arbete vidtager. Det är Wilhelm
Mannhardt (1831—1880), vars "Wald- und Feldkulte" och
"Baumkultus der Germanen" direkt fortsätta den
Grimmska forskningen — blott i en lättare och mera konstnärligt
formad framställning, vilken gör dessa böcker till en
synnerligen angenäm lektyr.

Mannhardt sparade sig ingen möda för att skaffa
muntliga källor. Han reste härs och tvärs i Tyskland. Men
eftersom alla europeiska sägner voro honom lika kära och
betydelsefulla, underlät han icke att skaffa sig tillträde
till de tyska fästningar, vari de franska krigsfångarna
sutto under kriget 1870—71, för att av dem erhålla
upplysning om folkbruk och sagor runtom i de franska
provinserna. Samtidigt läste han med iver de grekiska och
latinska författarna för att söka efter sagostoff och
folkseder även hos dem. Och att denna nya synpunkt dragits in
i forskningen, har i hög grad verkat uppfriskande på
studiet av dessa gamla källskrifter, vilka ju voro utslitna av
de äldre filologiska metoderna.

Sina bokstudier använde Mannhardt för att finna
jämförelsepunkter mellan äldre sydeuropeiska och yngre
germanska folkbruk. Och det framgick snart nog, att det
fanns så många beröringspunkter, att man kunde samla
alltsammans till ett gemensamt område, där sägner och
sedvänjor rört sig fram och tillbaka. Vad lär man icke
av att erfara, att samma svalesång, vilken Rückert har
omdiktat på ett så utmärkt sätt genom att erinra sig de
småpojkar, som gingo genom byn och sjöngo om svalan,
sjöngs under antiken i grekiska byar, där gossarna voro
utklädda till svalor, medan de sjöngo sina verser! Och
hur erinras man icke om sin samtidighet och samhörighet
med fjärran tider, när man får veta, att de lakoniska
bönderna hade samma skördesed, som vi ha i våra dagar —
låt vara att det gick något bryskare till, när "bocken"
verkligen jagades till döds, ja än värre: när man med
spjutkast förföljde en gosse, som föreställde åkrarnas demon!

Men det är icke blott denna historiska tråd, som skänker
intresse åt Mannhardts verk. Det har sin egen charm att
leva med i själva den gröna världen av frisk natur därute
i skogen och på fälten och i den brokiga värld av muntra
sedvänjor bland bönder och herdar, jägare och kolare.
Det är en bild av Tyskland, vilken är lika levande, som
överhuvudtaget någon diktare tecknat. Nu dyker det ju
upp igen i den tyska diktningen — detta sinne för det
omedelbara folklivet med dess färgrika bruk, med dess tro
och mystik; Gustav Frenssen har i våra dagar funnit det
på Ditmarskens sanka fält, liksom bröderna Grimm och
Mannhardt funno det djupt inne i skogarna.

*

Här uppe i Norden är det icke vetenskapen, utan
diktningen, som i främsta rummet skördat på de nya fälten. Främst
står den danske sagoskalden H. C. Andersen. Han var ju icke
bara diktare, utan en verklig sagoberättare i den gamla stilen,
som endast återgav det, som han så ofta hört andra förtälja.
Ursprungligen låg det helt och hållet utanför hans
författareplaner att ge sig i kast med dylikt, och det var
snarast av en slump, att han kom att skriva ned, vad han
ibland brukat berätta för barn, eller vad han erinrade sig
som en rolig historia.

De drogos nu fram igen, de gamla sagorna, men
berättades som något fullständigt nytt. De hade gått genom en
diktarsjäl, som icke blott hade säker blick för det vackra i
dem, men som också förstod att återgiva detta. De hade
gått genom en dansk, hos vilken de blivit danska till språk
och tänkesätt, i allvar och skämt. Och det lyckades så
fullständigt, att de härigenom funnit väg över hela välden; ty
det individuella segrar alltid till slut.

Men utom dessa sagor har Andersen ju också —
som han själv säger — berättat en del historier, som
han själv hittat på, och som ju inte alltid kunna kallas
sagor. Likväl äro de bästa bland dem helt fyllda av sagans


ande. "Den fule ankungen" t. ex. har sagans alla
karakteristika i sin byggnad och hela moral i sin innebörd, och
när han vågar sig ut i romantiska fantasier såsom i
"Snödrottningen", är det åter sagans land, som han för oss till.

Det folkstoff, som H. C. Andersen arbetade med, var
dock icke blott sagor. Han hade hört och sett vida mera
än dessa under sin barndoms samliv med allmogen. Och
sedvänjorna bland denna, framför allt på Fyen,
vidskepelsen, ja hela det okultiverade kynnet, som utgör en
motsats till de bildade klassernas, den vildhet och den
hedendom, som han finner i samhällets bottenskikt, hos tattare,
förbrytare och sinnessjuka — åt allt detta har han givit
uttryck, i sina sagor och än mera i sina romaner, vilka
man haft alltför lätt att glömma. Han behövde icke
"upptäcka allmogen", ty han var född och uppvuxen bland den,
och hos honom, den bondefödde, har den dikteriska
behandlingen av det folkliga stoffet nått sin höjdpunkt —
icke blott i den danska diktningen, utan i hela den nya
konst, vars riktning angavs av Herder och bröderna
Grimm.

Även Jyllands folkskald Steen Steensen Blicher står med
fasta fötter på denna mark. Det är icke blott det jylländska
hedlandskapet, som skänker åt hans noveller denna
förtrollande naturbakgrund. Det är folklivet på heden och i de
jylländska borgarna och gårdarna, tattarna, som han träffat
därute, visorna, som han hört i folkstugan. Mest av allt
gäller detta om hans på jylländsk dialekt avfattade berättelse
"E Bindstouw", där hela skildringen — kanske den bästa han
gjort — endast består i, alt personerna sitta och sjunga och
berätta historier, medan de sticka på sina strumpor!

Men vetenskapen låg likväl icke på latsidan. För sin
historiska granskning hade N. F. S. Grundtvig öst ur
folkskatterna och framhållit deras betydelse. Hans lärde son,
språkforskaren Svend Grundtvig, följde anvisningen och
upptecknade sagorna direkt ur folkets mun — på samma sätt som
redan Thorvaldsens biograf Just Mathias Thiele hade gjort, då
han vandrade från trakt till trakt och samlade material till sitt
arbete "Danske Folkesagn". Henning Frederik Feilberg
blev emellertid Danmarks störste folkminnesgranskare. Hans

"Ordbog över jyske Almuesmål" (1886 o. f.) är icke blott
ett grundläggande dialektarbete, utan också en outtömlig
handbok i folkseder och vidskepelse. Till
universitetsvetenskap utvecklades denna allmogeforskning av Axel Olrik,
som fortsatte Svend Grundtvigs utgivning av de danska
kämpavisorna, och som i talrika avhandlingar påvisade de
litterära traditionernas samband med den folkliga traditionen.

Samtidigt med att dessa genomforskade hemlandet, hade
en annan äkta landsman till H. C. Andersen, nämligen
indologen Viggo Fausböll, vänt blicken mot österlandet och
framdragit den rikaste av alla litterära sagoskatter, de
buddhistiska Jātakas, ur deras handskrivna, undangömda tillvaro. De
sex tjocka band, som denna samling upptager, äro en del av
den på pali avfattade kanon, som under förra århundradets
början förts till Danmark i palmbladsmanuskript av
språkforskaren Rasmus Rask. Sålunda räcker den ena
forskningen handen åt den andra, och de djärvaste resor, den
mödosammaste granskning hjälpas åt att väcka avlägsna länders
och forna tiders enkla sägner till liv.

Vida senare kom rörelsen till Norge. Där hade man
under de första decennierna av förra århundradet levat på
den akademiska diktningen från Danmark och arbetat
efter dennas traditioner, tills slutligen källorna flödade över
och strömmade nedför de norska fjällen.

Det var den oförliknelige Asbjörnsen, som i Norge kom
på idéen att göra litteratur av folkets sagor och
berättelser — en man, som själv var norsk till sin naturell ända
till grunden, men icke den stridslystna, mörka, under
pietismens långa herravälde uppkomna norskheten, som
tydligast framträder i större delen av en senare tids norska
litteratur. Det var den gamla muntra norskheten, som
vi känna från Holberg och Wessel och från alla det
adertonde århundradets glada norrmän. Det uppgives, att det
var av en urspårad student i Oslo, som Asbjörnsen först
lärde sig historierna, och att det är hans lustiga sätt att
berätta dem, som går igen hos Asbjörnsen. Men för egen
del har han tydligen ägt tillräckligt av det goda humöret,
och hans kännedom om folket blev även synnerligen
ingående, eftersom han än som fiskeribiolog, än som 
torvkonsulent reste omkring i landet för att lämna goda råd
åt fiskarna och bönderna. När han vilade under sina
vandringar och efter slutat dagsverke, levde han samman med
folket i gårdar och stugor och hörde på allt, vad de hade
att berätta, lyssnade till allmogens rädsla och skämt och
skrev ned alltsammans efteråt, inramat av dessa härliga
naturskildringar med tjäderspel och laxfiske, och kryddat
av hans egen kvickhet, som aldrig förnekar sig — ej ens
då han låter andra tala.

Och vid hans sida stod den tystlåtne, fine och allvarlige
Jörgen Moe, lyhörd just för de sidor av den norska
folksjälen, vilka han själv ägde: den mystiska och
vemodsfulla poesi, som Norden alltid fött hos folket, den
allvarsfyllda styrka, som ständigt bott hos norrmännen — även
innan pietismen tog fatt och bragte den upp till ytan. På
detta sätt kom hela folket till sin rätt genom Asbjörnsen
och Moe och i det rätta ögonblicket — just som Norge
var redo att visa, vad det dugde till; just då alla de stora
män, vilka numera äro kända av hela världen, skulle till
att börja sitt arbete.

Hos Björnson märkvärdigt nog mindre än man skulle
väntat. Visserligen skrev han bondeskildringar; men i dessa
romantiserade idyller finns nästan intet, som kan kallas
verkligt allmogestoff.

Däremot tog Henrik Ibsen sin Per Gynt helt och hållet
från Asbjörnsen och gjorde honom till en typ för
allmogenaturen och nationallytena hos det norska folket. Och hur
har icke Jonas Lie förstått, att det var här, man skulle söka!
Strömmade det icke spontant fram ur honom, då han gjorde
sitt första försök och skrev "Den Fremsynte", då han
frammanade allt det hemska och mystiska i den norska
folknaturellen med all dess melankoli och höga idealism! Och följde
det honom icke till det sista, då han skrev sin kostliga bok
"Trold"?

På helt annat sätt gick det till i Sverige.
Karakteristiskt nog för svenskarna var det den synliga, färgrika
sidan av allmogens liv, som ådrog sig den största
uppmärksamheten : de vackra dräkterna, de brokiga vävnaderna —
fortfarande med medeltida snitt och mönster, de många
gamla och hemmagjorda föremål, som bönderna äga,
deras sedvänjor och fester; — sångerna och musiken, som
förekommo vid dessa fester eller i det stilla vardagslivet,
hade ju redan såsom de första yttringarna av svenskt
kynne trängt ut över landets gränser. En ny smak uppstod. Man
satte åter upp vävstolen och lät den gå som förr i tiden
— till och med i de förnäma hemmen. Man klädde sig i
de vackra dräkterna, hängde vävnader på väggarna och
lade dem på bänkarna. Och det är icke blott en Söderman
och Lindblad, som pånyttföda det gamla fiolspelet och de
vackra sångerna, utan man spelar och sjunger dem själv.
Man dansar samma danser, som en gång i tiden tråddes
till dessa toner, man börjar ånyo slöjda och förfärdigar
åter alla de vackra och praktiska saker, som allmogen
kunde skära i trä — ja, man inför slöjd i skolorna, liksom den
svenska folkhögskolan tog sig an vävningen och dansen.
Och som ett monument över alltsammans reser man i
Stockholm ett mäktigt palats i Hazelii namn, till ära för
denne det svenska allmogelivets älskare, och fyller det med
de ofantliga mängder av gamla och vackra föremål, som
nu utgöra Nordens största och rikaste folkmuseum.
Impulsen, som utgick från Hazelius, ledde i Danmark
Bernhard Olsen till att i mindre stil, men väl så skickligt, ordna
sitt berömda folkmuseum i Köpenhamn.

På skånsk mark fick samma intresse sitt uttryck genom
upprättandet av Kulturhistoriska Muséet i Lund (1882),
vilket under G. F. J. Karlins trägna arbete utvecklats till en
hel liten värld av kulturhistoriska minnen, där allmogelivet i
själva verket dominerar.

Den muntliga traditionenas utformning hade därför ej blivit
försummad. Egentligen hade redan Linné ögonen öppna för
deras värde, ja man kan säga, att hans geni anvisat vägen
för denna, då han i sin "Öländska och gotländska resa"
(1741) uttalar sig på följande sätt:

"Emedlertid är märckvärdigt med desse och flere
vidskeppelser, huru de blifvit behållne af nation ifrå urminnes tider
och Hedenhös. En dehl får man igen hos Poëter straxt efter
eller före Christi tid; en dehl äro lemningar ifrån
Hedendomen i Sverige; en dehl ifrån påviska tiden; en dehl äro med
konst upptäckte, at förekomma något annat. Jag håller före
det skulle vara et artigt argument, om någon af vidskeppelse
ville giöra en ansenlig sambling, och visa hvar ifrån hvar och
en först kommit."

Med rätta anmärker v. Sydow (Våra folkminnen 1919, s.
32), att Linné här föregriper Mannhardt, i det han upptäckt
överensstämmelsen mellan vidskepliga bruk, som han sett här
i landet, och sådana som han känner från den klassiska
forntidens litteratur. Genomförandet av detta program har låtit
vänta på sig intill våra dagar. Ett omfattande
insamlingsarbete med vetenskapliga synpunkter igångsattes under
förra hälften av adertonhundratalet av Gunnar Olof
Hyltén-Cavallius (1818—1889). Uppväxt i ett småländskt
prästhem i hjärtat av Värend var han från sin tidigaste barndom
förtrogen med allmogens seder och tänkesätt, — som vuxen
bereste han också andra trakter, särskilt i sitt kära Småland.
Intresset blev till studium, och i sin mandomstid gjorde han
rika samlingar av svenska folkminnen. Även i Stockholms
bondhärbärgen träffade den unge bibliotekarien bönder från
olika landskap och utfrågade dem om hemortens seder. På
detta vis förvärvade han en allsidig kännedom om svensk
allmoge, vars första frukt blev en samling folksagor ("Svenska
Folksagor och Äventyr" 1844), men som i övrigt ej blev
utnyttjad i den utsträckning, som han själv hade tänkt sig.
Först då han mycket mot sin vilja hade blivit tvungen att
mottaga en diplomatisk plats i Brasilien, väckte längtan
efter hembygden den slumrande skaparkraften, och han skrev
nu den bok, som framför allt har bevarat hans namn:
"Wärend och Wirdarna. Ett försök i Svensk Ethnologi" (1863
—68). I sin vetenskapliga anläggning stod denna bok under
Grimms inflytande, men genom sin kloka begränsning till ett
stoff, som författaren personligen behärskade, nämligen den
småländska bygd, varifrån han stammade, och som han hade
uppfattat med klart öga och djup känsla har denna bok blivit
klassisk och grundläggande för all forskning i svenska
folktraditioner.

Denna är numera i full gång. Tidskriften "Svenska
landsmålen" (sedan 1878) har under ledning av J. A. Lundell i
Uppsala gjort ett banbrytande arbete på dialektstudiets 
område, men tillika har den i stor utsträckning ägnat sig åt
tillvaratagandet av folkminnen, liksom i Uppsala en stor
institution, "Landsmålsarkivet", har vuxit fram, vilken jämte sina
dialektsamlinger rymmer vår största samling av
folkminnen. Sydsverige fick sin central i Lund, där C. W. v. Sydow
ägnat sitt liv åt traditionernas bevarande och granskat dem på
basis av vidsträckta folkloristiska kunskaper och med
självständig kritisk metod. Även här har en tidskrift grundats,
"Folkminnen och folktankar" (sedan 1914), vars syfte har
varit att i vidare kretsar utföra ett behövligt
upplysningsarbete rörande folkminnen.

Den svenska diktningen, vilken länge höll sig kvar i
Tegnérs akademiska traditioner och svävade långt ut i en
overklig fantasivärld, ju längre romantiken utvecklade sig,
har omsider fått fast mark under fötterna och slagit rot hos
det svenska folket. Det dröjde — men det blev så
mycket bättre. Det gäller både om Fröding och Karlfeldt, att
folklivets safter stigit upp i deras sång, icke folkvisetoner i
romantisk stil, utan just själva bondvisan med dess
naturlighet, dess humor och friska känsla, under det att de
brokiga svenska allmogesederna ofta lämnat färgerna till
konstnärens palett. Selma Lagerlöfs diktning bäres så att säga av
folktraditionen — icke blott av de värmländska sägnerna, som
formade sig till "Gösta Berlings saga", ty dessa ha ju
genomgående en senare karaktär; utan vidskepelsen bland folket, så
som hon lärt känna den under sin barndom, spelar ju
ständigt in och kastar sin mörka, ofta demoniska skugga över
hennes diktning, samtidigt med att den ljusare romantik,
den förunderligt mystiska idealism och fantastiska
äventyrlighet, som äro det svenska kynnets mest
framträdande egendomlighet, utvecklat sig hos henne som hos ingen
annan av Sveriges diktare.



ALLMOGELIV

Vad är det, som avlägsnat oss från allmogens gamla
liv? Varpå beror i grund och botten det, som vi kalla
modern kultur?

Det beror i främsta rummet på, att folk numera kan läsa.
Upplysningen, som det adertonde århundradet angav som sin
huvudsakliga uppgift och även genomdrev, har verkligen satt
en gräns mellan de gamla tiderna och det liv, som nu leves.
Under denna tid av "upplysning" gällde det just att utrota
det gamla, först och främst vidskepelsen och alla amsagor,
som bildade människor icke blott skämdes för, utan överallt
förföljde, där de kunde komma åt. Vi möta det livslevande
hos Holberg i hans komedier, där "Abrakadabras" Jeronymus 
står i komisk belysning som den vidskeplige gubbe, vilken 
ett utklätt spöke kan frånlocka alla hans pengar. Eller
i "Julstugans" gammaldags sceneri med folkseder och
gammalt skrock som täckmantel för oanständigheten. Men först
och främst i "Peder Paars", som ju är ett härnadståg mot
vidskepelsen, fört på en avsides belägen ö, där den alltjämt
förmått hålla sig kvar som en stormakt. Att härnadståget
lyckades har man vittnesbörd om icke blott genom den glädje,
varmed man grep efter boken på Holbergs egen tid och
senare, utan var och en som kommer till Anholt, kommer
säkerligen icke att finna så värst mycket kvar varken av
Gunilds häxkonster eller av spökerierna i socknenfogdens gård.

Märk väl att alla dessa vidskepelsens apostlar och
funktionärer ständigt utge sitt skrock för att vara sann och
gammal kristen barnatro! Komiskt att tänka på för en Holberg,
som nog ville se något mera i kristendomen än detta; sorgligt
att se på för dem, som kommo med prästerlig iver — så som
pietismen tog itu med alla dessa saker. Den försökte utrota
dem för att skaffa plats åt den kristna tron. Rationalismen
röjde vidare för att skaffa plats åt förnuftet. Det berättas 

om den danske biskopen Mynster, att han under en av sina
visitationer träffade en rationalistisk präst i en avkrok i
Själland, vilken berömde sig av, att om han icke uträttat
annat i församlingen, hade han åtminstone utrotat den sista
återstoden av vidskepelse. Och det är mycket karakteristiskt
för Mynster, som var romantiker och ägde djup
förståelse för allmogens själsliv, att han tillät sig säga till prästen,
att det måhända var en tvivelaktig ära han tilldelat sig i
detta fall, och att vidskepelsen icke alltid är en så absolut
fiende till tron, som man ofta föreställer sig.

Men det kunde icke bli tal om någon verklig seger över
vidskepelsen, så länge det endast var de höglärda
pennfäktarna och söndagspredikningarna, som kämpade mot den.
Striden måste föras av folket självt, och det blev först
möjligt, då det började gå i skola. Det är folkskolan, så som
den inrättas och utvecklas under adertonde århundradet
med en kärlek till skolan och en övertygelse om dess mission,
som man knappast någonstädes nu för tiden finner make
till — det är den, som genom den dagliga undervisningen av
allmogens barn, i främsta rummet genom att lära dem att
läsa, har fört dem in på andra vägar. Om det var så värst
mycket, denna läsning resulterade i till att börja med, är ej
gott att säga. Böcker kom allmogen dock först att läsa,
sedan romantiken skapat en litteratur som stod folket
närmare. Ingemanns och Topelii romaner ha härvidlag haft en
särskild uppgift att fylla, de förde allmänheten längre än till
postillan och almanackan.

Större effekt än böckerna ha emellertid tidningarna haft.
De äro nu en gång för alla folks egentliga läsning och
dagliga föda, och det politiska livets överväldigande makt bland
folket kan icke blott förklaras genom den breda
befolkningens lust att vara med i statens styrelse och de fördelar, som
härav följa, utan också därigenom att de på detta vis funnit
ett andligt innehåll, uppgifter för tanken, rörlighet i
sinnet, ämnen för samtal och diskussion samt vinst av läsningen
i en grad, som tidigare varit okänd. Under allt detta blir det
ingen tid över till att tänka på gamla historier och gamla
bruk. Man förlorar tron på dem och lusten för dem, och
en "strumpstickningsstuga" sådan som Blichers kan ej 

längre uppdrivas — så framt icke en eller annan folkhögskola
skulle hitta på att arrangera en. Ty det är ju en av
folkhögskolans förtjänster — och karakteristiskt för den — att
samtidigt med att den verkar för upplysning, både litterär,
religiös och politisk, bland folket, har den likväl haft blick
för, att det finns en livskälla i den muntliga traditionen och i
de gamla kvarlevorna, vilken icke får torka ut genom
upplysningen. Liksom man i Sverige tog itu med vävning och
slöjd, lek och dans för att bevara de nyttiga bruken hos
folket, blevo sagor, sång och gamla historier den danska
folkhögskolans uppgift redan från början. Och kommer en man,
som är full av gamla ordstäv, vandrande förbi, är han alltid
en välkommen gäst på en riktig folkhögskola.

Men dessa upplivningsförsök utvisa just, att saken i sig
själv är död eller döende. Och ju mera böcker och tidningar
spridas, desto svårare kommer det att bli att hålla den vid
liv.

*

Den andra skarpa gränsen mellan förr och nu har dragits
av maskinerna och arbetsfördelningen. Den sistnämnda
förkunnades som ett evangelium på den tiden, då Adam Smith
uppställde den som en ekonomisk teori. Och att denna var
riktig och på sin plats framgår helt enkelt därav, att den
realiserats med en snabbhet och iver och så absolut som
knappast någon annan teori. Det vet ju envar i våra dagar, att
vill han göra någon verklig nytta, måste han skaffa sig ett
specialfack, och det erfar envar, som arbetar i en fabrik, att
han får sig anvisad sin del av arbetet, som han skall försöka
förkovra sig i så mycket som möjligt. Att vara en av de tio,
som göra en knappnål, är den moderna människans lott. Och
när detta började, tröstade man sig med — och gör det
alltjämt i en eller annan teoretisk utläggning — att man på
detta sätt får icke blott den bästa produkten och det säkraste
arbetssättet, utan också den lättaste arbetsmetoden och den
största befrielsen från arbetets tryck. Detta hävdar alltjämt
den liberala ekonomien; men mera kritiskt folk tillåter sig
betvivla, att en dylik form av arbete är lycklig för människorna.
Ja, liberalismen anser t. o. m., att man genom att göra det
manuella arbetet till en så van process vann plats för 
intellektuella intressen. Och man skildrar en arbetare, som står
vid sitt knappnålshuvud och samtidigt sysselsätter sitt eget
huvud med sociala problem och ljusare utsikter för
mänskligheten.

Månne det egentligen blir tillfälle härtill? Den, som
kommer in i en modern fabrik, får närmast ett annat intryck.
Kanske den man, som arbetar i en piano fabrik, och som icke
har annat att göra än att måla ett flygelben, som oavbrutet
kommer glidande till honom på skenor — ja, kanske han
genom att göra samma arbete från morgon till kväll, dag
efter dag, samtidigt får tid att tänka på något annat, om icke
hans tanke snarare lärt att stå stilla under den evinnerliga
enformigheten, och om icke hans uppmärksamhet vant sig
vid att uteslutande samla sig kring den snabba expeditionen
av ständigt samma sak. Men tryckaren, som står vid en
snällpress, och som oavlåtligt skall se efter, att de
pappersark icke komma snett, som glida ned över satsen, och som
sedan läggas undan av automatiska järnfingrar; eller flickan,
som står vid en spinn- eller snörmaskin, och som skall sticka
in trådar varje gång de glida ut och emellanåt knyta ihop,
ständigt mect uppmärksamheten fäst först och främst på
maskinen och därnäst på sina egna fingrar, så att de kvickt fara
omkring bland de hastigt roterande maskindelarna; eller
mannen vid ångtröskan eller arbetaren vid maskinsågen
eller vid ånghammaren, för vilka det gäller livet, om de göra
sig skyldiga till ett ögonblicks fumlighet — de ha
sannerligen varken tid eller hjärna till annat än att se upp.

Och så allt detta stoj och larm av snurrande hjul, susande
remmar och bullrande maskiner, av roterande och
klapprande maskindelar, som fylla en dylik arbetssal! Det är
svårt att höra något där — även om det vore visdomsord,
som flyga från den ene till den andre av dessa arbetare.
Härtill komma alla dessa partiklar, som sväva omkring i luften,
garnfjun, glasdamm, sågspån eller järnfilspån — de sluta
allt till munnen på den, som har sina lungor kära, även om
han icke som glassliparen måste arbeta med bindel för
munnen. Och slutligen värmen och oset! Hur skulle en eldare
eller glasblåsare kunna få någon tid eller tanke över, så länge
han skall stå där och svettas och blott kan svalka sig då och
då genom att pusta ut ett slag eller dricka en munfull! Nej,
det intellektuella livet gynnas varken av maskinerna eller
arbetsfördelningen, så länge arbetet pågår. Och det är endast
genom att förkorta arbetstiden, så att arbetarna ha ledigt på
eftermiddagen, som den intensiva driften kan befrämja
högre intressen.

Och det är onekligen en god befrielse. Ty äldre tiders
arbetstryck, det som ännu en Adam Smith kände, och som han
ville lindra genom att fördela arbetet, det tryckte så hårt,
emedan det spände över hela dagen, ja över större delen av
dygnet. De män, som uppfunno maskinerna — t. ex.
Arkwright spinn-, Jacquard väv-, Elias Howe symaskinen —
ha alla haft till syfte att icke blott skaffa sig egna fördelar
och för arbetet, utan även för de arbetande. Det veta vi i
fråga om Jacquard, vilken från barnsben måst utstå det
oerhörda slit, som en handväv förorsakade de arma
sidenvävarna i Lyon. Vi veta, hur Elias Howe ständigt drev fram
mot den definitiva konstruktionen av symaskinen av
medlidande med sin stackars hustrus fingrar, vilken måste sitta
och sy hela natten för att kunna skaffa bröd åt sin sjuke
man och sina barn.

Må man även en smula tänka på, vad en bondhustru fick
utstå på den tiden, då allt som behövdes, skulle göras
hemma, då kvinnorna icke blott skulle skura, koka och breda
smörgåsar, tvätta, stryka och mjölka i stallet, räfsa och
binda vid skörden, utan då det dessutom skulle både bakas,
bryggas, stöpas ljus och kokas tvål, och då slakten och allt vad
den för med sig var något helt annat än nu. Ja, då man själv
gjorde sina kläder och sitt linne ända från ullen på fårets
rygg och linet på fältet, då man kardade, häcklade och spann,
färgade, vävde, klippte och sydde, ända tills tyget satt på
kroppen eller breddes ut på bord och säng. Det är svårt att
förstå, att man kunde hinna med allt detta. Man vet
emellertid också, att det var folk, som steg upp med solen och
använde den långa ljusa sommardagen. I gengäld vilade de
ut ordentligt, när det var mörkt och vinter. Och därigenom
fingo de mera ut av livet än vi, som leva utan att taga
hänsyn till ljus och mörker.

Skillnaden mellan förr och nu är i främsta rummet den,
att man på den tiden var tvungen att själv producera sina
livsförnödenheter, medan vi numera endast behöva trycka
på en knapp för att få dem. Bara man rör ett finger, får
man varmt och ljust i rummet; och vattnet rinner, bara man
vrider på en kran. Resten av vad man behöver kan man ge
order om i telefonen, man kan därför bli sittande i sin stol
hela dagen, om man har lust — knappast ens tjänsteflickan
behöver sticka näsan utom dörren. Och detta är icke blott
en olikhet i maklighet, det är en skillnad i sättet att leva
överhuvudtaget, i fysiskt och psykiskt välbefinnande, ja tillika en
skillnad i sinnelag och hjärtelag.

*

Låt oss då återkalla i minnet detta strävsamma och
arbetsfyllda liv under svunna tider — kanske komma vi att längta
efter det, medan vi tänka på det, liksom det går med gamla
gummor i våra dagar, när man talar med dem om deras
ungdomsliv och sysselsättningar under barndomen.

Hemligheten med deras sätt att leva var, att deras
arbete var allsidigt. Det är visserligen sant, att dagen medförde
ett enformigt arbete för hustrur och tjänsteflickor, men
årstiderna åstadkommo likväl en ständig omväxling — vilket
ännu alltjämt är fallet på landsbygden. Det var emellertid
i vida högre grad förhållandet på den tiden, då det icke blott
var jordbruket, som bestämde arbetet, utan gårdens behov
medförde nya uppgifter, framför allt under hösten. Det
skulle finnas tillräckligt både till källare och kök, till kistor
och kläder vid jultiden. Och så snart julen var förbi, fick
man taga itu med nytt arbete. Kyrkans högtider och
sommarens fester avlöste varandra, tills hösten kom med sin
välsignade brådska och sina nöjen.

De svaga antydningar, som återstå av en dylik omväxling
i arbetet allt efter årstiderna och helgdagarna, kunna ge oss
ett litet begrepp om, till vilken glädje denna omväxling är
för människan. Vad den innebär, minnes man framför allt
från barndomen, om man bara hade så pass stor trädgård,
att man kunde plocka gråpäron och bära in frukten i en
klädkorg — eller om det syltades, och man skulle hjälpa till med
att pricka plommon till torkning eller plocka kärnor ur
körsbär. Och när det led mot jul: vad innebar det icke, när man
kom hem från skolan och luktade, att det artade sig till
julbak, och man kunde få hjälpa till både med degen och
kakorna och det andra, som julen för med sig? Alla händer,
som julklapparna sätta i gång, allt som plötsligt kunde göras
med nål och tråd, ja om det så blott var att klippa till
julgransprydnader!

Dylika dagar blir det genast ett annat liv i huset. Gamla
och unga, herrskap och tjänstefolk komma varandra
närmare. Det blir brådska och muntert liv. Enbart det att få
något annat att göra än det, man sysslar med varenda dag,
är tillräckligt för att sätta fart i sinnet. Och att behöva
varandras händer, både de fina och de grova — det för
mänskliga känslor med sig. För att icke tala om allt det roliga,
som följer med jul och fastlag, och som gör, att man är
tillsammans och roar sig av hjärtans lust — i stället för
bjudningar med uttråkade ansikten och stelt sätt.

*

Vi lära här känna våra egna mänskliga anlag, vår
medfödda lust att samlas i arbete och gamman, i sång och lek
med varandra; och då kunna vi förstå, vad det var, som
gladde de bortgångna släktena och med lätthet förde dem
genom deras arbetsfyllda liv.

Först och främst att kroppen får sin rätt, att arbetet
anlitar all styrkan i hela kroppen och alla dess lemmar och icke
blott sysselsätter det finger eller den arm, som ständigt skall
användas på samma sätt vid en maskin. Ty intet är så
tröttande, så förslöande som detta.

En tysk teolog, vilken tog plats som kroppsarbetare för att
sätta sig in i arbetarfrågan, försäkrar, att ingen
sysselsättning var så sträng, — fastän han var stark och van att
arbeta från barnsben, — som att stå med ena armen ständigt
utsträckt för att passa på en järnstång, vilken hela tiden skulle
hållas lodrät under arbetet. Och vilket elände är det icke, att
skördearbetarens rygg icke längre spännes av liens kraftiga
svängar, utan att han skall sitta på en klapprande
självbindare och i stället lägga hela sitt arbete i en enerverande
omtanke om maskinen! 

Månne man rätt betänker, vad som går förlorat genom all
denna ersättning av den naturliga människokraften —
vilken tillbakagång hos rasen, som sker för varje arbete, som
berövas händerna, för varje möda, som besparas kroppen?

Ett starkt intryck av, hur uppfostrande och förädlande ett
liv fyllt av fara och arbete är, får man, när man färdas
bland den hurtiga befolkningen på Färöarna. Dessa
människor, vilka redan som små pojkar tumla med åttamansbåten
med dess lätta åror och klara den bland vågor och grund i de
farliga strömvirvlarna; dessa människor, som icke kunna
gå hem utan att nödgas klättra över hala stenar eller längs
smala stigar eller taga sig fram genom dimma, som döljer
avgrunden vid deras fot; dessa män och kvinnor, som bära
sin torv eller sitt hö eller sin fisk eller sina paket i en
träkorg på ryggen fasthållen med ett band om pannan — vilken
hållning, vilken spänstighet, vilken hälsa hos dessa män,
vilken ungdomskraft och smidighet till och med hos de gamla,
vilken djärvhet i rörelserna och sorglöshet i fara, vare sig de
äro ute på havet eller hänga på fågelberget över avgrunden,
där de knappt finna något fäste för foten!

Tänk om de en gång bli för fina att samla ägg och dun
på fågelbergen! Och när nu motorbåten lärt dem att spara
på krafterna och att sköta oljekannan i stället för årorna,
kommer det att gå dem, som det gått med oss andra — och
hur har det icke gått med oss!

Redan det att kroppen icke längre användes för att bära
bördor! Man tänker bara på slitet och släpet vid ett dylikt
arbete, på magasinskarlen, som blivit sned i ryggen av att
bära vetesäckar; men man tänker icke på den hållning,
kvinnorna haft — överallt och alltid — genom att bära bördor
på huvudet, vilket våra mjölkpigor fortfarande gjorde med
största lätthet i gångna tider, medan de gingo och stickade,
pratade och sjöngo.

Det snabba omdöme, det praktiska sinne, vilket den, som
använder sin kropp och framför allt sina händer får med
på köpet, är ävenledes en av arbetets bästa gåvor och en av
människolivets oumbärligaste betingelser. Och då dessa
människor hålla sig friska under arbetet, beror det icke
minst på, att den allsidiga användningen av kroppen även
övar själsförmögenheterna allsidigt.

Men bara denna harmoni, att tankelivet så att säga alltid
försiggår hos dylika människor, under det att kroppen är i
verksamhet! Envar vet, hur livligt tankarna röra sig,
när man har något att uträtta med händerna, hur lätt
samtalet går, hur man får lust att vissla och sjunga, eller hur det,
man tyst tänker på, tar liv och form, medan halva
uppmärksamheten riktas på kniven eller hyveln, stickningen
eller spinnrocken.

Ja, den gamla, kära spinnrocken! Hur mycket har icke
gått förlorat med den! Hur mången gammal kvinna har
icke funnit tröst vid och samlat sina tankar om den, medan
den pratade med henne med sitt stilla snurrande, och
medan fötterna höllos varma genom att trampa den! Allt
detta småprat, som fanns i rummet, från spinnrocken, från det
puttrande teköket eller kaffekitteln, från brasan, som
sprakade i kakelugnen, från katten, som låg och spann, eller från
hunden, som låg och morrade så nätt — alla dessa små
förtroliga ljud, som än lugna, än liva sinnet, de äro nu borta,
de förekomma icke längre i vår elektriska och
centraluppvärmda tid! Allt detta gamla arbete hade något att säga
människan och människosinnet, som det väckte till liv, just
därför att det var naturligt för människolivet och naturligt
för den mänskliga organismen, som vill, att själen och
kroppen ständigt skola samarbeta.

*

Vi se också, att vart och ett av allmogens olika arbeten
haft sitt sinnelag så att säga, haft sina sedvänjor och sina
sånger och efterföljts av fest och gamman. Och allt detta
berodde i främsta rummet på, att nästan alla dessa arbeten
voro kollektivt lagda, man kunde icke utföra dem ensam,
andra måste hjälpa till. Samkvämet mellan alla
människorna i gården, ja ofta med alla grannarna eller med
främlingar satte fart och lust i det hela och förlänade arbetet dess
karaktär. Det fanns icke många specialutbildade på
landet i gångna tider, därför fick var och en förstå sig på litet
av varje. Och skulle något större arbete utföras, skedde
det med förenade krafter.

Skulle ett hus byggas, krävdes visserligen helst en
timmerman, men alla karlarna hjälpte honom med att forsla
fram timret och resa det, sedan han yxat till och
sammanfogat det. Och sedan fingo flickorna taga fatt, när leran
skulle smetas på korsvirket. Skulle tegel brännas, fick det
också ske ute på landet. De rika kunde taga sten från
gamla kloster och slottsruiner, men småfolket, som icke hade
lov att stjäla, var nödsakat att själv förfärdiga
tegelstenarna genom att först bygga en ugn för bränningen och sedan
vara hantlangare åt muraren, när han uppförde huset. Och
denna hjälp var vänhjälp, icke lejt eller avlönat arbete. Om
hantverkaren fick några skillingar, så var det också allt,
man hade råd att betala. De andra lönades på bättre sätt
— genom "resegillet", som hölls, så snart man rest korsvirket,
genom "klinegillet", som flickorna sannerligen behövde för
att få något roligt, sedan de stått och smetat den våta leran
på väggarna dag efter dag. Det skickades bud efter
spelmannen, det bjöds på kaffe och brännvinsflaskan gick laget
runt, och det blev dans och fest i huset, så länge man orkade
hålla sig vaken.

Men redan under själva arbetet var man glad och munter.
Gamla visor sjöngos, och man pratade om allt möjligt, men
dessutom fanns det vissa bestämda ramsor och vers, som
hörde till varje särskilt arbete, och som alltid roade, när de
sades på rätt ställe. Skulle man karda ull, skickades bud
efter flickorna i grannskapet, och alla samlades vid arbetet
i storstugan eller stallet. Man visste, att när karlarna
kommo hem från fältet, skulle de skämta med flickorna under
kardningen. Men man var också beredd att taga emot dem
med en spann vatten över huvudet eller en tott blånor i
ögonen — och det blev skratt och skrik bland flickorna, om
skämtet lyckades.

I Danmark har Feilberg skildrat allt detta i sin präktiga
bok "Dansk Bondeliv". Han berättar om alla dessa gillen
och om allt det liv och all den gamman, som de gåvo åt
sinnet.

Han lockar en Samsögumma att berätta om "klinegillet"
på hennes flicktid, och det gör gott att höra, vad en sådan
gammal kvinna har att förtälja:

"Först, ser ni, skulle korsvirket resas. När det skett,
blevo alla byns pojkar och flickor — om det var ett stort hus,
även en pojke och en flicka från släkt och vänner i de
närmaste byarna — parvis inbjudna till 'klinegille'. Leran
måste ju vara framforslad. Den kördes med häst och vagn
fram till gården föregående dag av de inbjudna männen.

Den blev ältad och gjord i ordning. Vi skulle vara färdiga
till middag, vi fingo därför börja tidigt. Vi samlades i den
ljusa sommarnatten vid midnatt. Pojkarna buro leran till
oss på bårar, och vi intogo våra platser, vi stodo två och två
mitt emot varandra — en innanför och en utanför väggen.
Men ni kan tro, det var ett tungt arbete, och man blev öm
i händerna. Det skämtades naturligtvis mycket, när så
många unga voro samlade. Vi klatschade till pojkarna med lera,
och de gjorde på samma vis med oss. Det skrattade man åt
— och det förkortade tiden. Om morgonen fingo vi
frukost, och i allmänhet hunno vi bli färdiga med vårt arbete
till middag. Då fingo vi bovetegröt med fårmjölk och salt
fisk — det hörde till. När vi sedan tvättat oss ordentligt
och gjort oss fina, ställde vi upp oss på rad ute på vägen.
Var och en av pojkarna höll i ena änden av en röd näsduk,
och i den andra höll en eller två flickor, om det fanns många
av dem. Musiken — vi ville gärna ha trumma också —
gick i spetsen, och så begåvo vi oss upp på en av kullarna i
närheten. Där 'dansade vi på kullen', och sedan vi tagit
oss en svängom där uppe, gingo vi ned igen och drogo med
musik och sång in i byn, där vi gingo från gård till gård och
dansade in på logen. Vi fingo komma in i stugan, där
musiken spelade upp till dans, och på det sättet gick det genom
hela byn, och vi slutade alltid i den gård, där vi smetat upp
leran. Där fingo vi kvällsmat och dansade sedan, tills det
blev ljust." — Medan gumman berättade, greps hon allt
mera av minnet om dansen i den ljusa sommarkvällen.
Hennes kinder blevo röda, hennes ögon strålade, och hon
utbrast till sist: "Ja, det var på den tiden; det var, när man
var ung och oförståndig!" (Feilberg, Dansk Bondeliv, 3:e
uppl., sid. 34—35.)

Vem i våra dagar skulle väl kunna berätta om sitt arbete
på detta sätt, och vem minnes det med en sådan glädje?

Och linet! Har icke dess liv och öde varit tillräckligt
spännande för att bli en hel saga i H. C. Andersens händer!
Bara att berätta, vad som skett från det ögonblick, då de
sidenblå blommorna utveckla sin prakt på fältet, och stjälkarna
falla för kniven, genom skäktning och häckling och vad det
nu allt heter, tills linet kommer på tenen och garnet i väven!
Och denna saga upplevde ständigt alla de, som odlade sitt
lin och slutligen spunno och vävde det. Häcklingen gick med
liv och lust under flickornas händer, och efter skäktningen
blev det gille — ja, vem känner ens till namnet alla de gillen,
som firades förr i världen!

När människolivet en gång skall läggas om —-och det kan
det ju behöva — borde vi se till att åter få det inrättat på
sådant sätt, att människorna känna glädje under sitt arbete och
i anslutning till det, och att deras samvaro utgöres av
arbetets endräkt och den gamman, som fullt naturligt tar sig
uttryck, när arbetets möda är förbi.

På det sättet var det förr i världen. Nu äro arbete och
nöje tvenne vitt skilda ting. Man skyndar från arbetet för
att komma ut och ha roligt, och man cyklar långa vägar från
hus och hem till restaurangen, utvärdshuset, cirkus eller
biograf eller vilka andra förströelser det nu kan finnas i en by
eller en stad. Alltsammans kostar pengar, alltsammans tar
på krafterna och driver människan så långt bort, att hon icke
vet, hur hon skall finna hem igen. Det är tur och i hög grad
nödvändigt, att det även kommit andliga förströelser till —
att det numera finns föredrag och uppläsningar, politiska
möten och diskussioner. Men alltsammans drar likväl
människorna från deras hem och lär dem att söka deras nöjen,
rekreation och uppbyggelse utanför deras dagliga gärning
och utanför samlivet med deras närmaste.

*

Det finns många av de sedvänjor, som satte fart och liv i
arbetet, som icke längre /kunna äga bestånd, sedan
vidskepelsen försvunnit och tekniken utvecklat sig.

Nu får man utmärkt jäst, och bakning och framför allt
bryggning äro icke längre en sådan nyckfull sak, som de
voro på den tiden, då jästen var mindre god. Dessa nycker
kunde endast tolkas som ingrepp av osynliga makter eller
åtminstone som något, som icke stod "rätt" till, och dem
fick man skydda sig mot genom de gamla regler, som gått i
arv till den kristna tiden från den gamla hedniska. Varför
skulle man annars vara så tyst, när man gjorde sitt brygghus
i ordning? Varför skulle man se till, att både fönstren och
dörren voro stängda? Varför fick ingen främling komma
in eller tala till en under arbetet ? Ja, varför skulle flickan
stoppa en levande mus i en flaska och gräva ned den under
en sten i brygghuset för att därigenom vara säker om en
god brygd?

Månne icke emedan onda andar skola stängas ute och icke
lockas genom något av det, som man företager sig? Månne
icke därför att främlingar ha "onda ögon"? Och den
stackars musen, är den annat än det levande offer, som man även
under hednatiden bragte de underjordiska vättarna, när ett
hus eller en bro skulle byggas, eller man skulle taga itu med
något annat viktigt eller riskabelt arbete? Och vad
innebära de många korstecken, som ständigt göras under
arbetet, korset över mjölken, korssnittet i smöret och brödet
eller korsmärkena i locket på smörbyttan? De se
visserligen mycket kristna ut, men äro likväl säkerligen av
hedniskt ursprung — på två av de lock, som finnas på Skansen,
och som äro mycket gamla, står ännu en hammare i stället
för ett kors. Denna hammare för oss tillbaka till
hedendomen, till tecken och märken, som voro nödvändiga för att
driva bort de demoner, som husera överallt. Allt som går på
tok, till och med i de husliga göromålen, allt som går sönder
eller misslyckas — det få de skuld för. Och eftersom man
är övertygad om, att det är de, som vålla förtreten, gör man
klokast i att undanskaffa dem, innan man tar itu med arbetet.

Det var det, Grimm och Mannhardt visste: att det finns
en mörk bakgrund för allmogens färgrika liv. Ej ens de
muntra skördesedvänjorna kunna vi förstå på annat sätt.
Hur mången gammal bonde minns icke ännu den fasa, han
som pojke eller vuxen hyste för att bli den, som högg den
sista skåran vid mejningens slut? Manne han vet — vilket
Mannhardt upplyst oss om — att den spartanske gosse, som
fick denna lott, måste rusa åstad från fältet, förföljd av de
andra, som kastade spjut och knivar efter honom? Under
århundraden fortlever föreställningen om, att det är något
alldeles särskilt med den sista kärven, att den skall
behandlas med vördnad, smyckas och tagas med vid skördefesten,
att man skall dansa kring den och ge den en sup och sirap,
att man skall baka julbröd av kärnorna i den, och att
resterna av brödet skola söndersmulas och blandas med utsädet,
om man vill ha en god skörd följande år — alltsammans
sedvänjor, som leva kvar, därför att de unga tycka, att de
äro roliga, därför att de gamla vörda dem, och därför att
personer, som veta något mera än andra, ha en känsla av,
att det ligger en hemlig makt under dem.

Vi veta, att denna makt är demonisk, att det är fältets
underjordiska ägare eller snarare ägarinna, som man vill göra
sig bevågen. Henne tillhöra fältet och dess gröda, och den,
som tar det sista från henne, drabbas av hennes vrede och
förbannelse. Han borde egentligen dödas, om det vore
verklig hedendom. Nu jagas han endast bort med vrede och
kallas tiggare. Han får vid skördefesten icke sitta
tillsammans med de andra — han kan sitta på tröskeln och äta ur
en träskål. Och när man tar hem kärven och krusar för den,
ligger bakom denna åtgärd tanken om ett väsen, som finns,
och som man bör vara god vän med — och som skall ha sig
en svängom liksom de andra flickorna och en sup liksom
karlarna. Och därför finns det också i kärnorna i denna
kärve en särskild trolldomskraft, som verkar på de
människor, vilka äta av julbrödet, som bakas av dess mjöl, eller
som förlänar kraft åt utsädet. Det är kraften från fältet,
som, om allt går väl, skall föras tillbaka till fältet igen.

Det är ju en förhållandevis oskyldig demon, denna fältets
och grödans gudinna. Likväl måste hon efter hand
försvinna för stallgödsel och märgel och thomasslagg och
annat, som är nyttigare för jorden än julbrödet. Det går icke i
längden — sedvänjorna försvinna, när den sista resten av
det, som alstrat dem, har försvunnit.

Och likaledes försvinna de andra demonerna där ute, som
vållat så många olyckor: näcken, som ropar på gossar och
flickor, och som måste ha en människa en gång om året;
bäckahästen, som man hör fara förbi ute på vägen, när han
skall in i byn och hämta själar; eller kyrkogrimmen, som man
icke kan se beta på kyrkogården utan att veta, att det
betyder död — och alla de mörkrets makter, som färdas där ute
och bullra på vindar, slå med dörrar och höras i farstun, och
som alltid skrämma en — men som slå en med fasa, ja med
vanvett, när det går mera vilt till.



SAGORNAS VANDRINGAR

DÅ de sagor, som Grimm och andra samlade, började
bli allt talrikare, och då man gav sig i lag med att
granska dem, var det första, som överraskade, den
överväldigande mångfald därav, som människosläktet varit i stånd
att frambringa. Överväldigande som blommornas rikedom
i mark och skog och trädgård — och alldeles som
blommorna yppigt förekommande i trädgården och på de odlade
fälten, sparsamma och fattiga på heden och i öde avkrokar. Men
ingen hed är så kal och ingen avkrok så öde, att den icke
har sina blommor; ingen människostam så fattig och lågt
stående, att den icke har sin fantasi och förmåga att
berätta. Människosläktet är sagoförtäljande och sagolystet —
det var det första säkra resultat, som man kom till.

När man nu går vida längre i efterforskandet, än man
kunde på bröderna Grimms tid, när man nu ständigt och jämt
drar allt lägre stående folk in i undersökningarna — icke
blott skrivna sagor hos längre bort boende folkslag, utan
också allt, som upptecknas efter muntliga berättelser hos
kalmucker, kirgiser, samojeder och eskimåer samt hos
tropiska folkslag, till och med hos dem, där man finner den
lägsta möjliga kultur i fråga om redskap och kläder och andra
förnödenheter — då visar det sig, att även de lägst stående
ha sina sagor, naiva avspeglingar av ett primitivt själsliv,
men likväl berättelser, som de ständigt lyssna till, och som
kanske glädja dem lika högt, som Shakespeare och Goethe
glädja oss.

För alla dessa människor, som icke kunna läsa, är
sången och berättandet, men mest det sistnämnda, en andlig
eggelse, det, som ger dem den näring, som en människosjäl
måste ha, det, som försätter dem i den inre svängning och
spänning, som nog även själva nervlivet behöver. Och
dessa sagor berättar man ideligen under dagens och framför
allt kvällens långa timmar, då dessa människor ligga och

vila sig och ingenting ha att göra. Det mesta av det dagliga
arbetet låter man hos dessa folkslag kvinnorna uträtta. Och
männen, som överhuvudtaget icke sysselsätta sig med
annat än jakt och krig o. dyl., ha många och långa timmar,
då de ligga och lata sig, och andra, som måste utfyllas med
prat och annan underhållning.

Där ligga de nu nere på Madagaskar i en stor hydda, som
hyser hela familjen — och den kan vara stor, ty det finns
många hustrur, barn och slavar. Elden, som de värmt sig
vid, slocknar efter hand, och mörkret sänker sig över dem.
Men ännu sova de icke. Hela tiden höres en snörvlande röst,
som berättar historier, berättar något, som de så ofta hört,
men som de likväl icke hört nog av. Så småningom tystnar
även denna röst, och sömnen faller över dem allesammans.
Men plötsligt rusa hundarna upp och störta skällande ut ur
hyddan. En leopard har närmat sig fårhjorden. Männen
gripa snabbt sina vapen och springa ut för att döda fienden.
Då de återvända, ha alla blivit klarvakna igen. Man rör om
i elden, och den brinner snart åter klart. De sätta sig kring
den och börja på nytt med sagorna, tills dessa åter vyssja
dem i sömn.

Och är det annorlunda i den jylländska "stickningsstugan",
där man samlades för att sticka strumpor ? Ett garnnystan i
taket, från vilket alla taga tråden till stickningen; en
torrvedssticka på en käpp, som kastar ett sparsamt, fladdrande
ljus i det halvmörka rummet; och så omväxlande historier
och skämt och sång, muntert och allvarligt om vartannat, allt
efter var och ens förmåga. Välsedd är härvidlag den, som
kan många visor eller många historier, ja även den, som har
goda ordstäv på sina läppar, och som kan ge de andra en
gåta att fundera på med detsamma.

En journalist, som reste i Spanien, blev högeligen förvånad
över människorna i detta land. Han bodde i ett mycket stort
hus, som var fullt av små familjer, vilka om kvällarna sutto
på sina öppna loggior eller ute på den gemensamma gården.
Och det, som förvånade honom, var, att dessa människor ej
ens på den tiden, då Spanien låg i krig med Förenta Staterna,
så pass mycket intresserade sig för situationen, att de togo en
tidning i handen — en synnerligen kränkande iakttagelse för
en rättrogen tidningsman. Han fick så småningom
förklaring på gåtan: de hade sina giltiga skäl, ty de kunde icke läsa.
När vi komma en god bit söder om Alperna och djupt in i
katolicismen, träffa vi nämligen människor, som icke kunna
läsa, eller som i alla händelser lärt denna konst så
illa, att de för länge sedan glömt den. Skola dessa
människor ha något för själ och tanke, måste det ske via det
muntliga ordet: det, som de höra i kyrkan, det, som de uppfånga i
gathörnen, och det som de höra om kvällarna, då de samlas
i vardagsrummet för att höra farmor berätta; eller också
flockas de måhända utanför huset kring en grannkvinna, som
är skicklig i konsten att berätta eller kanske om en
kringvandrande sagoförtäljare.

Den sicilianske läkaren Guiseppe Pitré, som samlat sin
fäderneös sägner, hade ej svårt för att få tag i de flesta av dem.
Det var hans barnjungfru, en vacker och livlig flicka, som
skötte honom under många år, som kunde dem allesammans,
och han mindes dem från hennes mun. När hon senare gifte
sig, blev hon berömd i hela trakten för sin förmåga att
berätta sagor. Alla samlades kring henne, stora och små. Hon
hade icke blott en oändlig skatt av sagor att ösa ur, utan hon
kunde dessutom berätta dem så livfullt, att sagan blev ett
drama, som utspelades inför deras ögon. Hon grät med de
sorgsna och skrattade med de glada, hon viskade fram allt
hemskt och fasansfullt, deklamerade hänryckt eller sjöng och
trallade allt efter berättelsens krav. Det är dessa människors
estetik, den diktning de njuta av, de föredrag de höra, det
drama de se. Till sist blev hon så berömd, att hon fick
draga från by till by och blev professionell sagoförtäljerska.

Och dylika kringvandrande sagoberättare har det alltid
funnits likaväl som kringvandrande skalder och sångare.
Men blott sällan har sagoförtäljandet utgjort ett egentligt
yrke. Det var mest män, vilkas yrke förde dem från den ena
platsen till den andra —där de fingo höra mycket — som
förklarligt nog också kommo att berätta vad de hört.
Skräddaren t. ex., som gick från gård till gård, och som stannade en
veckas tid för att sy familjens kläder, fick veta en hel del,
och han kunde också berätta. Den danske sagosamlaren
Feilberg har skildrat honom, där han sitter på bordet och syr
sina långa styng, medan barnen stå och gapa omkring honom
och betrakta hans underliga förehavande. Han börjar
prata med dem, och i pratet kommer sagan med. Han vet ju
så väl, att det är sagor, de vilja höra honom berätta. Och
när han efter kvällsvarden sitter tillsammans med gårdens
folk eller kanske med husbonden, måste han fram med, vad
han har på lager — för dem liksom för barnen. Ja, det
fanns fasta, vedertagna bruk, som föregingo
sagoförtäljandet — som när i England gårdfarihandlaren kom till gården
och först hade frestat kvinnorna att köpa ur kramlådan och
sedan sattes till bords med husbond- och tjänstefolk. När
supen tagits och en bit mat inmundigats, började husfadern
berätta en historia eller två, och detta innebar en hövlig
anmodan till gästen att låta höra, vad han hade att berätta. På
detta sätt gjorde man med alla vägfarande män, som man
bänkade hos sig.

På alldeles samma vis försiggår samtalet i orientens
karavanserajer. Även där är ju icke läsning folks starka sida,
fastän islam och koranen gjort vad de kunnat för att få folk
att läsa. När dessa köpmän, som kommit till marknad eller
till mässa i staden, samlas om kvällen, sedan basarerna
stängts, och när de ätit och hunnit till den punkt, då andra
gripa en tidning eller en bok, glider strömmen av sagor
genom gästernas krets. Då måste de överbjuda varandra med
historier liksom skepparna i kajutan eller jägarna vid
Hubertusbordet i tyska knejper. Dessa personer från olika
trakter, kanske från olika länder, farande folk som färdas
bland många slags människor, ha tillräckligt att berätta,
upplevelser och nyheter, sagor och sägner.

Under hednatiden gick det till på alldeles samma sätt som
nu. Och i hednaländerna, där det alltjämt förekommer, har
man en outtömlig skatt att ösa ur i mytologien, vilken har
reda på allt, vad gudar och djävlar gjort vid alla möjliga
tillfällen. Men dessa myter berättas och berättas, tills man
glömmer, att det är gudar och djävlar, de handla om, och att det en
gång i tiden kanske var en högre mening i dem. Bara man
har berättelsen, och bara den är rolig eller allra helst
spännande, är den bra och uppskattas efter förtjänst.

De buddhistiska munkarna kände sitt folk och visste, vad
det helst ville höra. Därför ha de rest omkring och
berättat, ständigt om Buddha, om vad han gjort och upplevat och
sagt i de tusentals situationer, som hans otaliga
tillvarelseformer, än som människa och än som djur, försatt honom i.
Men alltid fanns det ett allvarsord på slutet. Även om det
är en djurfabel av den lustigaste beskaffenhet, måste den
likväl på fabelns sätt sluta med moral. På så vis kunde
buddhisterna draga alla världens sagor in i sina berättelser.
Allt, vad de hörde på sina resor, kunde de använda, bara det
kunde inpassas i Buddhas moral, och bara man kunde sätta
till en liten belöning eller ett litet straff, som man genom
förtjänst eller förseelse ådragit sig för nästa tillvaro.

Här se vi en sida av sagan, som särskilt tydligt framträder
under hedendomens blomstringstider: berättelsen skall icke
blott vara underhållande, utan också lärorik. Sagan har
formats för att draga fram en livstanke eller ge en förmaning

—  eller den användes åtminstone härtill. Det ser man
tydligt av inledningen till den indiska sagosamlingen
Panjatantra, som vill berätta, hur denna samling kom till.

Det var en gång en kung — heter det i inledningen — som
hade flera söner. Men herrar prinsar voro icke hågade att
lära sig något, och den ene brahmanen efter den andre hade
förgäves försökt sig på dem med grammatik och matematik,
moral och filosofi och vad man eljest ville de skulle lära.
Allt var emellertid lönlöst. Och den gode kungen
förtvivlade om sina söner, som icke kunde bibringas några
kunskaper, och som därför icke heller kunde lära de seder och bruk,
den moral och det uppträdande, som anstå prinsar. Då kom en
dag en brahman förbi, och då han hörde talas om prinsarna,
bad han kungen om lov att få försöka med dem. Han blev
deras lärare, och om kvällen, då det blev svalt i luften, tog
han dem upp på taket och började berätta historier för dem
— just de sagor, som äro samlade i denna bok. Och då
prinsarna hört dem. och lagt dem på hjärtat, fann kungen till sin
förvåning, att de voro vakna, belevade, intresserade och
kunskapstörstande, då de förut endast varit slöa och likgiltiga.

Denna lilla historia har kanske ett särskilt ärende till
pedagogerna. Men oss alla lär den, vad sagorna använts till,
och vilket värde man tilldelat dem för människolivet. Och
alldeles främmande är det ju icke för oss, att sagan användes
för att lära och uppfostra. Djurfabeln har ju länge använts
i detta syfte — även under den rationalistiska tiden, ja till
och med Lessing diktade djurfabler med moral i slutet. Och
då romantiken fick inpass i skolan, gjorde den hastigt
sagoberättandet till ett led i skolarbetet — om också icke just för
moralens skull.

*

Dessa blommor ha således icke blott skjutit upp ur jorden
på måfå; många ha odlats i trädgårdar och noggrant ansats
efter tidigare mönster. Men mångfalden blir härigenom blott
ännu större, och bakom den konstruerade sedelärande
berättelsen ligger dock alltid något, som hämtats från den vilda
naturen. Det blev tillräckligt att göra med att beundra
blomstermyllret för dem, som samlade det, tillräckligt för att
häpna över människornas oändliga fantasi.

Men samtidigt med, att man förvånades över mångfalden,
var det en annan sak, som väckte än större förundran. Efter
hand som man närmare betraktade dessa berättelser,
upptäckte man, att de trots sin brokighet likväl ägde gemensamma
drag. Det fanns vissa tankar, som ständigt återkommo, vissa
ämnen, som ånyo döko upp, vissa påfallande likheter mellan
sagorna från de mest skilda trakter av jorden. Dessa "tre
bröder", av vilka den yngste är den svagaste eller den
dummaste — och likväl är det han, som får prinsessan! Eller
samma tanke på spinnsidan: de tre systrarna, där det är
Askungen, som blir prinsens brud! Just Askungen går igen
överallt, antingen hon är vit eller svart, röd eller gul i
skinnet, när hon blir av med askan. Dessa styvmödrar, som
misshandla sina styvbarn; dessa båda bröder, vilka äro så
olika, men som likväl var och en på sitt sätt hemföra segern —
eller kanske det bara är den yngste, som gör det. Denna
saga om vargen och räven, där det svagare djuret klarar sig
genom sin slughet, då det stora och starka djuret icke kan
det, den finns också överallt — och finnas icke vargar och
rävar, handlar berättelsen om tigrar och schakaler eller om
andra djur. Var man än söker, träffar man på något
bekant. 
Med anda ord: det går med sagorna som med blommorna
— när man tillräckligt länge betraktat myllret, blir det efter
hand icke så förvillande. De många olika formerna samla
sig till grupper och familjer; man igenkänner den enkla
grundformen i de många variationerna och lär att inordna
sagorna under de huvudämnen, de älsklingstankar, som
ständigt återkomma.

Bröderna Grimm lade märke till denna likhet mellan
sagorna, och de nöjde sig icke med att iakttaga den, utan som
verkliga vetenskapsmän ville de också komma till klarhet
över den. Och de tolkade saken så — vilket kan vara
antagligt nog — att när den mänskliga fantasien börjar arbeta,
kommer den, tills ett visst kulturstadium nåtts, där en
självständig reflexion gör sig gällande, fullt naturligt på samma
tankar och utformar dem i det närmaste på samma sätt. Från
den primitiva industrien med dess vapen och lerkrukor och
flätade arbeten känner man ju, i vilken grad dessa föremål
i regeln antaga samma form, ja, till och med samma
dekorativa motiv hos vitt skilda, sinsemellan långt från varandra
boende folkslag. Då negrerna i Afrika och människorna vid
Östersjöns kuster förse en lerkruka med näsa, ögon och öron,
kunna de ju icke ha lärt det av varandra. Och då svarta,
gula och vita barn allesammans leka tagfatt och "spela
pinne", är det väl också något, som de själva hitta på. Går
fantasien åt samma håll på dessa områden, varför icke också då
på andra ? Överensstämmelsen i den mänskliga naturen blev
bröderna Grimms förklaring på likheten mellan sagorna.
Även Lazare Sainéan, den rumänske sagoforskaren, har fäst
uppmärksamheten på, att dessa analogier, som slå en vid
ett första betraktande, ingalunda äro specifika för sagorna.
Vi träffa dem överallt, där människofantasien har ett ord
med i laget: i sånger, gåtor och ordstäv, i seder och bruk och
i skrock.

James Darmesteter har gjort följande iakttagelse i fråga
om Rollands "Faune populaire de la France": "Det intryck,
man får vid läsningen av denna bok, är, att allt, som finns
i fransk folklore, även förekommer hos alla andra folk. Man
kan icke tala om en särskild fransk, tysk eller italiensk
folklore, utan blott om en europeisk eller kanske en universell.
Och ett drag av vidskepelse eller en sägen, som ligger
undangömd i en avkrok av en fransk provins, berättas plötsligt
för oss av någon resande med liknande eller alldeles samma
uttryck och vändningar från ett folk i Afrika eller
Australien."

Låt oss höra ett exempel härpå!

Alla känna den gåta, som sfinxen gav thebanerna, och som
löstes av Ödipos. Vad är det för ett djur, som bara har en röst,
som till en början går på fyra ben, sedan på två och till sist
på tre? Reinhold Köhler har funnit samma gåta icke blott
hos nutida greker och spanjorer, utan också hos finnar,
buruter, armenier, ja spårat den ända till Fidjiöarna. Att den
skulle ha spritts genom muntlig eller boklig tradition är
uteslutet. Man är hänvisad till en förmodan om likhet i
människoandens sätt att producera.

Även i det populära bildvalet se vi samma förlopp. De
mest djärva uttryck återfinnas hos sinsemellan fullständigt
skilda folk. Vad har pupillen i ögat ("ögonsten") att göra
med en liten flicka? Och likväl tjäna dessa ord till att
beteckna varandra i vitt skilda språk: hebreiska bath ayin,
grekiska kore, latin pupilla, spanska la mina de los ojos,
turko-tatariska bebek o. s. v.

Gå vi nu ut från detta faktum, möta vi först en del
formella likheter mellan sagorna.

Det finns stereotypa former, som återkomma vid alla
möjliga tillfällen, och som ständigt ikläda sig samma språkliga
uttryck, oavsett från vilket folk sagan härstammar.

När hjälten träffar vissa starka karlar och sällar sig till
dem för att uträtta sitt ärende, börjar han, så snart han ser
dem, med att beundra styrkan hos var och en: "Broder, vad
du är stark", och den tilltalade svarar: "Den, som är stark,
det är..." o. s. v. Samma repliker, samma uttryck
återfinnas i alla sagor av denna typ, de må vara europeiska,
asiatiska eller härröra från andra håll.

I en annan sagogrupp — om den sköna med det gyllene
håret — rider hjälten ut på en förtrollad häst och får syn på
en guldgul hårtott eller fjäder på marken. "Skall jag ta upp
den ?" frågar han hästen. 'Tar du upp den, kommer du att
ångra det; tar du inte upp den, kommer du också att ångra
det." Ynglingen tar upp hårtotten eller fjädern trots hästens
varning. Samma tvetydiga råd förekommer i rumänska,
serbiska, albanska, nygrekiska, bretagnska, kaukasiska och
persiska sagor.

Hjälten, som dödats med svek, men som åter väckts till
liv, vaknar alltid upp med orden: "Vad jag har sovit
djupt!" — "Du skulle ha sovit ännu längre, om jag inte varit
här", svarar då den, som återskänkt honom livet. Samma
yttrande återfinnes i rumänska, nygrekiska, tyska, sicilianska, 
ryska, polska, lithauiska, finska, mordvinska,
avaro-kaukasiska, tartariska, indiska och syriska sagor.

Överallt träffa vi människoätaren, som vädrar med sin
fina näsa och säger: "Jag luktar människokött". De små
varianter, som förekomma, äro senare tillägg: "Jag luktar
kristet kött" eller: "Jag luktar rysskött", som den ryske Baba
Yaga säger.Lazare Sainéan, Om Eventyr. Övers. av Edv. Lehmann. Dania X.
107—-109. 

*

Man har på senare tid tillagt en förklaring, som går åt
samma håll. Man har lagt märke till, att sagostoffet icke
blott är fria fantasier, utan att det på många punkter
bottnar i verkligheten. När man alltid har så mycket att säga
om den elaka styvmodern, så beror det väl på, att det
funnits stygga styvmödrar. Och till och med den lycka, som
tillfaller den yngste brodern, har man sökt en förklaring på
i det praktiska förhållande, som var ganska utbrett i äldre
samhällen, nämligen att den yngste har arvsrätt — "das
Jüngstenrecht", som tyskarna säga — ett förhållande, vilket
rått t. ex. på Bornholm ända fram till våra dagar. Man har
då tänkt sig, att det företräde, som sed och bruk tilldelar den
yngste, även avspeglar sig i hans sagoöden.

Detta torde emellertid knappast vara den rätta förklaringen. 
Ty dels förklaras härigenom icke den yngsta systerns
öde, så framt det icke skulle vara en härledning eller
efterbildning av brödernas öde, dels är det ju icke alls sagans
vana att helt enkel avspegla, vad som sker. Den har snarare
lust att motsäga det, att ställa saker och ting på huvudet. Och
det är mera i sagans anda att sluta sig till, att den yngste 
ständigt föredrages, därför att han varit åsidosatt av livet.
Skulle sagan förbarma sig över någon, där "das Jüngstenrecht" 
råder, borde det snarast vara över den äldste brodern,
vilken väl ofta fick stå tomhänt.

*

Överensstämmelsen i sagorna kan således i somliga fall till
sist återföras till en likhet i människornas seder, och dessa
seder kunna ju ha sin grund i naturliga förhållanden, som
överallt återfinnas.

Men härigenom är likheten icke förklarad. Det finns en
del lösryckta drag i vitt skilda sagor, vilka likna varandra så
mycket, att det är svårt att förstå, hur de skulle kunna
uppkomma uteslutande på inre väg. Det finns dunkla ställen i
sagor, som tyda på ett missförstånd av något, som man hört
från avlägset håll. Det finns vissa bestämda erinringar om
redskap, bruk, djurarter, gudar eller namn, som tydligt ange,
att den saga, som berättas i väster, måste ha kommit från
öster. Och slutligen finns det litterära minnesmärken, vilka
visa oss den väg, som de vandrat. Dessa omständigheter kommo 
sagoforskaren Benfey, en professor i Göttingen, som var
något yngre än bröderna Grimm, att uppställa en motsatt
teori, nämligen att om sagor likna varandra, beror det helt
enkelt på, att det är samma saga man stöter på, blott i ett
annat land, dit den vandrat, och på en annan tid, då den antagit
andra former.

Benfey söker påvisa de vägar, längs vilka sagorna vandrat,
och han menade, att spridning och utbyte av sagor hade ägt
rum redan under människosläktets äldsta tider. Det är även
helt naturligt, ty under dessa äldsta tider ha folken icke levat
så skilda från varandra, som man ofta är benägen att tro.

Det är icke den moderna tiden, som uppfunnit
kommunikationerna. Samfärdseln var livlig hos de äldsta tiders
folk, som vi äga kännedom om, liksom den alltjämt är hos
många av de folkslag, som vi ännu måste kalla primitiva. Se
på Söderhavsöarnas människor, hur lätt de segla från ö till
ö, och hur långt ute de varit! Det är de, som befolkat
Madagaskar; de ha även varit vid andra ställen på Afrikas östra
kust, och de ha med säkerhet ofta färdats bland Sundaöarna,
ja ända till Indien, och möjligen ha de varit så långt borta 
som på Amerikas västra kust. Se på de indiska stammarna,
hur de ströva omkring bland varandra! Och tänk på, vilken
samfärdsel krigståg, utvandringar och folkvandringar
resulterat i under tider, då folk icke voro rädda för att begagna
sina fötter, då de på sina starka ben och med få
tillhörigheter kunde ströva omkring från den ena trakten till den andra,
ja kanske rent av voro hänvisade till detta kringströvande
liv på grund av de knappa levnadsförhållandena! Tänk på
våra vikingafäder, hur långt de foro, eller på
folkvandringarnas tid här i Europa! De asiatiska horderna ha strövat
härs och tvärs över hela den del av jordklotet, som nu kallas
Asien och Europa. Mongoliska ryttarefolk ha översvämmat
Kina, liksom de senare översvämmade Europa.

Och även under lugna förhållanden ha ju karavanerna gått
härs och tvärs från städer djupt inne i Asien ända ned
mot Indien och Egypten. Man har funnit gamla, för länge
sedan slopade handelsvägar i Centralasien, vilka kanske en
gång i tiden utgjort kommunikationsleder mellan det
allsmäktiga handelscentrum Babylon och dess avlägsna förbindelser.
Persernas landsvägar, vilka Darius anlade överallt i riket,
voro berömda. Den brevpost, som han skickade från Susa,
fördes på hästrygg till Efesus på tre å fyra dygn, en hastighet,
som först nåtts — och det för övrigt icke alltid — av de
moderna expresstågen. Ty från Susa till Efesus är det lika
långt som från Stockholm till Messina! Nej, det är visst icke
vi, som uppfunnit kommunikationerna, och d:r Stephan, den
store tyske skaparen av det moderna postväsendet, har
förklarat, att det är först nu, som vi kommit i jämnhöjd med
romarrikets postala förhållanden.

Under dylika förhållanden kan ett utbyte av andliga
ägodelar mycket lätt ske. Vad som berättats i karavanserajerna
i Indien bland indiska, arabiska, grekiska och persiska
köpmän, berättades snart nog även i Bokhara och Alexandria.
Och från Bokhara gick det vidare till Kina, medan det från
Alexandria, allt eftersom spridningen fortsattes, kom till
Spanien och Gallien och därifrån till Irland. Och om nu ett
kloster på denna ö plundras av norska vikingar, sprides sagan
vidare till Norge och Island, därifrån med vikingatågen till
Bjarmaland eller Gårdarike — alltså över Ryssland åter
hem till de platser, varifrån den kom.

På detta sätt står möjligheten öppen för sagornas
världsvandringar och världsomseglingar. Askungen har troligen
farit runt jorden århundraden före James Cook.

Men vi äro icke hänvisade till möjligheter enbart. Det
finns även säkra spår, som vi kunna följa. Dem finna vi
när vi kunna gå den litterära vägen. För mycket länge sedan,
i den allra äldsta litteraturen, upptecknades sagorna om också
icke alltid i sin omedelbara form så likväl i andra former
som myter, som hjältesägner och dikter. Och följa vi dessa,
stöta vi snart på den ström, som för motiven från land till
land, från släkte till släkte. Liksom vi i alla tyska och
franska fabelböcker finna återgivanden och ändringar av den
grekiske Esops fabler, finna vi i dessa själva en upprepning
och omarbetning av ännu äldre föreställningar, vilka tydligen
komma österifrån, och vi föras med varje steg, som vi
nödgas gå, allt närmare Indien.

Benfey, som kände och älskade Indiens litteratur, ansåg, att
man kunde stanna här och betrakta Indien som sagornas
egentliga hemland. Det kan man också säga, så till vida
som vi otvivelaktigt äga de äldsta upptecknade sagorna i den
indiska litteraturen. Men det betyder ju icke annat, än att
den indiska litteraturen är äldre än det mesta vi äga. Det
finns ingen anledning tro, att indierna själva skapat motiven.
Ty vi kunna fortsätta ut i världen och finna samma ämnen
behandlade även av polynesier och afrikanska folkslag i
primitivare former, och det är omöjligt att avgöra, om vi här
ha att göra med en vilsekommen rest av en saga, som
härstammar från kulturfolken, eller om vi verkligen ha en mera
äkta, mera primitiv form av en saga, som senare blivit
kultiverad.

Och likaledes finna vi ju nu litteraturer, som äro äldre än
de indiska, t. ex. den babyloniska. Även denna äger sina
sagomotiv, i allmänhet i myternas eller hjältediktens form.
Och om dessa ibland påminna om de indiska, finns det
likväl icke ringaste skäl att tro, att det är den indiska sagan, som
kommit till Babylon. Det ligger då vida närmare till hands att
antaga det motsatta förhållandet.  Den indiska sagan 
Vibhandaka t. ex., som handlar om en asket, vilken frestas av
nymfer ute i skogen, erinrar i många drag om den uråldriga
babyloniska hjältedikten Gilgamesh.

Men även vida yngre källor än de babyloniska kunna finnas 
bakom de indiska sagorna. Man vet, att de buddhistiska
munkarna samlat sagomaterial överallt, där de färdats, och
omdiktat det till bruk för sin moraliska förkunnelse. Och
det är icke omöjligt, att till och med så sena berättelser som
de kristna om bespisandet i öknen och vattnet, som förvandlades 
till vin, kunna ha smugit sig in i de buddhistiska
munkarnas berättelser. Åtminstone förekomma just dessa
historier i den buddhistiska sagosamlingen; de äro blott omstöpta
efter den buddhistiska vedergällningsprincipen.

Men trots allt detta utgöra likväl de indiska sagosamlingarna 
det egentliga källmaterialet för den litterära sagoströmmen. 
Vi kunna följa det indiska inflytandet från Indien
upp till Persien och härifrån längre ut i främsta rummet
genom den sagosamling, som blivit den klassiska för oss,
nämligen "Tusen och en natt". Denna arabiska samling har
uppkommit på persisk mark. Det är ju Harun al Raschid och
hans land och kultur, vi röra oss med, och gång efter annan
berättas det, som händer, såsom en upplevelse, vilken den
äventyrslystne kalifen haft, då han inkognito var ute och gick i
staden. Där finnas säkerligen också sägner av rent persiskt
ursprung. Men de flesta berättelserna känna vi igen från
deras äldre indiska form, och vi kunna se, hur de omarbetats
av de arabiska berättarna, så att de icke längre äro
brahmanska eller buddhistiska eller överhuvudtaget religiöst
moraliska sagor. Vad som gjort "Tusen och en natt" till den
egentliga sagoboken är just detta, att de arabiska berättarna
ströko alla dessa mytologiska och moraliserande drag i
sagorna och behöllo det rena berättelsematerialet, varvid de
förmådde ge dessa den rätta klämmen, så att de blevo målande
och spännande i stället för sedelärande. De semitiska folken
äga ju en underbar förmåga att berätta plastiskt — vi känna
denna förmåga från det gamla testamentets patriarkhistoria
och konungasaga, och vi träffa den ånyo och kunna ständigt
åter glädja oss åt den i den arabiska sagoboken. Det är i
främsta rummet den, som lett den österländska 
sagoströmmen till Europa. På den tiden, då islam utbredde sig över
Medelhavsländerna, lärde man här känna samlingen med
dess sagor. De övergingo i spanska och italienska former,
och från södra Europa ha de trängt till de mest avlägsna
delar av världen. I de fall, där vi ha denna samling som
mellanled, är det lätt att spåra sagorna och att följa dem
tillbaka till österlandet.

*

Vi ha emellertid också andra medel att tillgå än denna
sagosamling. Sedan de indiska sagorna blivit kända genom
de moderna upplagorna och översättningarna, har det varit
lätt för sågo forskarna att finna mången återklang av dem
runt om i Europa eller på andra ställen i världen — även utan
det arabiska mellanledet. Den norske folkloristen Moltke
Moe i Oslo, en son till sagosamlaren Jörgen Moe, påvisade
en dylik sagovandring:

Han börjar med en historia från Norge. En bonde hade
grävt en varggrop, därför att gråben gick så illa åt hans
getter. Och varggropen hade iordningställts på det rätta sättet:
en fördjupning i marken, övertäckt med granris, som höljts
med snö, och mitt i gropen en stolpe med en bräda på, där han
bundit en liten hund, vilken skulle tjäna som lockbete för
vargen.

Då hunden gnydde och tjöt i nattkylan och ensamheten,
kom först en räv traskande för att se efter, vad som stod på.
Men räven ramlade naturligtvis genom granriset — och där
satt den nu nere i varggropen. Efter en stund kom gråben
själv. Honom gick det icke bättre. Sen hördes det knaka
och braka i buskarna, det var gamle nalle, som kom, och han
ramlade också ned. Och där sutto de så alla tre och tittade
på varandra.

Fram på natten kom en tattarkäring förbi, en zigenerska,
som bar ett tungt knyte på nacken, och då hon hörde allt detta 
brummande och skällande, gick hon fram för att taga reda
på, hur det var fatt. När hon nu såg djuren där nere i
varggropen, lade hon sig på knä vid kanten och började gräla på
dem — ty tattarkäringar ha aldrig tyckt om varken varg eller
björn. Men bäst hon höll på härmed, tog knytet, som hon
bar på nacken, överbalans, och hon slog en kullerbytta ned 
i gropen. Där satt hon vackert! Men hon förstod att klara
sig. Hon hade en rapp och hal tunga, och hon smickrade
de farliga djuren med så många artiga och vänliga uttryck,
att hon höll dem från livet på sig, tills det blev morgon och
bonden kom för att se till sin varggrop. Han hjälpte henne
upp och slog sedan ihjäl djuren.

Samma historia finns även i Danmark; den härstammar
tydligen från den tid, då det fanns vargar även där. En del
bönder någonstans i Jylland grävde gemensamt en varggrop
och förbundo sig att i tur och ordning sätta ut ett lamm i
gropen om natten. Men så var det en änka, som hade litet
ont om det, och som gärna ville rädda sitt lilla lamm undan
vargens tänder. Då hon gick ut om natten för att taga det
hem, råkade hon emellertid själv falla ned i varggropen, och
där fick hon sitta tillsammans med djuren hela natten, tills
hon till sin stora skam hjälptes upp nästa morgon.

Nu kan ju denna historia vara nog så bra, om den berättas
utmärkt och framför allt — som i den norska formen — ger
ett levande och lustigt intryck av, hur ett fruntimmer förmår
klara sig, när hon råkar i deras våld, som hon nyss grälat på.
Men i själva verket är ju berättelsen fullständigt orimlig.
En människa, som en hel natt vistas bland vilda djur, är i och
för sig icke något ämne för en historia. Och i detta som i så
många andra fall driver orimligheten oss att uppsöka andra
former av berättelsen, i vilka det funnits mera mening. Även
i det dagliga livet förekommer det ofta, att historier förlora
poängen, när de gå från mun till mun. Och i
sagotraditionen är förhållandet icke annorlunda. Därför letar man
ockse efter en saga, där detta drag om människan bland djuren
förekommer i ett rimligt sammanhang. Och en dylik saga
har Moltke Moe funnit just i en av de indiska samlingarna.

I denna indiska saga berättas det om en brahman, som hade
hustru och många barn, men inga pengar, och som därför gick
ut för att anskaffa något till huset. Han kommer in i en stor
skog och hör långt borta, hur något ryter och gnäller. Då
han gick efter ljudet, stötte han på en lejongrop, i vilken det
satt ett lejon, en apa och en orm samt dessutom en
människa, som var guldsmed. Det var på den tiden, då djuren
kunde tala; i sagokronologien ligger den således något bortom
den tid, då man visserligen talar till djuren — såsom
tattarkäringen gjorde — men utan att dessa svara. Först klagade
apan sin nöd och bad, att brahmanen skulle hjälpa henne
upp, vilket han naturligtvis gärna gjorde. Med lejonet var
det värre. Men då det svor på sin heder, att det inte skulle
kröka ett hår på hans huvud, räckte han också det en
hjälpande hand. Ormen hade han däremot knappast vågat röra,
om den icke varit listig — vilket den är i Indien liksom i alla
andra länder — och erinrat prästen om hans katekes, där det
står, att han begår en stor synd genom att icke hjälpa dem,
som han kan rädda från döden, och — vilket är ännu bättre
— att man skördar stor vinst genom att rädda döende. Då
räddade han också ormen. Och i tur och ordning tackade
djuren honom vackert, då de gingo därifrån. Och de bådo,
att om han någon gång behövde deras hjälp, skulle han ropa
på dem eller komma till dem.

Men en sak, sade de allesammans, innan de gingo. Och det
var: du skall inte hjälpa upp guldsmeden, ty han är en
människa. Men brahmanen var ju också en människa, och
därför hjälpte han upp guldsmeden, och denne tackade honomhjärtligt och lovade honom guld och gröna skogar i belöning,
om han ville komma och hälsa på honom i hans verkstad.

Var och en gick så åt sitt håll. Men brahmanen hade
blivit hungrig av allt detta och visste icke, var han skulle skaffa
sig mat. Då kom han att tänka på, att apan sagt, att han
bara skulle gå till ett ställe, där det fanns vatten och ropa
på henne. Det gjorde han, och apan kom med detsamma
och frågade, vad han önskade. Jo, han ville gärna ha något
att äta. Det var lätt att ordna för apan. Hon klättrade upp
i trädtopparna och kastade ned till honom de ljuvligaste
frukter, som han någonsin smakat. Nu hade brahmanen fått
blodad tand och ville pröva sin lycka även hos lejonet. Hos
detta blev han kungligt mottagen. Lejonet gick genast ut och
fällde en antilop, som han kunde äta, och då han lämnade
lejonets kula, fick han i present ett härligt halsband med
gnistrande ädelstenar. Det hade en man burit, vilken lejonet
en gång dödat och ätit upp i skogen.

Därpå gick brahmanen in till staden och sökte upp
guldsmeden. Men denne kände icke alls igen honom. Han hade 
fullständigt glömt allt om lejongropen och brahmanen, som
hjälpt upp honom, och som han lovat pengar. Däremot lade
guldsmeden genast märke till, att han bar ett dyrbart
halsband, och igenkände i det ett smycke, som han själv gjort
i sin verkstad och sålt till kungens yngste son, vilken en
gång gett sig ut på jakt utan att komma tillbaka. Nu gick
det upp för guldsmeden, att här hade han säkert framför sig
en av de rövare, som mördat och plundrat prinsen, och så tog
han brahmanen med sig upp till kungen, vilken genast kände
igen halsbandet och sade, att brahmanen var mördaren. Han
kastades i fängelse och skulle avrättas följande dag.

Så går det, när man tar befattning med hittegods i
sagorna — det slutar aldrig väl. Det gjorde det icke heller för
den stackaren i Venedig, som avrättades, därför att han var
nog dum att ta upp en dyrbar dolkslida, som låg på gatan, men
dolken, som hörde till slidan, satt olyckligtvis i kroppen på en
adelsman, som mördats samma natt.

När nu brahmanen satt i fängelse och väntade på döden,
hörde han plötsligt en orm väsa, och han trodde naturligtvis,
att hans sista stund kommit. Men ormen talade blitt till
honom och sade: var inte rädd, det är jag, ormen, som du
hjälpte upp ur lejongropen; jag kommer för att hjälpa dig. Nu
går jag upp och biter drottningen; och hon blir inte bra igen,
så framt du inte botar henne med denna sten, som jag här
har i munnen till dig. — Det är ett gammalt drag i sagorna,
en gammal vidskepelse, som vi även återfinna hos
Shakespeare, nämligen att ormar ha magiska stenar i huvudet eller
i munnen.

Nu blev det en jämmer i hela palatset. Drottningen hade
blivit biten av en orm, och ingen kunde bota henne. Men
liksom i historien om Josef och Farao är det en fånge, som
blir räddaren. Och när brahmanen botat drottningen,
berättar han för den glade kungen, hur han råkat i sitt läge.
Guldsmeden hämtas och blir tvungen att erkänna sin
otacksamhet samt betala, vad han lovat. Och överhopad även med
kungliga gåvor återvänder brahmanen hem.

Samma berättelse har bevarats i senare versioner, och
bland dessa har Moltke Moe funnit en i en gammal engelsk
krönika. Denna omtalar, att då Rikard Lejonhjärta hade
främmande, brukade han berätta en historia om djurens
tacksamhet och människornas trolöshet. Denna historia
handlade om en köpman från Venedig, vilken på vägen hem
från Wien fallit i en lejongrop, vari det fanns ett lejon, en
apa och en orm. En fattig vedhuggare räddade honom upp
ur gropen, men behandlades med skamlös otacksamhet av
köpmannen, då han kom ned till Venedig för att hämta sin
belöning. Det slutade inför dogens domstol på samma sätt
som i den indiska berättelsen; köpmannen fick sitt straff och
vedhuggaren sin belöning.

Här föreligger det synnerligen anmärkningsvärda fallet, att
vi således sannolikt känna den personliga källan och
därigenom också tidpunkten för den österländska sagans
överförande till Europa. Det är ingalunda osannolikt, att Rikard
Lejonhjärta, som vistades så länge i Syrien, har hört en form av
den indiska sagan där nere och fört den med sig till Europa.
Lejonet, apan och ormen, som placeras mitt på vägen mellan
Wien och Venedig, äro ju ett tydligt vittnesbörd om
berättelsens österländska ursprung — ett drag, som stannat kvar
vid den bristfälliga lokaliseringen. Detta fel har senare
undanröjts i en nyare engelsk form av sagan, där lejonet blivit
en björn, ormen en varg och apan en räv. Och nu ha vi det
menageri, som förekommer i den norska historien.

Men samtidigt se vi, att sagan under sin muntliga väg
genom norra Europa förlorat sitt egentliga innehåll.
Ursprungligen var det ju en verklig berättelse med händelser
och mening i. Den är icke blott livlig, spännande och
överraskande, utan den har också en tankegång, som den vill
framhäva, och den är tillräckligt tydlig: djurens trofasthet
och tacksamhet och människans otacksamhet och trolöshet.
Det är en tanke, som vi ofta möta i sagorna, men som ligger
särskilt nära till hands i den indiska sagovärlden, dels
emedan det fanns mycken trolöshet bland människorna där nere,
och dels och framför allt, emedan man i den indiska
religionen satte djuren synnerligen högt, särskilt till följd av
själavandringsläran, som ju tillägger djuren en högre själ, än
de vanligen äga i våra trakter. Det måste finnas en
situation, som är gemensam för människan och djuren, om man
verkligen skall kunna se deras olika sinnelag, och denna
situation blir då deras gemensamma räddning ur lejongropen.
Att de suttit samman i den, utan att djuren gjort kål på
människan, lägger man mindre märke till i detta
sammanhang, och tanken ledes hastigt in på den fortsatta gången i
berättelsen.

Det mänskliga minnet är emellertid mera inställt på att
förvara det egendomliga än det rationella. Och så förhåller det
sig även i detta fall: den tankegång, som ursprungligen
väldet bärande i berättelsen, har fullständigt tappats bort, och
blott den osannolika situationen med människan och djuren
i gropen har blivit kvar och gjorts så lustig som möjligt för
att ge liv åt historien. Ja, man har infört ett nytt moment
för att åter inlägga en mening i sagan, nämligen kvinnans
listiga prat, som tämjer djuren. Och detta senare tillagda
moment blir nu efter hand huvudsaken och går igen under
sagans fortsatta vandring i de nordiska länderna. Kvinnan
med sitt prat blir till spelmannen med sin fiol, som ramlar
ned bland djuren och håller dem i schack med sitt spel.
Månne icke Selma Lagerlöfs förunderlige spelman, som
sitter på kanten av den skendöda flickans öppna grav och
spelar henne tillbaka till livet, är den senaste omdiktningen av
det gamla motivet?

När den ursprungliga sagans mening gått förlorad på
vägen, beror det icke endast på, att människorna äro glömska,
utan glömskan kan ha sin orsak. Man kan ofta göra den
iakttagelsen, att blott de tankar, som verkligen äga resonans
hos ett folk, förmå hålla sig kvar hos det: erfarenheten om
mänsklig trolöshet är icke så framträdande hos de nordiska
folken, ej heller är kärleken till djuren och ännu mindre tron
på djurens högre egenskaper naturlig för dem, vilket den
däremot är för Indiens folk. Därför vissnar denna indiska
tanke bort på nordisk mark, och andra tankar, som ligga
folksjälen närmare, omkläda det av traditionen bevarade
motivet.

*

Denna sagas vandring har ett enastående intresse,
eftersom vi kunna följa den än på bokliga och än på muntliga
vägar; och — väl att märka — de engelska krönikorna 
berätta den icke för att förtälja en saga, utan referera endast
rent historiskt den form, vari den föreligger.

Så lyckligt ställt är det likväl icke alltid. Den tryggaste
väg, som anvisas oss, är i regeln den, som leder från bok till
bok. Men även här kan det ske stora hopp. Så t. ex. kan
man ofta återföra H. C. Andersens sagor till indiska — även
i sådana fall då Andersen icke har känt de sistnämnda. Och
det är lärorikt att se, hur till och med denne store
sagodiktare kan komma till korta med den ursprungliga sagan, om
denna når honom längs vägar, där poängen efter hand gått
förlorad.

"Den flygande kofferien" är en av Andersens obetydligaste
historier. Att en ung man förslösar sitt arv och sina
ägodelar, tills han blott har en gammal koffert kvar, som visar sig
kunna flyga; att han flyger ned till turkarnas land och blir
förlovad med kungens dotter, emedan man tror, att en man,
som kan flyga, måste vara "turkguden"; att han styrker dem
i denna tro genom att avbränna ett fyrverkeri i luften, och
att hans koffert brinner upp vid detta fyrverkeri, så att han
måste traska hem, medan flickan står och väntar på, att han
skall komma — det är ju i och för sig icke så värst roande.
Och om Andersen icke hade inlagt den dråpliga tebjudningen,
där den turkiska drottningen examinerar friaren precis som
en svensk svärmor in spe förhör en teologie kandidat, skulle
det icke varit något större nöje att ha denna berättelse med
bland Andersens sagor. Men gå vi till den indiska
Pañjatantra, påträffa vi en historia med bättre kläm och mening.

Det var en gång en vävare och en vagnmakare, som
begåvo sig på vandring. Ute på landsvägen mötte de ett ståtligt
följe av elefanter och mulor, tjänare och soldater, och på en
av elefanterna satt en underbart skön prinsessa. Hon var så
vacker, att då vävaren såg henne, svimmade han genast. När
han åter vaknade upp, bad han sin vän, att denne skulle
skaffa honom både rep och dolk, eld och vatten, så att han kunde
taga sig av daga. Ty han kunde icke leva längre, sedan
han sett prinsessan. Men vagnmakaren, vilken var klyftig och
snarrådig som vagnmakare bruka vara, tröstade sin vän och
sade, att han nog skulle reda upp historien åt honom.
Därpå försåg han honom med fyra armar, liksom guden Vishnu
på tempelbilderna — två av armarna voro av trä — med ring
och klubba, diskus och musselskal och gudens alla andra
tillbehör, och till sist satte han upp honom på fågeln Garuda,
som Vishnu rider på, när han från sin himmel, Vaikunta,
beger sig för att besöka människornas barn.

Det var en mycket besynnerlig fågel, som vagnmakaren
gjort. Den var förfärdigad av trä, och när man vred på en
skruv baktill, kunde den flyga. På den flög vävaren till
prinsessans torn, och där blevo de i hög grad förlovade — i så
hög grad, att prinsessan en dag blev tvungen att tala med
mamma om saken. Men i stället för att få bannor, som hon
fruktat, blev hon föremål för jubel från hela palatset:
guden Vishnu hade stigit ned till prinsessan! Kungen och
drottningen och hela hovet voro hänförda över detta gudomliga
"gandharva-äktenskap" — den indiska benämningen på den
fria kärleken.

Förlitande sig på sin gudomlige svärson började nu
kungen bete sig mycket orättrådigt mot sina grannar, tills dessa
icke längre funno sig häri, utan samlade sina härar och
tågade mot hans stad. Och eftersom han själv blott var en
helt liten kung, hade han mycket svårt för att hålla dem från
livet på sig. Men han litade på svärsonen, och varenda natt
besvor prinsessan sin älskare att rädda hennes faders stad,
som allt hårdare ansattes av de belägrande fienderna. Han
uppsköt det, så länge han kunde, men en vacker dag tyckte
han dock, att han lika såväl först som sist kunde ta itu med
saken — det var lika bra att bli ihjälslagen av fienderna som
av sina egna. Han satte sig upp på fågeln, vred på skruven
baktill som sig borde och flög ut över fiendens läger, beredd
att störta ned och omkomma.

Men — den rätte Vishnu hade från sin himmel sett allt
detta, och när han nu såg vävaren flyga ut för att söka
döden, blev han het om öronen och tänkte: nu tro alla, att han
är Vishnu, och när han blivit ihjälslagen, så tro de, att det
är slut med Vishnu, och ingen kommer längre att offra åt
mig — och vad skall då jag, stackars gud, leva av? Han
hade blott en sak att göra: hastigt far han i vävarens kropp,
och som en verklig "gud från maskinen" driver han
fienderna på flykten och räddar den förvånade vävaren, 
vilken återvänder hem till staden som segrare. Och i den mån
han icke var gift med prinsessan förut, blev han det nu.

Envar inser, att denna berättelse är "Den flygande
kofferten" — bara tio gånger roligare. Men det roliga är ju
icke blott det lustiga skildringssättet, utan själva poängen,
den ömkansvärda knipa, som guden råkar i, och som
tydligen hela berättelsen går ut på att försätta honom i. Varför
har icke denna poäng kommit med i "Den flygande
kofferten"? Helt enkelt emedan den redan gått förlorad, innan
den nådde fram till H. C. Andersen. När araberna funno
denna saga, och när den gick vidare genom muhammedanska
händer — även turkarna ha haft tag i den — var det
nödvändigt för dem att hoppa över huvudsaken. Ty ingen
muhammedan får göra gudomen till föremål för spe. Med den
dråpliga blasfemi, som helt naturligt växer upp på indisk
mark, efter hand som man där upphörde med att tro på sina
gudar, ja redan före denna tid, ty även de troende indierna
bekymra sig icke stort om gudens helighet, när det gäller
att berätta en historia — med den försvann allt det kvicka i
sagan. Och det är svårt att tänka sig, vad Andersen kunnat
finna i denna amputerade berättelse, vilken nådde honom
genom en tysk översättning av den turkiska formen, så framt
det icke var det sagolika med flygmaskinen, som lockade
honom. Den saken har han ju på andra ställen varit inne
på. De djärva uppfinningarna — nu och framdeles —
spökade alltid i Andersens hjärna som ett slags moderna sagor.

Lyckligtvis är det i regeln ett bättre öde, sagorna röna,
när de gå genom H. C. Andersens diktarhjärna. Voro vi
förut fattiga på sagor i Norden, ha vi blivit dess rikare tack
vare honom. Hans framställning lyfter sagan upp över
folktraditionens godtyckligheter och samlar den ofta till en dikt,
när den var på väg att upplösas i tanklöst virrvarr eller
tänjas ut i tråkig bredd. Må man blott jämföra hans "Elddon"
med "De tre ljusen" hos Grimm, som ligga till grund för den
danska sagan, eller som under alla förhållanden utgöra den
senaste upptecknade formen för den tradition, som Andersen
behandlat. Det var den första saga, han skrev; dessförinnan
hade han ofta berättat den. Den är så kort och säkert
byggd, så lustig i gången, så präktig i den humor, varmed
han skildrar den danske soldaten, att man känner det så
hemvarmt, som om H. C. Andersen aldrig varit utanför Fyen.
Och fyensk är icke blott soldaten, utan också pilträdet och
bovetegrynen, som höra till berättelsen.

Och likväl är även denna en österländsk saga. Hur
många tänka på, att den är densamma som Aladdin! Varje drag
i de båda berättelsernas gång är detsamma: grottan med alla
skatterna och den oansenliga lampan eller elddonet, som
finnes i grottans bakgrund, men som knappast någon bryr
sig om för all prakten; ynglingen, som skickas dit ned av
ett troll eller en häxa, som känner till skatten i grottan, men
som icke själv förmår hämta den; lampans andar eller
grottans vaktare, vilka lyda den, som har lampan eller elddonet i
sin hand; prinsessan, som de giva honom bland de andra
rikedomarna; — och så detta sorglösa drag, att han icke bryr
sig om sin skatt, utan glömmer den eller låter den gå sig ur
händerna! Sen föres han till avrättningsplatsen, men
befrias åter från galgen eller skarprättarens yxa: Aladdin för
att fortfarande vanka hemlös omkring, förtvivlad, vansinnig,
sökande sin brud och sin försvunna skatt; soldaten däremot
för att omedelbart slå på elddonet och ropa på sina hundar,
vilka vända upp och ned på kungen och hans rådgivare och
soldater, så att han kan få prinsessan med detsamma.

Här mötas Danmarks tvenne största diktare i behandlingen
av samma sagoämne: Danmarks största dikt,
Oehlenschlægers "Aladdin", formar sagan till ett mäktigt drama, där
den sorglöse skräddaren blir bärare av romantikens
människoideal, naturens muntre son, som står närmast lyckan. —
Men icke blott naturens muntre son, utan också den ädle,
den rene, i sin omedelbarhet högsinte yngling, som vinner sin
skatt åter, därför att han är ärlig och öppen och dessutom
barnslig och godmodig — vilket man ju bör vara både i
sagan och eljest; — och så den lilla pärla till berättelse, varmed
Andersen inleder raden av sina världsberömda sagor.

*

Det är en egendomlig tanke — men den är mycket vanlig
i sagornas värld — att det fordras två för att hämta skatten:
en, som vet, var den ligger, och en annan, som kan taga den.
Och det är en mycket viktig tanke. Ty i regeln äro de sagor,
som innehålla den, helt och hållet byggda på denna tanke. Det
är konflikten mellan dessa båda, eller åtminstone
motsättningen mellan dem, som förlänar spänningen åt och anger
gången i hela sagan.

Det har ibland förefallit mig, som om vi i detta motiv
ägde en avspegling av faktiska förhållanden, icke precis det
psykologiska förhållandet, att en har huvudet och en
annan handen — "den Halte ser, den blinde gaar, ved fælles
Hjælp de Maalet naar" — utan i främsta rummet ett
förhållande från äldre tider, nämligen det både vid
offertjänsten och trolldomskonsterna vanliga, att det finns tvenne, på
vilka de heliga handlingarna fördelas, en, som äger det
heliga vetandet, och en, som kan utföra handlingarna. Det var
t. ex. fallet vid den indiska altartjänsten, att den, som kunde
trollformlerna eller som framsade de heliga hymnerna, aldrig
befattade sig med själva altartjänsten, utan överlät denna åt
en ministrant — genom att nämna detta ord erinra vi
oss, att det finns något i samma stil i den katolska
altartjänsten. Hos primitiva folkslag har förhållandet påvisats
gång efter annan. Hos vissa negerstammar i Sydafrika tar
trollprästen en gosse med sig och låter honom stiga ned i
ett hål i jorden, där de avlidna fäderna viska hemligheter
i hans öra, vilka han sedan skall viska till prästen. Denne
framsäger dem högt för församlingen, varvid han
naturligtvis tolkar dem så, som han finner för gott. Och för att
gossen icke skall kika i korten, låter han honom stanna där nere
— på samma sätt som även Noureddin ville göra med Aladdin.
Kampen mellan soldaten och häxan, som hos Grimm är en
verklig strid, och som hos Andersen innehåller det i barns
ögon otäcka draget, att han tar sin sabel och hugger av
huvudet på henne — den står ju också mellan Noureddin och
Aladdin, försiggår genom hela sagan, men var vid ingången till
grottan en kamp på liv och död. Och det är icke otänkbart,
att föreställningen om en sådan hjälpare, som trollkarlen
slog ihjäl, när han utfört sin gärning, ligger som en erinran
om primitiva tider bakom detta drag i sagan.




SAGORNAS  MORAL

Den egentliga sagohemligheten både i "Elddonet" och
"Aladdin" är icke, att soldaten och skräddaren från att
ha varit ett par fattiglappar bli rika och prinsar och till
sist gifta sig med prinsessor — fastän detta i och för sig kan
vara sagolikt tillräckligt. Nej, Aladdins hemlighet ligger i
lampan, och vad var soldaten värd den gången, då han glömt
sitt elddon?

Men när Aladdin var nere i sin grotta och soldaten i
källaren under pilträdet, brydde de sig knappast om den sak,
som de skickats att hämta, för alla de blixtrande stenars och
alla de präktiga guldmynts skull, som lågo där nere. Ja, det
var nätt och jämt de kommo ihåg att taga lampan och
elddonet med sig upp. Och själva hade de icke reda på, vad
dessa saker kunde användas till. Det var bara häxan och
trollkarlen, som visste det — de, som ägde en övernaturlig
kunskap om tillvarons dolda skatter.

Av en slump kommer ynglingen en gång att se, vilken makt
det finns i lampan, nämligen när Morgiane polerar den — och
soldaten griper efter elddonet för att rädda den lilla ljusbit,
som sitter i det. Genast äro andarna framme, och från den
dagen har ynglingen medvind. Men det är ett bedårande
drag i sagan, att denne unge mäktige herre ständigt är
benägen att glömma, vad det är hans makt beror på. Det
kommer ett sorglöshetens behag över honom, vilket icke blott klär
sagan, utan också människan i motsats till det giriga troll,
som i sitt allt uppslukande begär krampaktigt håller fast vid
sin makt, och som likväl förlorar den. Det ligger häri en
motsats mellan sant majestät och tillskansad makt, som icke
endast sagan kan berätta om.

Men hur kunna dessa helt obetydliga saker, en ärgig lampa
och ett gammalt elddon, bli icke blott maktens symboler, utan
maktens egentliga källa? Det finnes de, som anse, att vi även
här ha en trolleripraxis bakom, att talismanen, som 

trollkarlen har i sin hand, eller offerredskapet i prästens hand
blir det avgörande i hela ceremonien — alldeles som de
prästerliga insignierna, som bäras om halsen eller på pannan, bli
det, varpå prästvärdigheten igenkännes, och vari man tänker
sig, att makten bor. Med vilken vördnad ha icke israeliterna
sett på urim och tummim, varmed prästerna kastade lott?
Eller vilken roll spela icke ödestavlorna, som de kallades, för
det babyloniska prästerskapet, ja, till och med i babyloniernas
gudavärld, där dessa tavlor, som tydligen icke voro större, än
att de kunde bäras på bröstet eller något annat ställe på
kroppen, ständigt förläna makten åt den, som bär dem ? Den
högste guden själv, Anu, har givit gudahjälten Marduk makten
att segra i den stora världskampen genom att överlämna
ödestavlorna åt honom. Och vidundren, som kämpa mot
honom, veta mycket väl, att han är oövervinnelig, så länge han
bär dem. Det är en gängse föreställning hos människorna i
äldre tider, att själva makten sitter i maktens symboler, i
kungens diadem eller i ringen, som han bär på sitt finger.
Hysa icke alla, som tro på en talisman, eller som gå med en
amulett om halsen, en "malocchi" (en röd korall) eller ett
voltakors, eller som bära kastanjer i fickan, den åsikten, att
skyddet eller boten ligger i denna sak och endast i den?

Det är med andra ord en fetischistisk tankegång, som
ligger bakom det hela. En fetisch är ju en eller annan sak,
som äger en särskild makt, därför att den står i förbund
med andevärlden, representerar ett maktområde eller kanske
har en verklig makt över andar. Och när biskopen eller
helst påven välsignar de amuletter, som bikt fäderna skola
fördela bland sina biktbarn, möta vi ju här föreställningen om,
att dessa föremål erhållit sin makt genom att träda i
förbindelse med den högsta maktsfären.

Vi stå således här åter inför en sagoföreställning, som
bottnar i en primitiv tankegång — något, som var antagligt
och reellt på den tiden, då man ännu verkligen trodde, att en
trekantig sten eller en vildsvinstand kunde skydda en
människa under hela livet eller skänka seger och lycka. Men
denna föreställning från mänsklighetens barndom har fått
en förunderlig makt i sagovärlden och blivit bärare icke blott
av sagornas djupaste hemlighet, utan också av deras ädlaste
tanke.

Vi stöta ideligen på detta drag: det oansenliga äger
lönnliga krafter och är en outtömlig källa till makt och rikedom.

Om vi någonsin själva skulle komma till sagans land och
vinna kalifens ynnest, så att han för oss ned i sin
skattkammare och ber oss taga, vad vi vilja ha, komma vi icke att
bry oss om guld och ädla stenar, utan söka efter, om det
icke någonstans i en vrå finns ett par gamla tofflor eller en
käpp eller en nattmössa eller något dylikt. Och taga vi
något av dessa föremål, skola vi finna, att kalifen blir
blixtrande arg och häftigt ångrar sitt frikostiga erbjudande. Ty
dessa tofflor kunna förflytta sin ägare till vilken plats som
helst i hela världen, denna mössa kan göra honom osynlig,
så snart han sätter den på sig, och denna käpp är en trollstav,
som andarna måste lyda. Eller om han för oss ned i sitt
stall och ber oss taga den bästa häst, vi kunna finna, skola
vi välja ut den sämsta eller ett eller annat skabbigt och
bogbrutet ök, som står undangömt i den bortersta spiltan. Ty
det är den hästen, som kommer jorden att rulla under
fötterna på sig, det är den, som kan springa över land och vatten,
som kan se en fluga i mörkret på flera mils avstånd, som vet,
var andarna hålla till, och som kan föra oss rakt in i
prinsessans slott.

Denna rangordning hos saker och ting har icke ens
Shakespeare försmått. När Portia i "Köpmannen i Venedig', skall
välja mellan sina friare, prövar hon dem med de trenne
skrinen av guld, silver och bly. Prinsen av Marocco, som har ett
så lysande följe, väljer naturligtvis det gyllene, eftersom han
anser, att intet annat kan vara fint nog för att innehålla
hennes ja. Prinsen av Arragon, den andre friaren, är däremot
av den åsikten, att det rena silvret måste vara den rena
kvinnans symbol. Men den, som hennes hjärta utkorat, anar,
att hon dolt sitt svar i det oansenliga höljet:

"Så visar ytan minst, vad saken är;
vår värld  bedrages  alltid utav skenet.
I rättegång, finns väl så nedrig tvist,
som, kryddad av  förförisk talarkonst,
ej undandöljer varje spår av ondska?
I religion, vad avgrundssats, som ej
av någon vördig mun blev kallad helig
och grundad på ett bibelspråk som höljde
orimligheten med ett fagert sken?
Det finns ej någon last så dum, att den
ej lånar något yttre drag av dygden.
Hur mången feg, vars hjärta är så trolöst,
som trappsteg utav sand, bär ej ett skägg,
likt Herkules och likt den stolta Mars,
fastän hans lever är så vit som mjölk?
En sådan lånar endast modets utväxt
för att förskräcka.  Se på fägringen,
och du skall se den inköpt efter vikt,
som — vilket underverk uti naturen! —
gör den mest lätt på foten, som bär mest.
Så är det med de gyllne lockarna,
som, krusiga  och  ringlande  som  ormar,
så skälmskt och gycklande i vinden gunga
kring sminkad kind; man känner dem igen:
de äro oftast arv från annan hjässa,
den huvudskål, som bar dem, bor i graven.
Så är ej prålet annat än en guldstrand
omkring ett vådligt hav; den ljusa slöjan
ikring en  negerskönhet,  med  ett ord
ett sanningssken, av tidens list begagnat,
för att bedra den visaste. Och därför,
du granna guld, du hårda Midas-föda,
vill jag dig ingenting; ej heller dig,
du bleka slav åt alla, du som löper
från man till man;  men du, du magra bly,
som hotar snarare än lovar något,
din enfald rör mig mer än fagra ord;
dig väljer jag — må framgång nu bli spord!"

Med dessa mäktiga ord har Shakespeare lyft
oansenlighetens princip upp till diktens höjd. Men ännu starkare
verkar den, när den icke utvecklas som en medveten teori, utan
just som den dolda makt, som alltid innebär en överraskning,
där den finnes.

*

Det är i djurens värld som i de livlösa föremålens: den
haltande fågeln med släpande vingar, som gömmer sig bland
buskarna, befrias av ynglingen i sagan; denna fågel, som icke
kan flyga, kan likväl visa honom vägen och hjälpa honom
fram till prinsessan. Och hur ofta ha icke paddor och kräk
känt hemligheter eller kanske själva varit den förvandlade
prinsessan ?

Dessa djur äro i regeln valda enligt oansenlighetens lag.
Ja, själva deras litenhet kan vara tecknet på deras makt —
vilket ju även livet och naturen erbjuda exempel på. Därför
spela myrorna en så stor roll i sagan, icke blott emedan de äro
så små, utan emedan de bevisligen äro så sluga i sin litenhet.

Med vilken glädje förlora sig icke sagorna i alla dessa
smådjur, vilka äga en så egendomlig makt! Icke blott ödlor,
vilkas listighet ju endast består i deras liv i skymundan, utan
råttor och möss, ja larver och maskar, som kunna gnaga sig
igenom på ställen, där inga andra kunna, eller som ila åstad
med bud under jorden eller som samla ihop saker, som ingen
människohand förmår. På detta område har naturen själv
bekräftat sagotanken. Där är det lätt att illustrera den, och
nu vidtager hela den uppfinningsrikedom, som berättar för
oss, att gärdsmygen fick sin lilla krona på huvudet, därför att
den som den minsta bland fåglarna kunde sätta sig på örnens
rygg, då den flög upp och nådde sin högsta höjd under
tävlan om, vem som kunde komma högst — och då kunde
gärdsmygen höja sig en liten bit över örnen, icke blott därför
att den var så liten, utan också därför att den var klipsk nog
att hitta på att begagna sin litenhet för att segra. Denna
kontrast mellan det lilla och det stora, det svaga och det
starka djuret tumlar sagan ständigt med: musen, som gnager
sönder det nät, som lejonet fastnat i, och som tack vare sin lilla
mustand räddar djurens konung; eller: det svaga djuret retar
och besegrar det starka, vilket alla historier om vargen och
räven bygga på. Att list går före makt har sagan alltid lärt
oss. I djurvärlden är detta så påtagligt, där de stora och
klumpiga djuren ofta komma till korta gentemot sina små
och rappa fiender. Men det berättas ju om dem, blott därför
att förhållandet avspeglar en livssanning ur människolivets
erfarenhet!

Och människolivet självt erbjuder ju också tillräckligt
många exempel därpå. Låt oss först betrakta förhållandet
i dess fantastiska utformning, i den ständiga kampen mellan
jättar och dvärgar. Mytologien är rik på detta område.
Redan i de indiska gudasagorna finna vi då och då, att de
verkliga kraftkarlarna bland gudarna aldrig skulle kunnat reda
sig, om de icke haft en liten listig följesven vid sin sida. Den
store, starke Indra, indiernas Tor, som äter för mycket och
framför allt dricker sig full, så att han varken vet ut eller in
— hur skulle han kunnat klara sig ensam, om han icke hade
sin trollkunnige följesven Vishnu? Samma förhållande ha
vi i Tor och Loke och i hela Tors Utgårds färd, där han ju
med alla sina krafter ständigt kommer till korta gentemot
jättevärldens list. Samma sak kunna vi finna även i
de otaliga sägner, där också jordiska hjältar komma till korta,
när listiga krabater sätta krokben för dem, eller där de —
omvänt — aldrig skulle ha segrat, om icke dvärgarna hjälpt
dem och räckt dem ett svärd, som höll, eller viskat ett råd
i örat på dem, som de kunde följa. Enbart det att en
människa är liten kan vara tillräckligt, för att sagan skall
kasta sin kärlek på henne och utrusta henne med verklig
makt. Tummeliten är ju det bästa vittnesbördet därom, och
hans moral: "förakta ej de små, ofta uträtta de vad de stora
icke förmå" är så att säga sagans valspråk.

Men man får likväl komma ihåg, att allt det där med
litenheten icke är sagans egentliga tanke. En historia som den
om Tummeliten gör intryck av att vara en senare fantasilek,
som drar ut föreställningen om litenhetens seger till dess
yttersta och enklaste konsekvens. Ty i de egentliga
gamla sagorna synes litenheten — såsom hos dvärgarna — vara
förknippad med slughet. Ja, litenheten var ofta ett
kännetecken på slugheten, emedan det flinka och behändiga ofta
följer med en liten kropp.

Men det finns även andra iakttagelser, som synas stödja
sagans värdesättning av mänskliga krafter. Att förståndet
fått tid och tillfälle att utveckla sig mera hos dem, som
hindrats från att utbilda sig till krigare och slagskämpar, att de
vanföra, som voro tvungna att hålla sig stilla, ha skaffat sig
möjligheter, vilka ett liv som krigare icke förmådde skänka
— det måste man ha haft erfarenhet om, eftersom man så
ofta låter den lytte smeden vara den klipskaste i samhället,
oavsett om han heter Hefaistos eller Völund. Att lytta
sattes till att smida vapen åt dem, som hade lemmar till att
använda dem, var ju en lämplig arbetsfördelning på den tiden.
Men att han, som satt och var tvungen att använda sitt
huvud för att göra dessa vapen och redskap, medan de andra
endast voro ute och begagnade sina lemmar — att han till
sist fick mera huvud än de, hade man säkerligen icke 
beräknat. Men sagan synes bekräfta, att man gjort denna
erfarenhet. Denna smedernas klipskhet, vilken ännu alltjämt
går igen i böndernas uppskattning av, vilka som äro de
klokaste, spinnes ut till en hel väv av fantasi, först och främst
kring den trollmakt, som smeden därigenom kom i besittning
av, och därnäst till de små smederna i underjordens och
bergens hålor och grottor, under stenar och i ättehögar, vilka
bäst kunna trollkonsterna samtidigt som de kunna smida de
underbaraste smycken och vapen. Smeder äro klyftiga och
händiga, de kunna göra så många saker av järn och stål, som
andra människor icke förmå göra efter — då kunna de väl
också andra konster: smida fast en häxa eller slå ut ögat på
en tjuv på sju mils avstånd. Men varför är skräddaren lika
slug, och varför är han den tappre hjälte, som besegrar
väldiga jättar blott med tillhjälp av sin nål? Det beror
naturligtvis även endast på, att det är något fel med hans ben
liksom med smedens, och att han överhuvudtaget bär de
kännetecken på svaghet, vilka nog till sist skola kora honom
till sagans älskling.

Och som det går skräddaren, går det krymplingen
överhuvudtaget. Till sist blir han, blott därför att han är
krympling, den sluge och segrande.

Så ha vi dessa människor, som icke precis äro små eller
svaga, men som på ett eller annat sätt utstötts ur samhället,
antingen därför att de ha skorv eller skabb eller någon
annan otäck åkomma. Även de komma sig upp tack vare den
motsatsens lag, som råder i sagorna. Ty vad ovan nämnts
om litenhet och storhet och allt annat, röjer ju en ständig
lust i sagodiktningen att uppställa motsatser. Dessa
skorviga och skabbiga måste enligt sagans logik ha alla utsikter
att en gång komma till makt och ära. Även de bli
naturligtvis de kloka, och de bli det till en viss grad också enligt
verklighetens logik. De smyga omkring och snoka upp, vad
andra icke kunna se, vilka likväl röra sig fritt omkring i det
mänskliga samhället. De sitta i sin vrå och fundera över
saker och ting, som de till sist få nytta av. Och därför
bygger dikten vidare och låter ibland den, som har hemliga
planer, dölja sig bakom smutsiga kläder och skorvigt skinn.
Eller också ger sagan efter för sitt begär efter motsatser och
låter honom vara en prins — vare sig han nu har reda på
det eller ej — denne smutsige stackare, som gömmer sig i
stallet.

I H. C. Andersens svinaherde ha vi en dylik förklädnad
med dess medvetet hemliga syfte. Men denna list har gamla
anor. Fingo icke Roar och Helge spela svinaherdar, tills det
ögonblick kom, som kunde kora dem till kungar? Och fick
icke Hamlet bete sig på samma sätt? I Saxos Hamlet ha vi
den ursprunglige, den förskjutne prinsen, efter vars liv man
traktar, som måste spela vansinnig och klä sig som en träl för
att undgå förföljelserna, men som i denna smuts och
förnedring och skyddad av det förakt, varmed han bemöttes som
en stackars fjant, kunde fullfölja sina planer och ådagalägga
mera vett än de andra. Shakespeare har gjort den
smutsiga klädnaden till en sorgdräkt och endast behållit kvar hans
vanvett, som slugheten döljer sig i, ja lyft upp denna
motsats till den lek mellan vishet och dårskap, som livet
understundom bjuder oss, när den högsta visdom bryter fram och
betraktas som dårskap i människornas ögon.

Men prinsen och prinsens kraft kunna också gömma sig,
icke i den förställde, utan i den verklige fjanten. Uffe den
spake var nämligen icke blott spak på grund av sin lytta kropp,
utan han saknade vett och talförmåga. Likväl bar han
kungliga krafter inom sig, när det kom till stycket. Och naturligtvis
dödar han saxaren, icke med det nya och goda svärd, som
man vill giva honom, utan med det gamla, rostiga Skræp, som
gräves upp ur jorden — ingalunda något förtrollat svärd,
bara en rostig klinga, som alla andra skulle ha ratat.

Denne tappre fjant fortsätter att slåss här i Nordens
strider och står slutligen på bron över den finska älven med
fälld bajonett, beredd att visa ryssen sin berömda exercis,
medan alla de kloka ha lytt kommandot att rädda sitt skinn.
Så levande är sagan till och med i den historiska skildringen,
så nära inpå livet kommer den oss, att den skapar en man —
så sent som år 1808 eller 1809 —och känner hans namn, vet
att han heter Sven Dufva och att han tillhörde Sandels
regemente, och vilka slag det var, han segrade i med sitt klena
förstånd och sitt tappra hjärta.

*

Här är det den ädla själen, som rör sig i fjanten, liksom
det hos Hamlet var den listiga, ja den visa. Men det finns
överallt i sagovärlden en figur — på danska heter den
Klodshans; på svenska väl närmast Pelle Jöns — där enfald, list
och klokhet blandats på ett egendomligt sätt; där det är
själva enfalden, som kommer att te sig klyftig eller göra lycka
genom den omedelbara munterhet, varmed den yttrar sig.
Den klumpiga och djärva naturen råkar i konflikt med alla
vedertagna former, och enfalden vinner lätt seger, medan
alla kloka och kvicka stå med skammen. Det är en figur,
som folk kan förstå, och som också är ett uttryck för den
naturliga begåvning, som finns hos de obildade. Han går
ständigt igen som motsats till uppstyltad lärdom eller
förnäm oförmåga. Det är han, vilken som vallgosse gissar de
gåtor, som abboten icke kunde lösa, och det är han, som ända
upp i den satiriska diktningen ständigt går igen med sitt
förstånd och sina kraftiga uttryck — som Sancho Panza
gentemot Don Quixote och som Holbergs Jacob gentemot sin
höglärde broder Erasmus Montanus.

Samma tanke om det smutsiga höljet kring högre
mänskliga värden, som vi funno hos Hamlet, behärskar historien
om Askungen, som sitter i spiselvrån eller svinstian, tills hon
hämtas fram till ära och härlighet. Men här ha andra
moment kommit till, som vi kanske först få skänka någon
uppmärksamhet. Askungen är, som vi redan nämnt, en av
världens mest spridda sagor. Samlingen "Cendrillon", där man
sammanfört dess talrika variationer, är ytterst omfångsrik
och ger rika tillfällen att se, hur samma motiv bytt yttre
form. Det sträcker sig genom alla sågo formationer runt
hela jorden; därför är det naturligt, att det i sig upptagit en
massa andra sagodrag, och framför allt finns det ett moment,
som vi fortfarande ha kvar i vår Askunge, och som förtjänar
att något närmare omnämnas.

Det är icke bara det, att hon är styvbarn — vilket hon ofta
säges vara — utan att hon dessutom är den yngsta, varför
litenheten här förenas med ringaktningen. Hur man sökt
förklara denna förkärlek för den yngsta genom att hänvisa
till de gamla arvsbruken, ha vi redan omtalat. Sedan vi nu
hört talas om så mycken litenhet och ringhet, förstå vi 
kanske, att man icke behöver åberopa den sortens förklaringar.
Den yngsta är den minsta, den yngsta är den svagaste —
det är redan tillräckligt, för att sagan skall beskydda den.
Den yngsta är den tredje, och det stämmer med
sagoformuläret, att alla goda gånger äro tre, eller åtminstone, att det
först är tredje gången det lyckas. Askungen måste finna sig
i att vara den yngsta och den tredje och att se sina båda
stolta, fina och vackra systrar göra lycka i världen, medan
hon själv förskjutes.

Men en sommardag, då hon är ute och vaktar svin i
skogen, lockas hon av bäckens svalka att taga sig ett bad. Och
medan hon sitter ren och uppfriskad och torkar sig i
solskenet och kammar sitt hår, är det någon, som från ett
gömställe betraktar hennes skönhet. Det är själva prinsen, som
är ute och jagar, och som tappat bort sina följeslagare. Men
när han kommer hem, är det slut med hans lugn och ro, och
snart anar hans moder, att den sjukdom, som drabbat honom,
sitter i hjärtat. Hon skickar bud ut över hela riket, att alla
flickor skola samlas vid hovet, så att han kan få se på dem och
välja sin brud. Askungens systrar tro naturligtvis, att det är
en av dem, han utsett, och komma därför i sina finaste
kläder. Men de ratas liksom alla andra, och först när prinsen
skickar ut sin jägare för att leta upp bäcken, där han såg den
vackra flickan, anträffas Askungen. Och nu är hon icke
längre smutsig och ful, utan klädd i systrarnas kläder, som
hon tagit på sig, medan de äro borta. Hon föres till hovet;
— så framt det nu icke sker på annat sätt, t. ex. att det är
Askungens lilla sko, som leder till hennes igenkännande.

*

Vad har nu sagan velat ha fram med denna berättelse?
Den vill tumla med motsatsen mellan den rena skönheten i
det smutsiga höljet, mellan den åsidosatta människan och den
kungliga rangställningen. Mera finns det ofta icke i
historien om Askungen — och mera begära vi icke heller. Vi ha
själva ett intryck av, att den förskjutna förtjänar upprättelse,
och vi ha lätt att lägga den jungfruliga renhet och charm över
den lilla Askungen, som gör henne värdig prinsens kärlek.
Och till på köpet bli hennes systrar med sin stolthet och sitt
högmod en ram, ur vilken hon lyfter sig genom sin
anspråkslöshet, sin blyga omedvetenhet om sin egen skönhet och sitt
eget värde. Den renhet, vilken fordras som motsats till den
yttre smutsen, blir av sig själv en inre renhet Den är given
med själva den jungfruliga naturen. I dess blyghet ligger
det drag av ödmjukhet, som låter henne segra.

Ty det är ingalunda alltid med den naturliga yttre
beskaffenheten, som de företräden äro givna, vilka hjälten och
hjältinnan i sagan skola äga. Det ställes vissa krav på
sinnelaget och hjärtelaget, som allt tydligare framträda, efter hand
som sagan höjer sig från sin ursprungliga trolldomssfär.

*

Låt oss betrakta dessa inre fordringar var för sig! Redan
i den primitiva sagan var det ingalunda alltid tillräckligt att
vara den minste, den svage eller den siste. Det kräves
slughet, vilket vi sågo hos de svaga djuren. Men det fordras
icke blott naturliga anlag för list och behändighet, ofta sättes
slugheten rentav på prov. Det kräves förstånd att klara den
särskilda uppgift, som måste lösas, om målet skall kunna
nås. Och även i helt primitiva sagor utgöres denna uppgift
ofta av en gåta, som skall gissas — vilket vi ha exempel på i
den gamla sägnen om den egyptiska sfinxen och dess gåtor;
och vi ha sett, att den har många paralleller. Att gissa
gåtor har alltid utgjort ett klipskhetsprov för sådana människor,
som vilja komma fram. Till och med i medeltidens, ja i
senare tiders skollärdom och examensprov har gissning av
gåtor förekommit.

När det hemlighetsfulla och trolldomsaktiga kommer
till — vari sagan rör sig — blir uppgiften helt naturligt en
gåta, som blott kan lösas genom övernaturlig hjälp — det
gäller således icke endast ett prov på hjältens förstånd. I
allmänhet löser han sina uppgifter med dylik hjälp, även i
sådana fall, då han sättes på kraftprov eller skall utföra stora
arbeten. Ej ens Herkules utförde alla sina tolv bedrifter
enbart med egna krafter. Hans klipskhet kom honom till hjälp,
när han ledde in floden för att rensa Augias-stallet, eller
när han högg av hydrans huvud. Men den starke mannen i
sagorna, som gör om Herkules' arbeten, får ofta hjälp av


annat slag, som han förskaffat sig genom att stå i förbund
med andevärlden.

Det finns också ett annat prov, som hjälten ofta sättes på:
ett förbud, som han icke får överträda, en hemlighet, som
han icke får yppa. Denna hemlighet kan vara ett namn,
antingen hans eget eller någon annans. Nämner han det, är
hans trollmakt bruten, eller också — som det går i Lohengrin
— är hela härligheten slut, bara hon frågar honom om hans
namn. Varför just det? Även här kommer trolldomens
gamla bruk, ja själva den prästerliga magien till tals mitt i
sagan. Granska vi de gamla besvärjelser, som de babyloniska
prästerna uttalade för att besvärja demonerna och betvinga
sjukdomar eller olyckor, finna vi, att om man skall kunna
bli herre över demonerna, måste man först taga reda på deras
namn. Att känna de olika hemliga namnen är prästens
särskilda åliggande, vilket gör honom till den magiske hjälparen
i nöden. Namnet är en del av människans väsen, ja det
egentliga uttrycket för detta. På samma sätt förhåller det sig i
demonernas värld. Har man fått tag i namnet, har man
samtidigt också gripit krabaten och kan göra med den, vad
man vill. Så t. ex. fick S:t Laurentius på detta vis makt över
jätten Finn och kunde mana honom till sten i kyrkans
krypta. Alla demoner äro därför rädda för att få sina namn
röjda. Och därför tillhåller en demon också envar, som den vill
stå i förbund med, att icke nämna namnet eller ens fråga om
det. Men denna hemlighet yppas alltid i sagan. Hela den
dramatiska spänningen och den stora dramatiska
upplösningen bestå i, att hemligheten icke röjes, eller att överhuvudtaget
tystheten bevaras.

Ett av de förbud, som ständigt möta oss, är att icke tala i
det avgörande ögonblicket. Över skattgrävaren hänger alltid
detta förbud. Om han bara varit tyst, när han grävde och
såg högen öppna sig och skatten glänsa! Men alltid lockas
han att säga något, skrämd av vad han ser, eller plötsligt
driven av ett meningslöst begär att bryta tystnaden.

Naturligtvis träffas detta förbud mot att röja en hemlighet
eller att nyfiket undersöka, vad man ej får betrakta, oftast
på spinnsidan i sagan. Därigenom kan man också få en
smula psykologisk motivering in i berättelsen. Att det är särskilt
hårt för en ung flicka och framför allt för en, som är kär,
att icke få se sin älskade eller att icke känna hans namn eller
veta, vad det är för ett ställe hon förts till — det har dikten
använt, när den i antikens sista mytbildning formar en sådan
sägen som den om Amor och Psyke. Vilket samspel av
sagomotiv! Den yngsta av trenne systrar, som naturligtvis är den
vackraste, så skön, att hon väcker skönhetsgudinnans avund
— hon dömes att sättas på klippan, ett jungfruoffer till
vidundret, alldeles som Andromeda, sedan föres hon till Amors
borg och blir hans brud och njuter all livets lycka natt och
dag. Men under hela dagen plågas hon av ensamhetens
trollmakt och om natten av förbudet att icke få se honom.
Systrarna, vilka naturligtvis äro avundsjuka och lömska, komma
och locka henne att trotsa förbudet. Sedan följa hennes fall
och ånger, hennes färd till underjorden för att hämta
skönhetsmedlet eller krukan med skönhetssalvan. Åter möter här
ett förbud: att öppna krukan, ett prov på hennes karaktär,
som hon icke består, eftersom hon låter sig lockas av sin
nyfikenhet liksom Pandora i fråga om asken. Men till det
samspel av sagomotiv, som finnes i denna berättelse, har
diktningen fogat räddningen genom Amors förbarmande —
ett drag, som är buret av högre idéer.

Eller är det hennes rena själ, som likväl gjort henne
förtjänt av belöningen, trots allt vad hon förbrutit? Även
denna form av nåd känner sagan till.

Ty sagans yttersta tanke är likväl icke den torftiga, att det
blott är litenheten och svagheten det kommer an på eller den
tröstlösa utsikten, att allt beror på slughet och list. Sagan
söker djupare och finner också något större.

Det finns något i människans natur, något på bottnen av
hennes själ, som sagan drar fram och aldrig tröttnar att tala
om, och som den alltid till sist tillerkänner priset.

Bäst är det uttryckt i sagorna om de tre — det må vara tre
bröder eller tre systrar — med den orubbliga rollfördelningen.
De egenskaper, som världen ger och kräver, dem ha de båda
äldre syskonen alltid. Är det fråga om män, äro de stolta,
starka och tappra, i regeln dessutom kloka. Rör det sig om
kvinnor, äro de åtminstone så vackra, att de taga sig bra ut,
när de äro fint klädda; de äro fåfänga över sitt prålande
yttre, stolta över sitt stånd, och de förstå att göra sig gällande.

Men de tappra och karska männen komma likväl ingen
vart, lika litet som de präktiga och stolta kvinnorna.

De drogo ut, dessa bägge bröder, den ene efter den andre,
ypperligt väpnade och med ett lysande följe av ståtliga
svenner för att fria till prinsessan långt borta i den förtrollade
skogen. Men då den förste kom till en korsväg i skogen och
mötte en gammal gumma, som bad om en slant, brydde han
sig icke om henne. Och den andre brodern, som aldrig kan
göra annat än vad den förste gjort, betedde sig på samma
sätt. Och båda går det lika illa, när de komma in i
trollskogen. De hitta icke vägen till prinsessans slott. Eller om de
hitta den, öppnas icke dörren för dem, eller också
sönderslitas de på det ömkansvärdaste av draken, som vaktar
slottet.

Men den tredje återstår. Han ber så ofta att få ge sig
ut och pröva sin lycka hos prinsessan. Men hans gamla
föräldrar vilja icke ge honom tillåtelse. De ha förlorat sina båda
andra söner — den siste vilja de behålla.

En natt stiger han emellertid upp och smyger sig ut. Han
har bara sin lilla grå häst att rida på, sitt lilla korta svärd
i bältet och en dukat i fickan, som hans gudmoder gav honom
vid hans dop. Men när han kommer till korsvägen och den
gamla gummari ber om en slant, ger han henne hela dukaten,
och då får han alla de goda råd, som blott en fe eller en i
trasor klädd gudinna kan ge.

Hon är väl också en gudinna, den gamla gumman i skogen,
en av de skogsgudinnor, som våra germanska förfäder trodde
på, som vaktar skogen och känner dess hemligheter, men som
nu i sagan blivit en gammal häxliknande gumma, vilken
likväl städse måste vistas i skogen. Ty en lokalgud lämnar
aldrig sitt område. Nu lär hon prinsen, att han skall följa
fågeln, som visar honom väg genom skogen; att vissla på
färjkarlen, som skall föra honom över den stora floden; ger
honom det bröd, som han skall kasta i gapet på vidundret, och
grenen, varmed han skall klappa på porten, för att den skall
öppnas och släppa in honom.

Eller om han inte mött en gumma, utan bara sett en duva
sitta i klämma på en gren och han räddat den, eller hållit in
hästen, så att den icke trampade på myrorna, som just drogo
över vägen, som han red på, eller om han befriat en björn
ur fällan — så visar det sig snart, att han handlat klokt, när
han kommer till den elake trollkungen, vars dotter prinsessan
är. När kungen sätter honom på prov med de
Herkulesarbeten, vilka antingen komma att kosta honom livet eller
ge honom prinsessan till äkta, då komma duvorna och rensa
bort hirskornen från vetet för honom, eller också samla
myrorna ihop åt honom de kringspridda sädeskorn, som han
skulle plocka samman, eller också driver björnen ihop de
vilda tjurar, som han skulle hämta. Och på liknande sätt i
oändliga variationer.

Alla dessa drag kunna emellertid återföras till en och
samma punkt: till det sinnelag, varmed den yngste drar ut, i
motsats till sina stolta bröder. De hörde icke gummans bön
eller duvans jämmer, de redo övor myrorna och krossade dem
under hästarnas hovar. Men hos honom finns det något, som
de sakna. Det är hjärtats godhet, som hembär segern åt
honom: icke någon konstruerad dygd, utan just den inre
människans naturliga utveckling, den renhet och mildhet, som
givits hans själ i faddergåva, och som uppväga allt vad de
andra äga av yttre prakt och makt, vapen och tapperhet,
varmed de likväl blott rida sin undergång till mötes.

Dessa själens dolda krafter — dem älskar sagan, dem har
den blick för i högre grad än någon annan dikt, än någon
annan forskning. De "oansenliga tingen" har den bragt till
heders även i själva människoanden. Vill man ha ordentliga
upplysningar om, vad som försiggår innerst inne i en
människa, eller erfara något om de många sätt, varpå det, som
lever i människan, kan yttra sig, än i klumpighet, tafatthet
och tysthet, än i försagdhet och blyghet, än i dunkelt tal
eller halvkväden visa, än med frejdigt mod eller med det
lynne, som icke frågar efter sig själv eller söker sitt eget,
utan som går rakt på sak — då skall man vända sig till
sagorna.

Men först och främst — och det är det djupaste — söka
de sig genom alla dessa yttringar av själen ned till dennas
botten i människan för att taga reda på, vad den gömmer.
Det skall finnas äkthet därinne. Det finns en sannig och
naturlighet, som förläna värde till och med åt de svagaste
och löjligaste ord och handlingar. Och när denna själens
friskhet eller medfödda adel träder levande fram och
uppenbarar sig i människans hela sätt och beteende, få vi se
det goda i en form, som står högre än till och med hos den
människa, som troget följer moralens gängse regler.

Ofta är det visserligen tillräckligt, att en dygd utövas eller
en god handling utföres av sagans älskling i motsats till de
onda människor, som ständigt lägga sig hindrande i vägen,
men det känna vi ju också från den moraliska berättelsen,
som icke äger sagans karaktär, eller rent av från de
moraliska föreskrifterna. När sagan når sin högsta utveckling, är
det icke dessa bestämda handlingar eller enstaka dygder, som
den nöjer sig med. Den vill blotta människonaturen på ett
sådant sätt, att dess innersta själ kommer till synes. Det är
öppenhet och ärlighet, renhet och oskuld, det är värme, den
kräver av en människa, just det varma sinnelaget i motsats
till den kalla beräkningen, emedan denna värme utgör det
naturliga vittnesbördet om, att hela organismen befinner sig i
ordning, att livet lever i denna människa med sin bästa kraft
och med sin mest äkta natur. Och sedan kommer lyckan av
sig själv.

*

I den ström av människokännedom, som går genom
sagorna så långt tillbaka vi känna dem, möta vi de ideal, som
även religionerna, samhällets lagstiftare, tänkare och
moralister var och en på sitt vis operera med: rättvisa och billighet,
sanning och ärlighet, renhet och oskuld, trofasthet, godhet
och barmhärtighet. Givetvis ha dessa ideal, efter hand som
de klart uppställdes i det högre själslivet, erhållit reflex i
sagomoralen. Men det är det förunderliga och nästan
ofattliga, att ideal, som vi först tämligen sent kunna påvisa i
självständig utformning, redan synnerligen tidigt möta oss i
sagovärlden.

Naturligtvis är det mycket lätt att skilja mellan en senare,
finkänslig sagotyp och råa och plumpa, barbariska sagor,
vilka röja en primitiv eller avtrubbad tankegång. Sagor, som
roa sig med alla slags laster, och som varit oanständiga till
och med för dem, som de berättades för, och icke blott för
våra mera civiliserade öron, finns det tillräckligt av över
hela världen. Ideligen förföljas vi ju också av den saga,
som myser över en list, som lyckats, oavsett om det gäller att
stjäla eller bedraga eller narra människor eller driva med
dem och föra dem ut på det hala — allt sådant som brukar
framkalla ett elakt skratt hos de människor, för vilka det
lyckas, eller hos andra, som höra talas om saken. Alla
dessa grova drag framträda desto tydligare, ju längre tillbaka
vi komma, när vi ha med negrer eller malajer att göra eller
till och med i de sagor, som man i våra dagar samlar bland
kalmucker eller ryssar.

Men hur långt tillbaka gå icke samtidigt de ädla
egenskaperna i sagornas historia! Hur gamla äro icke Askungen
med sin kyska natur och "den tredje brodern" med sitt
ärliga sinnelag! Hur långt tillbaka kunna vi icke gå och
likväl ständigt finna, att renheten och barmhärtigheten
belönas ! Hur tidigt lärde sig icke människan, att skenet
bedrar, och att man ofta bör vara mån om det, som världen
ratar!

Det finns en kristendom före Kristus i denna sagomoral,
ett prisande av "de i anden fattige", "de saktmodige",
"de renhjärtade" och av "hjärtats dolda människa i en stilla
och saktmodig själs okränkbara väsen". Det ligger häri ett
medvetande om den livets gång, som religiöst utformats i
den gamla övertygelsen om, att "Gud står emot de
högfärdiga, men de ödmjuka giver han sin nåd", och som kristligt
sett når sin höjdpunkt i detta yttrande av Kristus själv:
"den sten, som byggmästarna förkastade, har blivit en
hörnsten". Om Askungen och alla hennes syskon på jorden
gäller det, att de först förkastades och sedan kommo till
heders. Men här är mera än Askungen.

Vilja vi se, vad detta mera innebär, så låt oss höra
historien om de båda bröderna, berättad ur Jesu egen mun.

Där möta vi även äventyrslusten hos den yngste, medan
den äldste stannar hemma och trives utmärkt i de lugna
förhållandena. Och denne yngste, som kastar sig ut i livet och
slösar bort sina ägodelar på dess fröjder, han slutar i
svinstian — en plats, där hjälten i sagorna så ofta suttit. Men
här sker det i hans själ, som aldrig sker i sagohjältens: han
ångrar sitt liv, ångrar det som ett brott; han vill vända
tillbaka hem och söka sin barndoms lycka som en slagen man.
Hans fader ser honom på långt avstånd, skyndar mot
honom, faller honom om halsen, kysser honom, sätter en ring
på hans finger, skor på hans fötter och låter slakta den gödda
kalven — icke därför att han är en prins, som nu kryper
fram från sitt gömställe, utan därför att han är en förkrossad
själ, som kastar sig för sin faders fötter och tigger om
förlåtelse.

Den ringhet, som prisas i denna berättelse, är icke den,
som en människa äger av naturen, eller som hon naturligt
slutar i, när hon kommit till korta med sin kraft eller sitt
förstånd, med sin börd eller ställning i livet. Och den
höghet, som låter denna segra, är icke den medfödda renheten,
oskulden eller godheten — ack, det är ju den hon förbrutit!
— utan ringheten, det är den, hon fann, då hon gjorde sig
ringa. Och högheten, det är den hon vann, då hon gjorde
sig ringa och ödmjukade sig inför sin Gud.

Det är evangeliet, och det är icke någon saga. Men när
människor, även de ringaste bland folket, kunna fatta
evangeliet såsom något, vilket talar till dem själva och med dem
själva, månne då icke Askungen har haft sin del däri och
varit med om att öppna deras öron?

Eller månne det icke snarare träffade den mänskliga
erfarenhet, som ligger bakom Askungen?



INNEHÅLL

Sid.

Myter ..........................................................................     5

Myterna i litteraturen ...................................................     7

Hur man tolkat myterna ..............................................    22

Primitivt tänkande och mytologisk fantasi ..................    39

Ritmyter .....................................................................    60

Kultmyter ...................................................................    84

Livsmyter ...................................................................    97

Naturmyter .................................................................   122

Naturprocesser ...................................................   124

Världens uppkomst och avslutning ....................   130

Sagor ..........................................................................   143

Då allmogen upptäcktes .............................................   145

Allmogeliv .................................................................   163

Sagornas vandringar ..................................................   178

Sagornas moral ..........................................................   202









Pris 7.50; inb. i klotband 9.50;
i halvfranskt band 13.50



