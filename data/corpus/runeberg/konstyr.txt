KARL STAAFF

DET
KONSTITUTIONELLA
STYRELSESÄTTET

STOCKHOLM
AKTIEBOLAGET LJUS
1914


KARL STAAFF.————————
DET KONSTITUTIONELLA
STYRELSESÄTTET
LJUS

STOCKHOLMAKTIEBOLAGET LJUS1914



Med anledning av den senaste tidens händelser har
uppmärksamheten hos oss blivit starkt fäst på
frågan om personligt styrelsesätt eller konstitutionellt.
Visserligen syntes man till en början vilja söka förklara
kungatalet den 6 februari på ett sådant sätt, att denna stora
fråga ej därav skulle beröras. Men det är blott alltför
tydligt, att en högröstad meningsriktning inom vårt land
helt och fullt vill godtaga det personliga kungadömet,
varmed visserligen icke skall påstås, att den fullt förstår vad
detta skulle innebära. Vid sådant förhållande förestår
en synnerligen betydelsefull principstrid. Och det kan
då kanske vara på sin plats att något behandla icke
blott den speciella fråga, som framkallats av
borggårdstalet, utan det konstitutionella styrelsesättet i det hela.

Var och en känner, att man med ett absolutistiskt
statsskick menar ett sådant, där monarken ensam har
all makt, med ett konstitutionellt ett sådant, där folket
genom en representation har större eller mindre makt
åtminstone i avseende å lagstiftningen och
beskattningen. Man plägar sammanfatta lagbestämmelser om de
s. k. statsmakterna, deras befogenheter och samverkan
mellan dem i ett skriftligt dokument, konstitutionen,
statsförfattningen eller, som vi kalla det, grundlagen.

Överträdas direkt sådana uttryckliga bestämmelser,
sedan de en gång blivit behörigen gällande, föreligger
naturligtvis ett inkonstitutionellt förfarande av
obestridlig beskaffenhet. Och om dessa överträdelser ske gång
efter annan, föreligger uppenbarligen ett
inkonstitutionellt styrelsesätt. I motsatt fall är styrelsesättet i mera
allmän mening konstitutionellt. Men man plägar ofta
tala om inkonstitutionellt styrelsesätt i en väsentligen
annan mening än ett sådant, som karaktäriseras av
direkta överträdelser av uttryckliga
författningsbestämmelser. Det är då man giver uttrycket inkonstitutionellt
styrelsesätt samma betydelse som personligt styrelsesätt.
Och med dess motsats konstitutionellt styrelsesätt menar
man då något annat än blott att givna
författningsföreskrifter icke direkt överträdas. Vad menas då i nu
antydda fall med dessa benämningar?

För att redan nu giva någon ledning härför erinra
vi, att det konstitutionella statsskicket nyss angavs som
ett sådant, där folket genom sin representation har större
eller mindre makt åtminstone i avseende å lagstiftningen
och beskattningen. Folkrepresentationerna nöja sig
emellertid sällan med att taga befattning blott med
lagstiftning och beskattning. De vilja ha ett ord med i laget
jämväl i avseende på själva statsstyrelsen, på
regeringsmaktens utövning. Detta sker numera icke genom
att de göra anspråk på att direkt taga del i denna
utövning och sålunda göra sig själva till regerande. Det
sker fastmera på det sätt, att de förvärva rätt till
kontroll i en eller annan form, i större eller mindre grad.
Finnes sådan kontroll icke till, då blir styrelsesättet rent
personligt, finnes den och har den kommit till någon
effektivitet, då blir styrelsesättet åtminstone i viss grad
konstitutionellt. I förra fallet kan monarken, så länge
han icke direkt överträder folkrepresentationens
uttryckligen lagstadgade rättigheter, handla efter sina tycken.
Han kan visserligen också överlåta styrelsen åt sina
ministrar. Men som han även kan välja dem efter godtycke,
blir det bela likväl en rent personlig styrelse. I senare
fallet måste monarken alltid taga en viss hänsyn till annat
än sin egen vilja. Han måste åtminstone välja sådana
ministrar, att de icke ohjälpligt fördärva kronans hela
anseende inför representationen.

Av det sagda framgår, att ett personligt styrelsesätt
och ett konstitutionellt styrelsesätt i nu sagda inskränkta
mening båda kunna förefinnas inom det konstitutionella
statsskickets gränser i detta ords vidsträcktare betydelse.

Det vore nu vår avsikt att söka uppvisa för det första
vad ett fullt utbildat konstitutionellt styrelsesätt innebär,
därefter huru ett sådant med logisk nödvändighet
framväxer ur vissa grundförutsättningar, huru därigenom
jämväl med logisk nödvändighet det forna kungaidealet
småningom giver vika för ett nytt och huru detta är
beskaffat samt slutligen huruvida ett utbildat
konstitutionellt styrelsesätt slår i överensstämmelse med svensk
grundlag.

Det fullt utbildade konstitutionella styrelsesättet.

Då vi gå att söka uppvisa vad ett fullt utbildat
konstitutionellt styrelsesätt innebär, vilja vi tillåta oss
att återgiva en framställning från ett annat land, vilken
torde verka i hög grad belysande för alla hithörande
huvudbegrepp. Det är ingen mindre än en av Englands
yppersta statsmän, Gladstone, som i en synnerligen
fängslande uppsats, skriven för 35 år sedan, uttalat sig om
det konstitutionella styrelsesättet och vad det innebär,
särskilt beträffande förhållandet mellan monarken och
ministrarna. Uppsatsen är betitlad »Fränderna på andra sidan
havet» och innehåller en jämförelse mellan Englands
styrelsesystem och Förenta staternas. I densamma gör
förf. bl. a. följande uttalanden.

Man tillägger vanligen den engelska rasen upphovet
till det representativa systemet. Klarare och
obestridligare är dock enligt Gladstone dess rätt till vad han
kallar den stora politiska upptäckten: konstitutionellt
kungadöme.

Han gör en teckning av detsamma och framhåller
därvid, att »värdigheten och den synliga yttre
auktoriteten skola ligga helt och hållet hos kronans bärare, men
arbetet till det väsentliga och ansvaret helt och hållet hos
dess tjänare» (ministrarna). »Härav följer utan tvivel»,
heter det vidare, »att om skiljaktigheter uppstå, det är
deras uppfattning, vilka uttänkt och planerat
regeringsarbetet, som ytterst måste bli gällande. Makt kan skiljas
från enbart arbete men ej från arbete förenat med
ansvarighet.Kursiveringen gjord av oss. Monarkens verksamhet skall alltid vara medelbar,
beroende på medverkan av rådgivare. Det kan i
England ej finnas en illojalitet mera betänklig till sina följder
än den vidskepelse, som ävlas att anvisa suveränen ett
särskilt, högre liggande område av politisk verksamhet.Kursiveringen gjord av oss.
Anonymt kryperi har antytt en sådan lära; men den
kan icke fås att trivas i England mera än bengaliska
djungler på Salisbury Plain.»

Sedan författaren framhållit, att monarkens rätt att välja
ministrar praktiskt taget är begränsad genom parlamentet,
skildrar han monarkens ställning i själva riksstyrelsen
sålunda: »Han är beträffande alla ärenden, som komma
för ministären, berättigad få kunskap och tillfälle till
överläggning utan annan gräns än den som sättes av den
järnhårda nödvändigheten att medhinna allt arbete.
Ehuru avgörandena ytterst måste öfverensstämma med
deras uppfattning, vilka skola ha att ansvara för dem,Kursiveringen gjord av oss.
är det likväl dessas uppgift att hålla suveränen
underkunnig och söka övertyga honom, icke att råda över
(overrule) honom. Om det vore möjligt för honom,
inom gränserna för mänsklig tid och förmåga, att aktivt
intränga i alla allmänna ärenden, skulle han vara fullt
befogad att göra det. Det, som faktiskt underställes
honom, är vad som anses vara det mest betydelsefulla,
själva gräddan av ärendena. I överläggningarna
angående dessa har monarken mera än en fördel framför
sina rådgivare. Han är permanent, deras befattningar
äro övergående — — — han tager en lugn överblick
(av ärendet) i gott mak, medan de äro utsläpade av de
förberedande stadierna och deras krafter ofta äro
nedsatta av brådskan med oräkneliga detaljer. Han kan
därför vara en viktig faktor i alla statsbeslut. Varje gång
suveränen under arbete med statsärenden upptäcker ett
förbiseende, stärker detta hans betydelse och höjer hans
auktoritet. Det är sålunda klart, att det för intelligent
verksamhet finns överflödande utrymme till arbete under
kunglighetens lysande mantel.»

»Denna makt tager av sig själv formen av inflytande.Kursiveringen gjord av oss.
Graden av detsamma beror på en mångfald av
omständigheter: på talang, erfarenhet, takt, karaktärens soliditet,
oavlåtlig, outtröttlig flit och ständig närvaro på den
plats, där regeringen har sitt säte. I samma grad som
någon av dessa egenskaper kunde brista, skulle
monarkens verkliga och behöriga inflytande över ärendenas
gång förminskas; allt eftersom de nå fullständigare
utveckling, skulle den växa. Det är ett moraliskt inflytande,
icke ett tvångsartat sådant. Det verkar genom
ministärens vilja och förstånd, icke över eller emot dessa.
Den dag skulle bli en olycklig och farlig dag för
monarkien, då någon kommande innehavare av kronan skulle
tillägna sig eller göra anspråk på slutlig eller
övervägande eller ens fristående makt å något som helst
område av statsärenden. Idéerna och förfarandet från
Georg III:s tid, vars vilja i vissa saker begränsade
ministrarnas verksamhet, kan icke återupplivas annat än
genom vad som å deras sida skulle vara intet mindre
än en ren eftergivenhet, en förödmjukande underkastelse,
farlig för det allmänna bästa och i djupaste mening illojal
mot dynastien. Detta emedan i varje fri stat någon
måste vara ansvarig för varje statshandling och frågan
är: vem skall det vara? Den brittiska författningen
svarar: ministern och uteslutande ministern. För att han
må kunna vara ansvarig måste han ha full del i varje
åtgärd. Ensam handling skulle för suveränen vara
detsamma som oförsvarad, obeskyddad handling etc.»

Författaren betonar härefter skarpt, att ingen skillnad
kan vara mera avgörande för den brittiska författningens
tillämpning eller för ett riktigt omdöme därom än skillnaden
mellan suveränens person och kronan. »Kronan har
vidsträckta prerogativ, obegränsade uppgifter. Att sätta dem
i händerna på personer, som skulle vara blotta verktyg
för en enskild kunglig vilja, skulle utsätta dessa befogenheter
för oupphörlig, hjälplös (unsupported) kollision med
nationens levande krafter och för en säker och obotlig katastrof;
de måste därför vara anförtrodda åt män, beredda att
ansvara för det bruk de göra därav. Ringen av ansvarig
ministeriell verksamhet bildar ett skydd omkring suveränens
person, vilket visat sig stå emot alla anfall. Den höga
person, vilken tid efter annan kan befinna sig därinom
— — — är ingalunda någon mållös och själlös idol; han
åtnjuter jämte verkliga och mycket omfattande medel
till politiskt inflytande den odelade vördnad, som ett
stort folk känner för sitt överhuvud, och är likaledes
den främsta och allra mest betydande av de krafter,
vilka genom exempel och behörig auktoritet i hög grad
forma sederna, ja moralen hos en mäktig aristokrati samt
en rik och högt bildad societet.» — Härefter följer en
utläggning av en suveräns sociala inflytande.

»För landets blickar äro suveränen och ministären en
absolut enhet. Den ena kan tillmötesgå den andra; men
gränsen för suveränens eftergifter inträder vid den punkt,
då han blir benägen att pröva försöket att byta om
regering, och gränsen för ministrarnas eftergifter vid den
punkt, då de bli obenägna att bära vad de under alla
omständigheter måste bära, så länge de förbli ministrar,
den odelade ansvarigheten för allt som göres i kronans
namn.» — Måhända bör det i fråga om den engelska
monarkens försök att byta regering här erinras, att
med i England rådande parlamentariska förhållanden i
de allra flesta fall intet val finnes mellan olika
regeringar.

I Gladstones nu återgivna uttalande hava vi icke
allenast en högeligen intressant teckning av ett
konstitutionellt styrelsesätt, det engelska. Vi ha därjämte en
grundritning till det konstitutionella styrelsesättet i
allmänhet, utan avseende pä något särskilt land. Att detta
varit författarens egen mening framgår i viss mån redan
av hans ovan anförda ord om Englands rätt till den
stora upptäckten konstitutionellt kungadöme. Det blir än
mera klart därav, att han med allmängiltiga grunder
söker stödja sina satser om ministrarnas
maktbefogenheter.

Det som framför allt är betydelsefullt i Gladstones
uttalande är just den starkt principiella bevisföringen
i fråga om ministärens ställning till statsbesluten. Han
betonar och inskärper, att de som hava ansvaret måste
hava det faktiska avgörandet. Och han framhåller i
upprepade kraftiga vändningar, huru orimligt ett
motsatt förhållande skulle vara.

Denna bevisföring är i själva verket omotsäglig. Och
de, vilka ådagalägga sympatier för en personlig
maktutövning av monarken, borde väl överväga, huru det
skall vara möjligt att undkomma den obevekliga logiken
i satsen, att avgörandena av statsärendena ytterst måste
överensstämma med deras uppfattning, vilka skola ha att
ansvara för dem.

Man torde också oftast finna, att de, vilka vilja
förbehålla monarken dessa avgöranden, föga tänkt sig in
i den ställning, som i sådant fall skall tillkomma
rådgivarna. Det säges vanligen, om man går frågan
närmare in på livet, att monarken naturligtvis icke
lämpligen bör »ingripa i regeringsarbetets detaljer» eller
huru man nu vill uttrycka det. Menar man då, att han
bör med avseende på de största frågornas skötsel
inverka personligen bestämmande? Detta vore orimligt.
De största frågorna äro ju vanligen de, vilka framför
allt tillhöra de politiska programmen. Och en ministär
bildas i våra dagar för att utföra sitt och sitt partis
program. Just med avseende på de största frågorna måste
det därför vara mest av nöden, att en ministär får sig
tillerkänd den härför erforderliga handlingsfriheten.

Huru man än söker vrida och vända saken, skall man
nog finna, att Gladstone uppdragit de riktiga linjerna för
förhållandet mellan monark och ministär.

En konstitutionell monarks offentliga yttranden i
politiska ämnen.

I det anförda uttalandet heter det bl. a.: »inför landets
blickar äro suveränen och ministären en absolut enhet».
Med hänsyn till de i England sedan lång tid tillbaka
rådande sedvanorna har det tydligen icke varit påkallat
för författaren att närmare utveckla konsekvenserna av
denna princip. Men av lätt insedda anledningar kan det
just i dessa dagar särskilt intressera oss att något
belysa dessa konsekvenser.

Ett upplösande av den absoluta enhet inför landets
blickar mellan suverän och ministär, varom Gladstone
talar, torde väl huvudsakligen kunna tänkas på två sätt.
Antingen kunde det äga rum därigenom, att monarken,
på samma gång han meddelar ett regeringsbeslut i full
överensstämmelse med ministärens hemställan, tillfogar
protokollet ett yttrande, däri han uttalar en personlig
åsikt, som icke helt sammanstämmer med ministärens i
dess av honom bifallna framställning. Monarken
inlägger med andra ord en mer eller mindre bestämd
reservation emot det kungliga beslutet. Eller ock kunde
monarken vid något tillfälle offentligen uttala sig i en
fråga, där hans ministärs åsikt vore bekant, men i en
riktning, som ej överensstämde med denna. Man kunde
t. ex. antaga, att en kungl. proposition i något ämne
hade avlåtits till riksdagen och att monarken därefter
vid något tillfälle offentligen uttalade sitt ogillande av
denna proposition och sina förhoppningar, att den icke
skulle bliva bifallen.

Jag fäster uppmärksamheten därpå, att intetdera av
de nu förutsatta fallen fullt liknar det som på senaste tid
så mycket diskuterats. Det för detta fall utmärkande är,
att det såväl av den avgångna regeringen som av andra
kammarens majoritet ansetts innehålla vissa utfästelser,
vilka kunde hindra en kommande obunden prövning
beträffande ett av denna regering utarbetat förslag till
förbättringar i försvarsväsendet. Att sådana utfästelser
icke kunna vara förenliga med ett konstitutionellt
styrelsesätt i den mening vi nu taga detta uttryck och att de för
övrigt måste anses mycket svårförenliga med andan i
vår regeringsform, det är nog givet. Men härom har
redan talats så mycket, att vi ej vidare skola uppehålla
oss därvid. Vi fråga nu i stället: huru te sig ur det
konstitutionella styrelsesättets synpunkt sådana uttalanden
av en monark som vi nyss talat om: en s. k. diktamen
till protokollet, som innebär en reservation emot det
fattade beslutet, eller ett sådant offentligt uttalande i
politiskt ämne, som tydligen icke står god i överensstämmelse
med den sittande ministärens uppfattning — ja som
kanske rent av står i strid med ett redan avlåtet förslag?

Tydligt och klart är det ju, att enheten inför landet
mellan monark och ministrar är bruten på varje punkt,
där monarken finner sig böra offentligen tillkännage en
uppfattning motsatt den som hans ministär veterligen
äger. Alldeles särskilt egendomligt framträder
onekligen en sådan dualism, om ett kungligt beslut åtföljes
av en personlig reservation av monarken. Det kan
t. o. m. med skäl frågas, huruvida en sådan reservation
icke rent av innebär en uppenbar självmotsägelse.
Monarken har på sina rådgivares tillstyrkan fattat ett statsrättsligt
giltigt beslut, som av vederbörande departementschef
förses med kontrasignation. Bredvid detta av monarken själv
meddelade beslut skulle han så sätta ett uttalande, som
i viss mån strede mot detsamma, som således sade om
hans egen nyss uttalade vilja, att den egentligen icke
var hans vilja. Det är detta som knappast förefaller
rimligt. Men, invänder man, det skulle väl vara ännu
orimligare att vilja förneka en monark rätten att — om
han nu också till följd av förhållandena måste gå in på
något, som han ogillar — åtminstone ge ett uttryck åt
detta ogillande? Månne man icke härvid ser något
ensidigt på saken? Vad man bör ha rätt att förutsätta
hos en monark, det är, att han fattar sina kungliga
beslut efter beaktande av alla på saken inverkande
omständigheter. Därom borde alla kunna vara ense. Låt
oss nu taga det ytterligaste fallet. Antag, att ministären
hemställer till monarken att fatta ett beslut, som han
personligen anser vara sakligt alldeles oriktigt ja skadligt för viktiga
landsintressen. Antag, att ministären förklarat att den står
och faller med sin åsikt i saken. Antag, att beslutet synes
monarken vara av den stora vikt, att han till och med icke
skulle tveka att gå till det yttersta för att förekomma
detsamma. Han överväger då, huruvida han kan tänka
sig en annan ministär, som vore i stånd att under för
handen varande förhållanden verka till rikets gagn. Låt
oss antaga, att han finner detta icke vara fallet. Som
resultat av detta övervägande lämnar han sitt kungliga
bifall till ministärens hemställan. Han har således
tvungits, säger man, att bifalla vad han ogillar, då måtte
han väl åtminstone kunna få uttala detta ogillande. Men
är icke detta resonemang något förhastat? Vad är det
som »tvingar» en monark att i det tänkta fallet bifalla
vad han personligen icke skulle velat främja? Icke är
det hans ministrar. De förklara ju allenast, att de icke
se möjlighet för sig att stanna å sina platser annat än
om monarken bifaller deras hemställan. Nej, det är
monarkens eget omdöme, som nödgar honom att icke
motsätta sig densamma. Han inser efter noggrant
övervägande, att i händelse han vägrade sitt bifall och
sedan icke kunde erhålla någon ministär med tillbörlig
auktoritet, så vore detta vida mera skadligt för det
allmänna, än det av ministären förordade beslutet någonsin
kunde bli. Men i sådant fall, i vilket förhållande står
hans kungliga beslut till en eventuell reservation från
hans sida? Jo, detta förhållande synes helt enkelt vara
det, att reservationen uttrycker hans personliga önskan,
i fall han hade kunnat överlåta sig helt och hållet åt sina
sympatier, beslutet åter är ett uttryck för hans kungliga
plikt att i det allmännas intresse undertrycka sina
enskilda sympatier. Men synes det icke egendomligt att
giva ett särskilt uttryck åt vad man skulle ha velat, därest
man icke följde plikter, som man likväl själv anser högre?

I själva verket är det ju en oväsentlig skillnad emellan
att en monark sålunda vid ett beslut vidfogat en
reservation och att han offentligen ger tillkänna sin
avvikande mening vid något annat tillfälle, efter det ett
kungligt beslut är fattat, ehuruväl man ju i det förra
fallet rent av känner sig frestad att spörja, i vilken
egenskap en monark egentligen skall kunna göra en sådan
reservation till ett statsrådsprotokoll. Såsom regerande
monark sker det knappast, ty i denna sin egenskap uttalar han
sig genom sitt lagligen fattade giltiga beslut. Och man
finner det tvivelsamt, huruvida de uppfattningar, monarken
såsom enskild person tilläventyrs kan hysa, egentligen
kunna hava sin behöriga plats i ett statsrådsprotokoll.
Men som sagt mot principen om monarkens och
ministärens absoluta enhet inför landets blickar synes det
ju strida lika mycket vare sig en reservation sker så
att säga under högofficiella former eller icke.

Varför är nu denna enhet så nödvändig? Varför kan
det icke gå för sig att betrakta monarken såsom en
fristående faktor i det offentliga livet? Visserligen,
det erkännes nog från alla håll, bör monarken i många
fall lämpligen medgiva sina rådgivare fritt utrymme att
genomföra den politik som är deras, även om han icke
gillar den. Förhållandena kunna kanske rent av vara
sådana, att — det erkännes nog också — det är bäst
om monarken helt låter dem genomföra denna politik.
Men varför skulle icke detta kunna ske under en serie
av reservationer och offentliga uttalanden av ogillande
från hans sida?

Svaret är detta: det skulle nedsätta regeringsmaktens
anseende och monarkens egen över politikens
växlingar upphöjda ställning.

Det skulle nedsätta regeringsmaktens anseende. Detta
anseende kan icke bevaras orubbat annat än genom
bibehållande av en fullständig enhetlighet. Och om denna
brytes kan det ha praktiska följder av betänklig art. Hos
vissa samhällslager är det ministärens auktoritet, som
kommer att lida därav. Detta gäller särskilt om
ämbetsmannaståndet och enkannerligen om den militära byråkratin.
Om denna måhända ändock har en viss benägenhet att
icke med fullt önskvärd iver tjäna en regering, som den
icke sympatiserar med, skall den finna sig uppmuntrad
i sina mindre lojala tendenser i sådant avseende, om
den ser kronans innehavare ställa sig mot sina egna
rådgivare. Han är den permanente, de äro de tillfälliga.
Föga underligt då om ett ämbetsmannastånd skulle låta
sig av en dualism inom riksstyrelsen påverkas, än
mindre om detta skulle bli fallet med den militära
byråkratin, som har en särskild böjelse att förblanda lojaliteten
mot kronan med den underordnades hängivna
lydnadsplikt gent emot den man kallar den översta krigsherren.

Men om en dualism inom regeringsmakten sålunda
i vissa kretsar skall komma att skada ministärens
auktoritet, kommer den i andra att skada monarkens egen
prestige. Detta kan bli förhållandet hos de medborgare,
vilkas förtroende för ministärens personer och vilkas
sympatier för dess åskådning utgöra själva underlaget
för dess politiska ställning. Dessa medborgare komma
nämligen att icke utan skäl fråga, varför icke deras
förtroendemän skola ha att påräkna samma villiga bistånd
från monarkens sida som deras motståndare förmodas
skola hava eller kanske rent av kort förut haft. Och
allt starkare och starkare skall det spörsmålet bliva,
huruvida ett folk ej måste ha rätt att av sin suverän
förutsätta och påräkna en fullständig och allsidig opartiskhet.

Vi kunna icke lämna denna del av ämnet utan att
också beröra en annan sida av vad man i dessa dagar
kallat monarkens yttrandefrihet. För oss är den
allmänna yttrandefriheten i politiska ting en av de
oundgängligaste och betydelsefullaste rättigheter, som det
modärna samhället skänker åt sina medborgare. Detta
därför att vi hava den uppfattningen, att rätten att fritt
diskutera stora och samhällsviktiga spörsmål utgör en
ovillkorlig förutsättning för, att dessa spörsmål skola
kunna finna en god lösning. Men med denna rätt till
fri diskussion mena vi då rätten för var och en att fritt
framställa sina egna meningar och fritt söka vederlägga
andras samt att i sistberörda avseende vara oförhindrad
att begagna alla de vapen som stå till buds utan att
kränka de nödvändiga lagbestämmelser, som skydda
varje medborgare från smädelse o. s. v. Däremot
synes det oss nära nog strida mot den fria diskussionens
begrepp, i fall man skulle för vissa däri deltagande
förutsätta ett större och kraftigare skydd än för andra. I fall
således en person som deltager i en diskussion av ett
allmänt ämne anses böra vara skyddad icke blott mot
smädelse, vilket var och en bör vara, utan även mot
kritik, särskilt kritik av skarpare beskaffenhet, då synes
diskussionen upphöra att vara fri. Och upphör den att vara
fri, lärer dess nytta vara ganska ringa.

Under de närmast flydda dagarna har man
kunnat göra vissa iakttagelser av intresse just i nu berörda
hänseende. För det första har man här och där mött
uttryck av ogillande över borggårdstalet den 6 februari,
om vilka man icke kunnat undgå att säga sig: men dessa
ogillande uttryck äro dock knappast lämpliga. Har man
närmare analyserat saken, torde man dock ofta ha
funnit, att uttrycken i och för sig icke skulle framkallat
en skugga av tvekan, i fall de rört en vanlig medborgares
tal. Och man har då förstått, att orsaken till ens eget
spontana ogillande måste vara den, att man för en
suverän förutsätter ett skydd långt starkare än det som
man medger andra. Man vill helt naturligt åt honom skapa
ett värn långt mera effektivt än lagens stadganden. Icke
blott mot smädelse, nej mot alltför oförblommerad
kritik, särskilt den som använder ironiens och satirens
vapen, ville man gärna se monarken skonad.

Ja, man kan till och med gå längre.

I ett uti Uppsala hållet tal berörde en framstående
ledamot av andra kammaren den uppseendeväckande
detalj i kungatalet å borggården, att konungen talat om
»min armé» och »min flotta», vilket ju är främmande
för svenska öron och snarast förråder ett främmande
ursprung. En tidningAftonbladet d. 19/2 1914. skyndade att förklara, att det
kungliga uttrycket var lika naturligt som om en
klassföreståndare kallar den klass han förestår för »sin» klass eller
en arbetare kallar en maskin med vilken han arbetar
för »sin» maskin etc. Talarens angrepp, säger tidningen,
är därför obefogat. Därefter tillägges: »det är dessutom
tarvligt, då det riktas mot en person, som på grund av
sin ställning icke kan försvara sig». På sätt och vis är
ju denna förklaring från den tidningens sida något
underlig. Varför skulle icke konungen kunna försvara
sig? Hans yttrandefrihet är ju, som det heter, densamma
som tillkommer varje annan fri medborgare. Men låt oss
icke fästa oss vid denna inkonsekvens. För vår del
vilja vi tvärtom uppriktigt instämma med tidningen väl
icke i dess beskyllning mot uppsalatalaren för
tarvlighet men i dess uppfattning, att det icke tillkommer en
monark att nedstiga till den vanliga polemikens nivå
medborgare emellan. Men om så är, om monarken icke
lämpligen kan försvara sig, visar icke detta bäst, att han
gör väl i att undvika sådana lägen, däri han borde
försvara sig, ehuru han är hindrad därifrån? Visar det icke
bäst, att ju mera andras ansvar täcker honom, desto bättre?
Eller m. a. o. att ju mindre han gör sådant, som hans
naturliga försvarare — de konstitutionella rådgivarna —
icke kunna taga ansvaret för, desto bättre.

Vi yttrade i det föregående, att en naturlig känsla
fordrar, att en monark icke utsättes för kritik av det slag,
som anses fullt behörig, då den riktas mot en vanlig
medborgare. Och vi antydde, att just denna
omständighet vållar mycken tvekan i fråga om den omfattning,
i vilken man kan godtaga läran om monarkens »fria
yttranderätt». Men det finnes en annan omständighet, som
ytterligare stärker oss i denna tvekan. Vi se i dessa dagar,
huru politiska högermöten och valmansföreningar
tillhörande högerns organisation sända konungen
lyckönskningstelegram, däri direkt eller indirekt syftas på hans
borggårdstal. Även detta stöter oss säkerligen. Vi hava
förvisso en känsla av att öppnandet av en politisk
valstrid icke bör begagnas för att genom hyllningar till
monarken så att säga göra honom till högsta ledare
eller beskyddare för någon av de meningsriktningar, som
skola utkämpa sin kamp inför folket. Om denna känsla
är riktig, visar icke även detta hän på, att ett personligt
politiskt framträdande av monarken näppeligen är så
önskvärt som vissa tidningar vilja påstå?

Och om vi således skulle kunna sammanfatta vår
mening sålunda, att en monark bör stå utom och över
både klander och beröm i politiska frågor, borde detta
nästan vara ägnat att ådagalägga, att varsamheten i fråga
om en monarks politiska yttranden gärna bör sträckas
ännu något längre än vi hittills ifrågasatt. Vi ha
hittills behandlat monarkens »yttrandefrihet» ur den
synpunkten, att den kunde bringa honom i motsättning mot
hans ministrar och röja en dualism inom
regeringsmakten. Vi skulle vilja därutöver ifrågasätta, huruvida
monarken ens i de fall, då han befinner sig i full enighet
med sina ministrar, bör utan nödvändighet yttra sig i
politiska tvistefrågor. Vi tro snarast, att en suveräns
höghet bland sitt folk bäst och säkrast bevaras genom att
han begränsar sina offentliga uttalanden till så allmänna
områden, att de icke kunna bilda underlag för partistrider.

Det konstitutionella styrelsesättets utveckling. Det
nya kungaidealet.

Sammanfatta vi den nu gjorda framställningen av
det konstitutionella styrelsesättet i några framför allt
framspringande huvudpunkter, skulle dessa kunna
uttryckas sålunda. Riksstyrelsen måste ske under ansvar.
Detta ansvar påvilar ministrarna. Hava de ansvaret,
måste de ock faktiskt hava avgörandena. Detta betyder
emellertid icke, att monarken skulle vara en automat eller
som man här i landet säger en namnstämpel. Han kan
tvärtom öva inflytande och ett betydligt inflytande på
besluten. Men detta inflytande måste verka på
övertygelsens väg, ty för maktspråk kan aldrig en ministär, så
länge den har ansvaret, böja sig utan otillbörlig
självuppgivelse. Detta är den ena sidan av saken. Den andra
är, att just genom ett sådant system som nu angivits, och
endast genom ett sådant kan den fullständiga kungahöghet
bibehållas, som möjliggör för alla medborgare att se upp till
monarken såsom den över dagens strider upphöjda symbolen
för rikets majestät. Gör en rämna i det ministeransvar som
å alla håll täcker suveränens handlingar och han skall icke
längre kunna bibehålla sin enastående upphöjda ställning i
allas ögon. M. a. o.: låt honom framträda som person i
politiska frågor och han upphör att fylla sin uppgift
som suverän. Suverän och ministär böra inför landet
framstå såsom en enhet.

Det konstitutionella styrelsesättet, sade vi, kommer
under vissa förutsättningar med logisk nödvändighet till
stånd. Grundorsaken till en sådan utveckling är just
den vi i början av vår framställning angåvo:
folkrepresentationens fordran på att öva inflytande även i fråga
om regeringsmakten genom kontroll över densamma.
Detta förutsätter ansvariga ministrar. Men
ministeransvarigheten kan vara mycket olika. Den börjar
vanligen såsom juridisk — ministrarna kunna för
författningsbrott ställas under åtal inför en särskild domstol,
och åklagare är då vanligen en av representationens
avdelningar. Efterhand inser man, att denna
ansvarighet är alldeles otillfredsställande, och man vill vid
sidan därav ha politisk ansvarighet — ansvar även för
skadliga statshandlingar, ej blott för författningsbrott. Även
den politiska ansvarigheten har olika stadier. En av
de viktigaste förutsättningarna för dess förverkligande
är att ministrarna hava tillträde till folkrepresentationen,
och att det förutsättes och fordras, att de inför
densamma försvara regeringsåtgärderna mot alla
anmärkningar — de må nu framställas under behandling av
regeringsförslag, särskildt budgeten, eller
interpellationsvis eller i ännu andra former. En anmärkning, varpå
tillfredsställande svar ej givits, kan tillräknas ministern
såsom en post på hans debetsida i den politiska
opinionen. Men gäller det ett viktigt ämne, så kan hans
politiska existens stå på spel. Har utvecklingen nått
därhän, då är därefter det personliga styrelsesättet
knappast möjligt annat än såsom något rent övergående
försök.Rena kampregeringar i viss mån undantagna. Deras möjlighet
åter beror i sista hand på de maktmedel författningen lägger i 
folkrepresentationens händer. Vilken minister skulle vilja uppträda inför en
folkrepresentation och försvara åtgärder, som han själv
icke kunnat förorda utan som framtvungits genom ett
personligt maktbud?

Därför kan man också kalla det konstitutionella
styrelsesättet för det ansvariga i motsats mot det
personliga, som blir det oansvariga styrelsesättet.

Men jämsides med att sålunda ett konstitutionellt
eller ansvarigt styrelsesätt utvecklar sig, jämsides
därmed begynner det gamla kungaidealet att alltmera
förlora sin betydelse, och efterhand framstår ett nytt av
helt annan art. Det gamla kungaidealet var att
monarken skulle aktivt träda i spetsen, påtrycka andra
sina idéer, draga sitt folk med sig. Men det nya är icke
sådant. Man vill nu alltmer — vi ha redan antytt det
— att konungen framför allt skall undvika att söka göra
sina personliga meningar gällande, att han — själv
oansvarig — skall ge fullt utrymme för den ansvariga
styrelsen samt att han skall göra detta lika mycket och lika
opartiskt, evad de rådgivare, som de politiska
förhållanden anvisa honom att kalla till sin sida, äro av den
ena färgen eller den andra. Det politiska ledarskapets
kungaideal har lämnat rum för opartiskhetens.

Detta betyder emellertid ingalunda, såsom
motståndarna påstå, att en monark skulle bliva dömd till att
vara en nolla och vad det allt heter.

Låt oss sammanfatta vad en monark även vid en
fullt utbildad konstitutionell styrelse kommer att äga
för faktiska befogenheter och uppgifter.

En konstitutionell monark kan bilda sig en mening
samt utveckla och motivera den för sina rådgivare i
vilket ärende han vill.

I sådana ärenden, där avgörandet har karaktär av
smaksak, kan han förvisso mycket ofta påräkna att se
sin mening utan vidare accepterad. Även i viktigare
saker bör han icke sällan kunna övertyga sina
rådgivare om riktigheten av sin mening. Särskilt spelar
här hans ofta långvarigare erfarenhet en avsevärd roll.

En monark kan ock begagna sitt personliga
inflytande för att i lojalt syfte öva en viss påtryckning på
personer vid vissa tillfällen. Sådant förekommer t. ex., då
regeringen önskar förvärva en framstående kraft till ett
betydelsefullt statsämbete men möter motsträvighet.
Därvid kan monarken genom att förena sina ansträngningar
med sina rådgivares understundom uträtta mycket till
nytta för det allmänna.

Han kan vidare i vissa undantagslägen och under
förutsättning att han på det samvetsgrannaste ådagalägger
opartiskhet i statsärendena vädja till folket även utan
tillstyrkan av sina dittillsvarande rådgivare, vilka han då
måste låta gå och ersätta med nya, som äro beredda
att åtaga sig ansvaret för åtgärden.

Det kan emellertid vara skäl att betona, vilken
allvarlig sak en riksdagsupplösning är. För att en sådan
skall företagas, böra starka objektiva skäl föreligga för
antagandet, att den avdelning av folkrepresentationen, vars
nyväljande upplösningen avser, icke längre i sitt gamla
skick uppbäres av valmännens förtroende. Rätten till
upplösning kan icke begagnas, utan att den, som tager
initiativet därtill, riskerar ett starkt avbräck i sin
auktoritet, därest nyvalen gå honom emot. Det normala är, att
riksdagsupplösningar likasom andra statshandlingar ske
uteslutande på ministärens ansvar. I sådant fall är det
ock blott den upplösande ministärens auktoritet, som
drabbas av ett bakslag. . En annan färg får saken
däremot, om monarken själv framkallat upplösningen. Då
kommer det att i icke ringa grad gälla även hans
auktoritet. Upplösningen är ett kraftigt vapen men ett vapen
som bör hanteras med stor försiktighet.

Monarken kan i vissa lägen — allt under förutsättning
av den oeftergivliga opartiskheten — göra stor,
synnerligen stor nytta genom att uppträda såsom medlare
mellan partierna. Detta kan näppeligen ske genom ett
offentligt framträdande. Men väl kan det ske på det sätt,
som drottning Victoria av England någon gång
begagnade, nämligen att under hand erbjuda sina bona officia
till båda parterna och sålunda sammanföra dem till en
gemensam överläggning, vilken eljest svårligen blivit av.

Jag har hittills allenast talat om monarkens ställning
i rent politiska ting och den betydelse hans personliga
åtgöranden därvid kunna äga.

Härtill kommer den viktiga plikten att representera
vid högtidliga tillfällen både inom sitt rike och i
förhållande till främmande makter.

Att vissa möjligheter även öppna sig till en
personligt utjämnande och välsignelserik verksamhet i vår tids
sociala strider, är klart, likasom ock — på sätt Gladstone
i sin citerade uppsats anmärkte — till att påverka sederna
i samhällets förmånligt ställda klasser.

Slutligen finnas ju åtskilliga exempel på
konstitutionella monarker, som uppmuntrat vetenskap, konst, slöjd
och annan samhällsnyttig verksamhet.

Då anhängarna av den personliga kungastyrelsen säga,
att man i konstitutionellt intresse vill göra monarken till
en »automat», som saknar all självverksamhet, är detta
tydligen en måttlös överdrift. Man kan förvisso tvärtom
säga, att ett rikt och mångskiftande fält finnes öppnat
för en monarks intressen.

Med ett personligt styrelsesätt mena vi, såsom av det
sagda framgår, ett sådant, då ett kungligt maktspråk
kan — inom de gränser som folkrepresentationens
uttryckligt fastställda rättigheter medgiva — bestämma
ärendenas gång, giva riktning åt regeringspolitiken. Men
försök till genomförande av detta styrelsesätt kunna i
praktiken te sig mycket växlande.

Det kan ske genom en kampregering, d. v. s.
monarken kan välja ministärer, vilka icke åtnjuta förtroende
av en parlamentarisk majoritet utan tvärtom stå i
stridsställning gent emot denna majoritet. En sådan
regering försöker då att genom uppbjudande av alla de
medel, som djärva grundlagstolkningar kunna sätta den
i händerna, styra landet emot folkviljan.

Men det är också möjligt, att monarken tager sin
ministär ur majoriteten och att han därefter det oaktat
vill till större eller mindre utsträckning söka genomföra
en personlig politik. I vår tid med dess utvecklade
politiska liv, dess press och allmänna opinion kan
emellertid näppeligen någon politik ens försökas, som ej är
befryndad med någon redan befintlig strömning, någon
politisk medborgargrupp, det må nu vara en majoritet
eller minoritet, en grupp med parlamentariska
försänkningar eller utan sådana. Skall därför en nutida monark
göra anspråk på att själv taga initiativ och träda fram
och leda, torde detta mycket sällan ske, utan att några
förbindelser redan förefinnas med en eller annan politisk
strömning och dess män. Då förekomma givetvis rådslag
men rådslag av helt annan natur än de, vilka
statsförfattningarna förutsätta och anbefalla. Rådgivarna äro
här icke offentligen kända personligheter, underkastade
laglig ansvarighet och beredda att i laga former bära
denna ansvarighet. De äro fastmera anonyma, tagna
än från det ena hållet än från det andra. De kunna
vara betrodda enskilda vänner till monarken, de kunna vara
tagna bland kretsen av förutvarande lagliga rådgivare,
de kunna utgöras av hovmän o. s. v.

Det är ganska visst, att under det s. k. personliga,
oansvariga styrelsesättet en egen personlig kungavilja mera
sällan gör sig gällande, utan vanligen blir det oansvariga
rådgivares uppfattningar, som under detsamma komma
till heders. Det konstitutionella eller ansvariga
styrelsesättet däremot utmärkes därav, att de som givit sina
råd äro beredda att för varje handling eller
underlåtenhet i statsstyrelsen stå till offentligt ansvar inför
folkrepresentation och allmän opinion.

Det konstitutionella styrelsesättet i förhållande till
svensk grundlag.

Nu säger man att en sådan ställning för en monark,
som vi här skildrat, i varje fall ingalunda
överensstämmer med svensk grundlag. Sveriges konung, säger man,
äger enl. 4 § Regeringsformen att allena styra riket.
9 § i samma Regeringsform bjuder statsrådets
ledamöter att under ansvarighet för rådslagen — —
ovillkorligen till protokollet sina meningar yttra och
förklara, »konungen dock förbehållet att allena besluta».
Och i ansvarighetslagen för statsrådets ledamöter heter
det, att de »endast skola konungen råd giva, men ej
jämte honom regera».

I den strid som nu uppstått har den sålunda angivna
ståndpunkten blivit särdeles skarpt formulerad av
doktor Carl Herslow. Han anför följande passus ur den i
andra kammaren å regeringens vägnar avgivna
redogörelsen för krisen: »En av de självfallna följdsatserna
av huvudgrundsatsen om rådgivarnas fulla ansvarighet
är, att det är deras uppfattningar i politiska ämnen som,
så länge de av konungen bibehållas som rådgivare,
måste bestämma regeringspolitiken.» Därefter fortsätter
hr Herslow: »Regeringsformens § 4: »Konungen äger att
allena styra riket, på det sätt denna regeringsform
föreskriver» skall sålunda enligt hr Staaffs uppfattning
översättas sålunda: Konungen äger egentligen ingen rätt att
lägga sig i rikets styrelse; han får ej ens yttra sig i
statssaker utan att först spörja ministären; ty
riksstyrelsen bestämmes av statsrådet allena. Och
ansvarighetslagens bud, att statsrådet »endast må konungen råd
giva men ej jämte honom regera» skall hädanefter
tolkas så: »Statsrådet skall regera ej blott jämte konungen,
nej, utan ock över konungen.»

I förbigående må erinras, hurusom ordet »allena» i
4 § Regeringsformen mera än en gång varit föremål för
allvarlig kritik, såsom kunnande giva anledning till
missförstånd. Och vid 1840—41 års riksdag föreslog
konstitutionsutskottet på eget initiativ, att detta ord skulle
borttagas ur texten. Förslaget antogs att vila till
grundlagsenlig behandling av borgare- och bondestånden,
varemot ridderskapet och adeln samt prästeståndet funno den
föreslagna förändringen obehövlig. Då med anledning
härav frågan blev föremål för omröstning i förstärkt
konstitutionsutskott, antogs förslaget i överensstämmelse
med borgare- och bondeståndens mening att vila till
vidare grundlagsenlig behandling, men vid nästföljande
riksdag blev detsamma av ridderskapet och adeln samt
prästeståndet förkastat. Även i senare tid har ordets
borttagande föreslagits utan påföljd. Men någon i
praktiskt avseende betänkligare innebörd har man knappast
tillagt detsamma. 1883 års konstitutionsutskott, som
avstyrker ändring, medgiver, att ett grundlagsstadgande
angående konungens makt att styra riket i närvarande tid
antagligen kommit att i andra ordalag uttryckas, men
finner erfarenheten hava ådagalagt, att lagstiftarens mening
angående rätta betydelsen av detta stadgande icke varit
underkastat någon till våda för landet ledande misstydning.

Beträffande de anförda grundlagsbestämmelserna är
det tillräckligt att säga, att de uppenbarligen avse att
klargöra, dels att statsråden icke äga någon rätt att
såsom under frihetstiden votera i regeringsärenden (de
deltaga icke i beslutet, de råda blott), dels att statsråden
icke äga att på sidan om konungen i statsrådet fatta
självständiga beslut. Frihetstidens former, då konung
och råd voro ett slags samfält beslutande kollegium äro
uteslutna. Ministerstyrelse i modärn mening är även
utesluten.

Men vad har detta att göra med frågan om den
inverkan statsrådets mening kan öva på monarken? Om
statsrådet i den eller den frågan är fast i sin
uppfattning, om det är så fast att det hellre avgår än det vill
medverka till ett beslut som är motsatt dess råd, om
monarken inför denna fasthet eftergiver sin enskilda
mening, skulle detta vara ett grundlagsbrott av statsrådet?
Och om förhållandet skulle återkomma gång efter annan,
blir det mera grundlagsbrott för det? Om i det ena
eller andra fallet monarken skulle se sig om efter
möjligheten att förvärva nya rådgivare men icke finna sådan
möjlighet och därför eftergiver sin enskilda mening, blir detta
grundlagsbrott från statsrådets sida? Förvisso icke. Ingen
minister lär bryta mot grundlagen genom en så billig
och naturlig begäran som den att bli entledigad för att
slippa medverka till det som han ej vill taga
ansvaret för. Man må därför alltid komma ihåg, att den
»makt» som ministärer i konstitutionella monarkier kunna
utöva och som av det personliga styrelsesättets
anhängare förmenas vara en inkräktning på konungamakten,
den har som yttersta medel ingenting annat att stödja
sig på än ett vördsamt tillkännagivande, att rådgivarna
under den och den förutsättningen ej längre kunna stanna
vid sina platser. Det är ju ett ödmjukt »maktmedel».

Vad dr Herslow menar med sitt ampra yttrande har jag
svårt att förstå. Är det verkligen möjligt, att en så
högt bildad och erfaren politiker skulle på allvar kunnat
föreställa sig, att, då den frisinnade regeringen på
hösten 1911 av konungen kallades att taga ansvaret, den
ämnade underordna sig konungens enskilda bestämmande
över vad som skulle vara regeringspolitiken? I sådant
fall hade ju hela regeringsskiftet varit meningslöst. En
politik efter konungens personliga önskningar utfördes helt
visst bättre av den förra ministären.

Men det är ett annat förhållande, som i detta
sammanhang noga bör beaktas. En statsförfattning är
ofta nog ett ingalunda till alla sina bestämmelser
enhetligt dokument. Allraminst är detta fallet med en
sådan författning som den svenska regeringsformen,
vilken till ej oväsentlig del utgör ett konglomerat av
allehanda mot det ena eller andra missbruket under gångna
tider riktade föreskrifter under påverkan därjämte av den
härskande Montesquieuska doktrinen. Härtill kommer,
att regeringsformen av historiska skäl upptagit en hel
mängd detaljer, som eljes icke anses tillhöra en
statsförfattning.

Det bör vid sådant förhållande icke förvåna, om man
i denna grundlag hittar bestämmelser, vilka synas stå i
sådan strid med varandra, att de knappast låta sig
bokstavligen tillämpas båda på en gång. De kunna utgå
från mycket svårförenliga principer. Jag skall anföra ett
exempel. Som bekant kunna de svenska ämbetsmännen
i allmänhet icke skiljas från sina innehavande tjänster annat
än genom rannsakning och dom. Men härifrån gör
regeringsformen ett stort undantag nämligen för dem, vilka
hava s. k. förtroendesysslor. Ty från dem kan konungen
entlediga deras innehavare, »när han prövar rikets tjänst
det fordra.» Omedelbart efter det att denna konungens
maktbefogenhet i 35 § R. F. stadgats, heter det i samma
§: »Konungen kungöre dock sådana beslut i statsrådet,
vars ledamöter vare skyldiga att däremot göra
underdåniga föreställningar, om de finna sig därtill skäl äga.»

Denna formulering synes ju nära nog otvetydigt giva
vid handen, att konungen i sådana frågor skulle äga att av
sig själv taga initiativ genom fattande av en avsikt
(uttrycket är ju t. o. m. »beslut»), vilken han likväl äger
skyldighet att »kungöra» i statsrådet, på det att dess ledamöter
må hava tillfälle att göra underdåniga föreställningar.

Men i vad förhållande skulle ett sådant förfarande stå
till 7 § R. F., där det heter: »alla regeringsärenden, med
undantag av sådana, som i 15 § omförmälas, skola inför
konungen i statsrådet föredragas och där avgöras.» Det
omförmälda undantaget — det enda undantaget — rör
som bekant kommandomål. Huru skall man nu kunna
förena 35 §:s föreskrift därom, att konungen skall i
statsrådet »kungöra» sitt beslut att skilja en
förtroendeämbetsman från hans syssla, med 7 §:s uttryckliga föreskrift,
att alla regeringsärenden skola inför konungen i
statsrådet »föredragas»?

Praxis har avgjort frågan så, att 7 § vunnit
tillämpning även på sådana fall. Vederbörande
departementschef har föredragit även ärenden av här avsedd
beskaffenhet. Endast den avvikelsen har, 35 § till ära, gjorts
från den eljes övliga ordningen, att sedan föredraganden
avgivit sin hemställan, konungen »kungjort» sin avsikt, mot
vilken därefter övriga statsråd haft tillfälle att göra sina
föreställningar. Eljes tillgår det ju så, att först efter det
såväl föredraganden gjort sin hemställan som övriga
ledamöter av statsrådet yttrat sig konungens beslut meddelas.

Resultatet har således blivit, att man upprätthållit 7 §
gentemot 35 § och låtit denna gälla endast så långt det
jämförelsevis oskyldigt kunnat ske.

Om nu i fråga om själva de grundläggande
bestämmelserna i en statsförfattning en viss motsättning
förefinnes, är det klart, att även denna måste lösas. Och
lösningen kommer då att ske så, att det bud eller den
princip, som hämtar styrka av hela den politiska
utvecklingen, kommer att nå ett rikare förverkligande än
det bud eller den princip, vars betydelse under denna
utveckling sjunkit mera tillbaka.

Sålunda finna vi, att grundlagen å ena sidan använder
uttryck, som synas möjliggöra en mera personlig
maktutövning av monarken själv men å andra sidan starkt
framskjuter och understryker de lagliga rådgivarnas ställning.
Det är då någonting helt naturligt, att under olika
historiska skeden dessa båda principer kommit till olika
betydelse i tillämpningen. Under en tidigare period tages
den möjlighet till personlig maktutövning, som
grundlagen synes öppna åt monarken, i anspråk ganska långt,
så långt till och med att statsrådens inflytande
uppenbarligen stannar vida under vad grundlagsstiftarna tänkt
sig. Med den politiska utvecklingen stegras detta
inflytande så, att man begynner finna de uttryck om
konungens myndighet, som grundlagen använder, mindre
väl motsvaras av verkligheten.

Men det är så med statsförfattningar. De reglera icke
privata förhållanden genom att noggrant utstaka personliga
rättigheter, vilka kunna bibehålla sitt omfång och
innehåll sekler igenom. De utgöra fastmera ett slags ram
för maktförhållanden, vilka undergå ständiga
förskjutningar inom denna ram.

Stiftarna av 1809 års regeringsform ha icke svävat i
den föreställningen, att de genom sitt verk bundit
statslivet vid den bild av den närmaste tillämpningen, som
de tilläventyrs gjort sig. I konstitutionsutskottets berömda
memorial antydes tvärtom ganska bestämt, att man icke
tilltrodde sig att giva annat än former, men att därtill
måste komma en allmän nationalkraft, verkande i dessa
former.

Man skulle tycka, att den svenska statsrätten borde
kunna giva någon ledning i ett ämne sådant som detta.
Men den svenska statsrätten är mycket litet upplysande.
Den har i allmänhet fattat sin uppgift såsom en den
personliga kungamaktens tjänarinna och anför således
pliktskyldigast alla de åberopade bestämmelserna till stöd
för denna makts förmenta anspråk. Men någon djupare
diskussion av ämnet, någon värdefullare utredning om
förhållandet mellan ministrarnas ansvarighet och
monarkens maktställning skall man fåfängt söka. Statsrätten,
den politiska vetenskapen, vilken utgör ett så betydande
kulturelement hos många andra nationer, spelar hos
oss ingen sådan roll.

Och som bekant har den härskande historiska skolan
hos oss med sin lärofader Harald Hjärne i spetsen tvärtom 
hävdat en åskådning, som — för ingen del med
vetenskapens sökande lugn utan med den mest glödande
passion — förfäktar satsen om den personliga
kungamaktens eviga rätt och helgd i Sveriges statsliv.

Lyckligtvis finnes det emellertid mot hela denna skola
att sätta en man, inför vilken densamma, lärofadern icke
undantagen, möjligen skulle kunna betecknas med det
namn herr Hjärne själv nyligen i en tidningsartikelSe Nya Dagligt Allehanda 20/2 1914. gav
åtskilliga politiska motståndare: »dagens småttingar».

Och då jag finner, att Erik Gustav Geijer fortfarande
citeras såsom auktoritet av herr Hjärne själv, kan man ju
kanske hoppas, att det skall kunna väcka någon
eftertanke att erinra om vad en sådan man haft att säga
om det svenska kungadömets ställning och betydelse
under konstitutionellt skede.

I den nyss omnämnda artikeln åberopar herr
Harald Hjärne Geijers bekanta ord: »Sveriges historia
är dess konungars». Men då sålunda den store
historikern Geijers ord om flydda tider anföras, skulle det
icke också vara skäl att anföra den store politiske
tänkaren och siaren Geijers åsikt om det konstitutionella
kungadömet? Vi behöva nämligen icke vara i okunnighet 
om den. Det är i ett märkligt brev till Hans Järta
den 24 februari 1838, som Geijer framlägger sin
uppfattning av den svenska kungamaktens framtida
ställning. Han gör det efter att först ha utvecklat sin
orubbliga övertygelse, att folkrepresentationen måste med
upphörande av ståndens rätt grundas å samfälda val.
Det heter därefter: »För konungamakten — och jag
är i själ och hjärta en svensk rojalist — ser jag hos
oss ingen fara, nämligen av dessa principer, men väl
av deras motsats, den till undergång allt mera ledande
stånds-regeringen — ingen fara, om nämligen
konungamakten vill uppriktigt basera sig på sitt gamla svenska
och tillika sitt enda nya stöd, som är lagen — lagen,
som just i sin allmänna kraft måste vinna mer, ju mer
den lossat sig från korporativa och personella intressen,
och som ger, just genom den individuella utvecklingens
innersta samband med det allmänna, en oemotståndlig
makt åt den i vår tid, vars kallelse det är att göra
den gällande, och som känner denna kallelse. I
republikansk anda måste visserligen en sådan konungamakt
handla — den är och kan hädanefter ej vara annat än
en högsta, genom ärftlighet försäkrad magistratur; men
jag är övertygad, att den inom detta nya, ännu ej
exploaterade fält äger omätliga resurser.»

De hopade tankarnas som så ofta hos Geijer starkt
koncentrerade form må ju göra, att uttalandet noga
måste begrundas, innan man kan genomtränga dess
mening i alla detaljer. Men så mycket är klart, att det
hos Geijer icke finnes en tanke på att utsträcka vad
han en gång sagt om den gamla svenska
konungamakten till att gälla även om den nya. Så mycket är
också klart, att den, som uttryckligen betonar, att
konungamakten måste handla »i republikansk anda», vilket
vill säga just detsamma som vi skulle uttrycka med att
den måste lämna fritt rum för folklig självstyrelse, och
som slutligen så att säga anvisar konungamakten dess
plats i det nya samhället genom orden: »den är och
kan hädanefter ej vara annat än en högsta genom
ärftlighet försäkrad magistratur», han har därigenom
otvetydigt velat undanröja all tanke på en personlig
konungastyrelse. Väl kunde Geijer, då han skrev dessa
rader, icke i detalj förutsäga, vilka former den svenska
demokrati, vari han så bestämt såg framtiden, skulle ikläda
sig. Men själva huvudriktningen låg för honom klar.
Och hans divinatoriska ord synas mig än en gång
bekräfta sanningen av det omdöme, en av hans hängivna
beundrare Adolf Hedin en gång i enskilt samtal vid
ett citat ur Geijer fällde. Han sade: »Geijer, som såg
allting».

***

Högern påstår, att de som motsätta sig det
personligt-monarkiska styrelsesättet i själva verket vilja republiken.
Påståendet visar tankeförvirring och brist på historisk
insikt.

Varför skulle det att sträva efter ett sådant
förhållande mellan monarken och hans råd som finnes i
England, Belgien, Italien och flera länder — varför skulle
det vara detsamma som att eftersträva republiken?

Man kan med en viss rätt säga, att historiskt sett det
utförda konstitutionella styrelsesättet just är det som
förekommit nationernas övergång till republikanska tänkesätt.

Duktiga folk vilja mestadels ha självstyrelse. I en
tidigare period hade man endast ofullständig uppfattning
av det konstitutionella kungadömet såsom möjliggörande
självstyrelsen. Då gingo demokratiska tankar vanligen
i republikansk riktning. Men numera är det annorlunda.
De nyssnämnda ländernas exempel visar, att
självstyrelse kan trivas gott under de monarkiska formerna.
De gamla traditionerna äga ock sin stora betydelse för
ett folk. Men man bör låta dem vara vad de kunna vara
och icke söka att blåsa liv i förgångna tiders ideal, ej
mera passande för vår tid. Vårt folk är med all
visshet monarkiskt. Det vill säkert icke vare sig nu eller
för långa tider framåt byta en sedan sekler nedärvd
monarki mot republik. Det enda, som skulle kunna
verka undergrävande på svenska folkets åskådningssätt
i förevarande hänseende, är strävandet från högersidan
att ingiva vårt folk den föreställningen, att kungadömet
här i landet i motsats till vad fallet är på så många
andra håll icke skulle kunna eller vilja trivas samman
med folklig självstyrelse.

Men i fall vi få, som Heidenstam säger, vara och bli
det vi vilja, då skola vi nog komma att behålla och
utveckla det konstitutionellt-parlamentariska styrelsesättet
under monarkisk form samt befästa det mot plötsliga
skakningar.






——————PRIS: 60 ÖRE.——————

Centraltryckeriet, Stockholm 1914

