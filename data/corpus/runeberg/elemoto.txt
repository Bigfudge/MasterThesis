<table>
<td c><h2>﻿HURU JAG KONSTRUERAR MIG</h2>
<td c><h2>EN LITEN BILLIG MEN EFFEKTIV</h2>
<td c><tab>
<td c><h1>ELEKTRISK MOTOR</h1>
<td c><tab>
<td><img></img>
<td c><tab>
<td c><tab>
<td c>STOCKHOLM
<td c>BEIJERS BOKFÖRLAGSAKTIEBOLAG
<td c>—
<td c><b>Pris</b>
</table>


<table>
<td c>﻿HURU JAG KONSTRUERAR MIG
<td c>EN LITEN BILLIG MEN EFFEKTIV
<td c><tab>
<td c><h1>ELEKTRISK MOTOR</h1>
<td c><tab>
<td c>HANDLEDNING FÖR AMATÖRER
<td c>OCH NYBÖRJARE I DEN ELEKTRISKA 
<td c>BRANSCHEN
<td c><tab>
<td c>*
<td c><tab>
<td c>STOCKHOLM
<td c>BEIJERS BOKFÖRLAGSAKTIEBOLAG
</table>

<table>
<td c><tab>
<td c><tab>
<td c><tab>
<td c><tab>
<td c><tab>
<td c><tab>
<td c><tab>
<td c>﻿STOCKHOLM 1914.
<td c>TRYCKT HOS BEIJERS BOKFÖRLAGSAKTIEBOLAG.
<td c><tab>
</table>
<chapter name="Introduktion">﻿

Man föreställer sig i allmänhet, att en kraftig elektrisk
motor icke kan förfärdigas utan tillgång till verktygsmaskiner 
och fina verktyg. Man tror också, att kostnaderna för
särskilt för ändamålet utförda modeller och gjutna delar
samt material av olika slag, som erfordras för konstruktionen 
av en god elektrisk motor, äro högst betydliga.

Konstruerandet av den lilla motor, som avbildas i fig. 8,
har skett i avsikt att hjälpa amatörer och nybörjare i den
elektriska branschen att förfärdiga en motor, vilken med
framgång kan drivas medelst strömmen från ett batteri och
vilken har tillräcklig kraft att hålla en vanlig svarvstol eller
annan lättare maskin i gång.

Det enda maskinarbete, som erfordras vid dess
konstruktion, är svarvningen av träaxeln till induktorringen.
Materialiernas pris överstiger icke 8 kr., och arbetet är icke
svårt, om ock någon del därav såsom lindningen av
induktorn och fältmagneterna tager ganska mycket tid och
tålamod i anspråk. På det hela taget är det mycket lätt
att konstruera denna maskin, och om den förfärdigas
omsorgsfullt, blir den säkerligen tillfredsställande. Blott sådana
materialier erfordras, som allmänt föras i handel. Inga
modeller eller några gjutna delar äro av behovet.
</chapter>

<chapter name="﻿Induktorn.">

<h2>﻿Induktorn.</h2>

Om vi nu börja med induktorn, så förfärdiga vi först
en trärulle, fig. 1, av lagom storlek, vilken skall upptaga
den ring av glödgad järntråd, varav induktorns kärna är
förfärdigad.

<img>Fig. 1.  Trärulle till induktorringens kärna i genomskärning.
A: trärullen.  B: induktorringens järntrådskärna.</img>

Före upplindningen överdrager man tråden med
sjellackfernissa och låter den torka. Den del av rullen, mot
vilken tråden kommer att vila, överdrages med papper, på
det att fernissan icke må fastna, då tråden uppvärmes,
såsom framdeles närmare skall beskrivas.

Järntrådens grovlek bör vara n:o 18 (1,24 mm. i
genomskärning).


﻿Rullen har en diameter av 56 mm. i det ursvarvade
partiet och är 5 cm. bred mellan flänsarna. Den delas
mitt itu och hopfästes med skruvar. Båda delarna tillspetsas 
något, på det att de lätt må kunna avskiljas från
järntrådsringen.

<img>Fig. 2.  Induktorringens järntrådskärna.
B: järntrådskärnan.  C, C: kilformiga träklotsar, mellan vilka lindningen sker.  
D: påbörjad induktionsrulle.  <i>a</i>: slutet och <i>b</i>: början av den
överspunna koppartråden.</img>

Järntråden upplindas på rullen till en tjocklek av 1 cm.
Den lindas i jämna lag, och då lindningen är fullbordad,
lägges rullen med vad därpå är i en varm ugn, där den
får ligga, tills sjellacken smält och trådvarven kittats ihop
med varandra.


﻿Efter avsvalnandet borttages järntrådsringen, B fig. 2,
från spolen och omlindas med ett enkelt lag av
kautschukisoleringsband.

Ringen uppdelas nu i tolv lika delar, och linjer
uppdragas runt omkring ringen, delande densamma i tolv lika
stora segment, såsom av fig. 3 framgår.

<img>Fig. 3.  Induktorn, monterad å sin tränav, sedd från sidan.
D, D, D: induktionsrullar.  I mitten synes axeln i genomskärning, omgiven
av de tolv kommutatorsskruvarna.</img>

Tvenne kilformiga träklotsar tillskäras och fastklämmas
på ringen, så att det uppstår ett mellanrum, i vilket rullen
lindas. Denna rulle består av bomullsöverspunnen koppartråd 
av 1,65 mm. genomskärning, fyra lag tjock, varje lag
med 8 varv.


﻿Lindningens slut <i>a</i> och dess början <i>b</i> skola ligga på
samma sida av rullen.

Det är lämpligt att linda tråden över ett par, tre vaxade,
starka trådändar, vilka hopknytas, då rullen är färdig, och
sålunda hålla ihop densamma.

När den första avdelningen av lindningen är färdig,
avskäres tråden, och ändarna (omring 5 cm. långa) hopsnos,
på det att rullen må bibehålla sin form.

Härefter flyttas en av de kilformiga träklotsarna i nytt
läge, och en ny ringsektion påbörjas. På detta sätt fortfar
man, tills alla tolv avdelningarna äro lindade.

Ringens rullar fernissas därefter med tunn sjellackfernissa, 
varvid man låter fernissan sugas in i rullens inre.
Slutligen placeras ringen på ett varmt ställe, tills fernissan
fullständigt torkat och hårdnat.

Man bör tillse, att alla rullarna lindas i samma riktning
och att det blir samma antal varv i alla rullarna.

Ett ändamålsenligt sätt att få tråden igenom och runt
omkring ringen är att linda upp den för ett ringparti
erforderliga trådmängden på en vanlig trådrulle och så
begagna rullen som skyttel.

Den färdiga induktorringen monteras nu på en passande
träaxel eller nav (G. fig. 4) och fasthålles på sin plats
förmedelst en träskiva H. Både naven och träskivan äro
försedda med en konkav fläns för att kunna upptaga
induktorringens ytterkant. Träskivan H fästes vid axeln medelst
vanliga mässingsskruvar.


<table>
<td c>﻿Fig. 4.
<td c><b>Motorn i tvärgenomskärning.</b>
<td c><img>E: fältmagneternas järnkärna.  D: induktorns trådlindning.  B: induktorringens 
järnkärna.  G: induktorns tränav.  H: den till naven hörande 
skivan.  I: trissa,  <i>f</i>, <i>f</i>: borstarna.  <i>a</i>: de från induktorrullarna 
till kommutatorn ledande trådarna.</img>
</table>


﻿Såväl tränaven som den därtill hörande träskivan
monteras på en rätad, blankdragen järntråd n:o 2 (7,21 mm.
genomskärning), som icke behöver svarvas.

I samma stycke som träskivan H är en trissa eller
remskiva I utsvarvad.

Den ända av naven G, vilken är försedd med en fläns,
är förlängd till en kommutator, och trådändarna från
induktorringens rullar ordnas utefter denna och införas i hål,
som strålformigt och parvis, det ena innanför det andra,
utborrats i naven. Trådarna anordnas på så sätt, att det
ena hålet i paret erhåller den yttre ändan från en rulle och
det andra hålet den inre ändan från bredvidliggande rulle.
Innan trådändarna införas i hålet, befrias de från isoleringen
och blankskrapas.

Avståndet mellan varje hålpar skall vara så stort, att en
mässingsskruv, som inskruvas i ändan på naven G,
förmedlar kontakt mellan trådparen, såsom av fig. 3 framgår.

Då induktorringen har tolv avdelningar och
trådlindningarna tolv par ändar, erfordras det följaktligen ett
motsvarande antal mässingsskruvar. Dessa skruvar insättas i
ändan av naven G, så att deras huvuden komma att
ligga i plan med navens yta.

Härmed är ringinduktorn med kommutator färdig.
</chapter>

<chapter name="﻿Fältmagneterna.">

<h2>﻿Fältmagneterna.</h2>

Innan vi montera ringinduktorn i dess lager, måste vi
konstruera fältmagneterna, emedan maskinen, åtminstone i
viss mån, måste konstrueras utan exakta mått.

Fältmagneternas kärna E (fig. 5) består av en remsa av
s. k. järnglansplåt av samma slag, som användes vid
tillverkningen av kaminer och kaminrör. Remsorna äro 64
mm. breda, och deras sammanlagda längd bör vara så stor,
att en magnetkärna om 11 mm. tjocklek kan förfärdigas
därav i den form, som fig. 5, 7 och 8 angiva. Magneten
på den motor, figuren utvisar, består av 15 lag järnbleck,
varje c:a 66 cm. långt, sålunda det hela ungefär 10 m.

Träklotsen F, efter vilken magneten formas, fastsättes
på ett fundament G, såsom figur 5 utvisar, och rännor
utskäras i kanten på klotsen, och i fundamentet utborras
motsvarande hål, genom vilka en järntråd drages, vilken
under arbetets fortgång fasthåller remsorna.

Mitt emot varje vinkel i blocket F utskäres ett tapphål
i fundamentet G för tappklotsen <i>d</i> och kilen <i>c</i>.
Tappklotsarna <i>d</i> fasthållas i tapphålen förmedelst en tapp, s. k.
sinka, i enlighet med vad fig. 6 utvisar.

<table>
<td c>﻿Fig. 5.
<td c><b>Fältmagneternas kärna.</b>
<td c><img>E: kärnan av järnbleck.  F: träformen, efter vilken kärnan formas.  <i>e</i>, <i>e</i>: rännor, 
utskurna i träblocket för tråds framdragande.  <i>d</i>: tappklots.  <i>c</i>: kil.</img>
</table>


﻿Genom denna anordning fasthålles varje lag av
järnremsor i sitt läge, under det magnetens tillverkning pågår.
Tappklotsarna <i>d</i> och kilarna <i>c</i> borttagas och insättas, i den
mån plåtremsan lindas runt omkring blocket F.

Då magneten erhållit erforderlig tjocklek, inslås kilarna
<i>c</i>, så att järnremsorna hållas fast tillsammans, varpå dessa
bindas stadigt ihop medelst järntråd, lindad runt omkring
magneten genom rännorna <i>e</i> (fig. 5) och hålen i
fundamentet G.

<img>Fig. 6.  Kil-anordningen vid fältmagnetkärnans förfärdigande.
G: fundamentet.  F: träblocket, efter vilket kärnan formas.  E: järnbleckskärnan.  
<i>d</i>: tappklotsen.  <i>c</i>: kilen.</img>

Nästa steg i maskinens konstruktion är lindandet av
fältmagneterna. För magnetrullarnas isolering från
järnkärnan överdrages den senare på de ställen, där den skall
lindas, med kautschukisoleringsband eller bomullsband,
fastsatta förmedelst sjellackfernissa.

Lindningens riktning framgår tydligt av fig. 7. Fem
lag bomullsöverspunnen koppartråd av 1,65 mm.
genomskärning lindas på vardera av magnetens fyra olika
avdelningar. Lindningarna av avdelningarna 1 och 2 (fig. 7) 
﻿äro utförda åt motsatt håll i förhållande till varandra.
Likaledes äro lindningarna av avdelningarna 3 och 4 utförda åt
varandra motsatt håll. Lindningarna 1 och 3 äro ävenledes
utförda åt varandra motsatt håll liksom 2 och 4 sinsemellan.

Fig. 7.  Schema över fältmagneternas och induktorns lindning.  
<i>f</i>, <i>f</i>: släpborstarna.  <i>g</i>, <i>g</i>: kontaktskruvar.

Lindningen börjar vid magnetens yttre ända och slutar
vid avdelningens inre del. När lindningen är avslutad,
borttages den tillfälliga fastsurrningen från järnkärnan. De
utåt liggande trådändarna på avdelningarna 1 och 2
hopkopplas sinsemellan och de utåt liggande ändarna på
avdelningarna 3 och 4 sinsemellan. De inåt liggande ändarna
av 2 och 4 hopkopplas med varandra. Den inåt liggande
ändan av 3 förenas med släpborsten <i>f</i>. Den inåt liggande
ändan av 1 förenas med klämskruven <i>g</i>, och den andra
klämskruven <i>g</i> sättes i förbindelse med den andra
släpborsten <i>f</i>.
</chapter>

<chapter name="﻿De olika delarnas montering.">

<h2>﻿De olika delarnas montering.</h2>

Fältmagneterna placeras nu på ett fundament, som är
försett med klotsar av lagom höjd för att hålla desamma
i horisontellt läge. Klotsar insättas ock mellan rullarna på
magneterna för att hindra deras övre parti att sjunka ned
på induktorn, varefter magneterna fästas på sin plats
förmedelst mässingsremsor, såsom fig. 8 utvisar.

Induktorn omlindas med 3 à 4 varv tjockt papper och
införes i fältmagneternas cirkelrunda parti. Induktoraxeln
inställes vågrätt och vinkelrätt mot fältmagneterna.

Pelarna, i vilka induktoraxeln är lagrad, förses med
tvärgående borrhål av något större vidd än axeln, och ett
hål borras uppifrån och ned, så att det kommer i
förbindelse med det tvärgående hålet.

Till förhindrandet av sammangjutning med lagret
erhåller den del av induktoraxeln, som kommer i beröring
med detta, ett tunnt överdrag av ren lera, som därpå får
torka.

Pelarna fästas vid fundamentet med induktoraxelns ändar
instuckna i de tvärgående axelhålen. Pappskivor hava
påträtts axeln och fästas på vardera sidan om pelaren, sålunda
bildande en form för den smälta metallen, som skall igjutas
och sedermera utgöra lagret.

<img>﻿<b>Fig. 8. Den färdiga motorn.</b></img>


﻿Lagermetall, eller i brist därpå stilmetall, smältes och
gjutes i tomrummet omkring lagret genom det vertikala
hålet i pelaren.

De sålunda åstadkomna lagren förses med smörjhål,
som utgå från pelarens övre del lodrätt nedåt.

Om axeln, efter det lagren rengjorts och oljats, icke
löper lätt, böra lagren uppslipas.

Vad som nu erfordras för att göra motorn komplett,
är endast släpborstarna <i>f</i>, <i>f</i>. De bestå vardera av tre eller
fyra remsor av tunnt hårdvalsat kopparbleck, böjda såsom
fig. 4 utvisar, på det att de må komma att släpa mot
skruvhuvudena i naven G. Borstarna fästas på en ebonitskiva
medelst små skruvbultar på tvenne diametralt motsatta
punkter enligt fig. 9, och borstarna anbringas så, att de ligga
i samma riktning, som induktorn roterar.

<img>Fig. 9. Ebonitskiva till släpborstarna.</img>

I skivan, som uppbär borstarna, urtages ett krökt spår
för genomsläppandet av en skruv (fig. 9), vilken genom 
﻿spåret inskruvas i pelaren och tjänar till att fästa skivan i
olika lägen.

Skivan monteras på en från pelarens inre sida utskjutande 
tapp koncentriskt med induktoraxeln.

Släpborstarna inkopplas medelst ledningssnodder, såsom
av fig. 4 och 7 framgår.

Den lämpligaste ställningen för borstarna finner man
snart, sedan strömmen påsläppts motorn. Borstarnas ändar
böra ligga i det närmaste i samma horisontalplan. När
motorn är i gång, är strömmens riktning i fältmagneternas
lindningar sådan, att den frambringar varandra motsatta
magnetpoler över och under induktorn.

</chapter>

<chapter name="Drivkraften.">

<h2>Drivkraften.</h2>

Åtta kromsyreelement, vardera med en zinkplatta om
13 × 18 cm. och två kolplattor av samma storlek utveckla
tillräckligt med ström, för att motorn må kunna driva en
vanlig svarvstol eller två à tre symaskiner.
</chapter>


<chapter name="﻿Måttuppgifter å motorns olika delar">

<table>
<td 2c>﻿Måttuppgifter å motorns olika delar:
<td><tab>
<td>Fältmagneterna:
<td><tab>Fältmagneternas längd (invändigt) ------------------- <td>27 cm.
<td><tab>Inre genomskärning av magnetens cirkelrunda del ----- <td>92 mm.
<td><tab>Magnetkärnans bredd --------------------------------- <td>64 mm.
<td><tab>Antal trådlag i varje magnetrulle ------------------- <td> 5 st.
<td><tab>Antal varv i varje lag ------------------------------ <td>34 st.
<td><tab>Trådens längd i varje rulle ------------------------- <td>c:a 29 m.
<td><tab>Trådens grovlek (n:o 16 Stubs klinka) --------------- <td>1,65 mm.
<td><tab>
<td>Induktorn:
<td><tab>Induktorns yttre diameter -------------------------- <td>89 mm.
<td><tab>Induktorns inre diameter --------------------------- <td>56 mm.
<td><tab>Induktorkärnans inre diameter ---------------------- <td>56 mm.
<td><tab>Induktorkärnans tjocklek --------------------------- <td> 1 cm.
<td><tab>Induktorkärnans bredd ------------------------------ <td> 5 cm.
<td><tab>Induktorkärnans bredd, lindad ---------------------- <td>64 mm.
<td><tab>Grovleken på tråden till induktorns kärna (n:o 18 Stubs klinka) --- <td>1,24 mm.
<td><tab>Antal rullar på induktorn -------------------------- <td>12 st.
<td><tab>Antal trådlag i varje rulle ------------------------ <td>4 st.
<td><tab>Antal varv i varje trådlag ------------------------- <td>8 st.
</table>

<table>
<td>﻿Induktorn:
<td><tab>Trådens längd i varje induktionsrulle __________________________ <td>c:a 90 cm.
<td><tab>Trådens grovlek i induktorrullarna _____________________________ <td>1,65 mm.
<td><tab>Induktoraxelns längd ___________________________________________ <td>18 cm.
<td><tab>Induktoraxelns diameter (n:o 2 Stubs klinka) ___________________ <td>7,21 mm.
<td><tab>Tränavens diameter _____________________________________________ <td>4,5 cm.
<td><tab>
<td><tab>Avståndet mellan lagerpelarna __________________________________ <td>14 cm.
<td><tab>Sammanlagda vikten av tråden i induktorn och fältmagneterna ____ <td>2,7 kg.
</table>

</chapter>


<chapter name="﻿Kromsyredoppelementet">

<h2>﻿Kromsyredoppelementet.</h2>

Som de i handeln förekommande kromsyredoppelementen 
på grund av sitt finare utförande ställa sig ganska dyra,
torde en beskrivning å ett enkelt dylikt element, som var
och en med lätthet kan förfärdiga, vara välkommen.

Vad vi därtill behöva, är först och främst ett vidhalsat
glaskärl, en konservburk eller syltburk, ungefär 6 à 7 cm.
vitt och 12 à 13 cm. högt, vari elektroderna skola
nedsänkas.

Sedermera tillskära vi tvenne zinkplattor (A fig. 10) 5
à 6 cm. breda och 12 cm. höga, varjämte vi slutligen
behöva en kolskiva B av samma storlek.

Kolskivan och zinkskivorna placeras så, som fig. 10
utvisar i ett slags klämmare C av hopskruvade träribbor
av något hårt träslag. Zinken isoleras från kolet förmedelst 
tvenne ribbor D, 14 cm. långa, 1½ cm. breda samt
3 à 4 mm. tjocka. Det hela hoppressas och hålles i sitt
läge av de kilformiga träklotsarna E, som inslås från sidan.

Ovanpå träklämmen C fästes en träklots, genomborrad
av ett tvärgående hål och försedd med en vinkelrätt mot
detta inskruvad skruv. Från kolplattan går en ledningstråd
till hålet och kan där förmedelst skruven förenas med den
yttre ledningen. Från zinkplattorna, som stå i ledande
förbindelse med varandra, utgår den andra poltråden, som
lämpligen fastlödes vid den ena plattan.

<img>﻿Fig. 10.   Schematisk avbildning av elektroderna till ett
kromsyredoppelement, sedda från två olika sidor.

B: kolplatta.  A: zinkskivor.  D: isolerings- och
upphängningsribbor.   C: träklämmare.  E: träkilar.</img>


﻿Överst i klämskruvsklotsen sitter en skruvögla inskruvad,
förmedelst vilken elektroderna, då apparaten icke användes,
kunna upphängas över vätskan på krokar, vilka inslagits i
en på lämplig höjd över batteriet löpande ribba.

Samtliga trädelar överdragas före monteringen med
sjellackfernissa.

Då elektroderna nedsänkas i vätskan, skola träribborna
D vila mot glaskärlets övre kant, av vilken anledning de
skjuta fram utanför plattorna.

Kärlet fylles med en mättad lösning av kaliumbikromat.
Till denna lösning sättes så mycket svavelsyra, att det
motsvarar 1/10 av lösningens volym. När elementet efter någon
tids användning funktionerar mindre kraftigt, tillsättes
ytterligare 1/10 svavelsyra.

Elementets storlek kan naturligtvis varieras beroende på
tillgång på glaskärl, kol och zink. Ju större elementet är
och ju större sålunda kob- och zinkplattorna, desto kraftigare
blir elementet.

</chapter>

﻿

﻿

﻿I hvarje bokhandel finnas att tillgå:

<img l>STOCKHOLM
BEIJERS BOKFÖRLAGSAKTIEBOLAG</img>
<h2>DEN UNGE ELEKTROTEKNIKERN.</h2>
Auktoriserad öfvers. från tyskan.   Med 125
illustrationer.   Pris inb. 1 kr. 50 öre.

Detta lilla arbete ger en lättfattlig anvisning å
huru en mångfald apparater, som förekomma vid
studierna i skolan, kunna på ett billigt och enkelt sätt
förfärdigas. Dessutom lämnas noggranna beskrifningar
å enkla konstruktioner af små elektriska motorer,
dynamomaskiner m. m., som hvar och en efter dessa
anvisningar för ringa kostnad själf kan förfärdiga.

*

Raymund Fischer.

<h2>DEN UNGE EXPERIMENTATORN.</h2>

Anvisning att med obetydlig kostnad förfärdiga apparater,
tillhörande fysikens område.   Pris inb. 3 kr. 75 öre.

<i>Innehåller förutom beskrifvande text 40 färglagda planscher i stort
folioformat, upptagande ritningar till 125 olika apparater.</i>     

Ett verk af synnerligen instruktiv art. Planscherna äro exakt och
tydligt utförda, texten enkel och lättfattlig, hvarigenom de beskrifna
apparaterna verkligen böra kunna utföras af äfven tämligen små pojkar och
detta till på köpet för en ringa penning och utan synnerligen stor
verktygsuppsättning. (Göteborgs Handelstidning.).

Ett innehållsrikt, präktigt arbete. — Med hjälp af bilder och text i
denna bok äfvensom diverse enkla materialier kan en företagsam yngling
lätt nog skaffa sig en aktningsbjudande fysikalisk apparatsamling.
Prisbilligheten synes verkligen kunna bli afsevärd,   (Nya Dagligt Allehanda.)

<i>En genompräktig bok, som hvarje duktig pojke borde få till julklapp!</i>

