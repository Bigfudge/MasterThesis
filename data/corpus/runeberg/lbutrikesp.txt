UTRIKESPOLITISKA VYER

UTRIKESPOLITISKA VYER

AV

BENGT LIDFORSS

ANDRA UPPLAGAN


A.-B. FRAMTIDENS BOKFÖRLAG

MALMÖ
Copyright 1924 by
Aktiebolaget Framtidens Bokförlag

Malmö

MALMÖ 1924
TRYCKERIAKTIEBOLAGET FRAMTIDEN.
SKANDINAVISMENS TIDIGARE SKEDEN.
(1901)

I dessa dagar, då åtskilliga tecken tyda på, att den
skandinaviska tanken åter kommer på dagordningen, kan
det vara skäl att hänvisa till Julius Clausens nyligen
utkomna arbete, Skandinavismen, historisk fremstillet.
Författaren, som är biblioteksman i Köpenhamn och
dessutom vid sina forskningar kraftigt understötts av hrr
Wieselgren och Sohlmann i Stockholm, har åstadkommit
ett arbete, vars framställning onekligen lider av en viss
bredd, men som till gengäld utmärker sig både för
djupgående grundlighet och fördomsfri objektivitet. Från svensk
synpunkt särskilt tilltalande är den ridderliga förståelse,
varmed förf. behandlar så ömtåliga saker som t. ex. Sverges
uteblivande från dansk-tyska krigsskådeplatsen 1864; för
egen del synes hr Clausen betrakta de skandinaviska
fenomenen med en blek och resignerad sympati, då och då
upplyst av den diskreta ironi, som är danskarna egen. En
mängd citat ur tidningar, brev och andra dokument ge liv
och färg åt skildringen.

Efter hr Clausens framställning gestaltar sig då
skandinavismens historia i stort sett sålunda:

De första ansatserna till ett närmande mellan de gamla
arvfienderna danskar och svenskar spåras redan på slutet
av 1700-talet. Dessa symptom äro emellertid av rent
litterär art; på svenska sidan började Kellgren och efter honom
Franzén att göra propaganda för dansk litteratur, bland
danskarna var det Höst, Pram och Baggesen, som ivrade
för en närmare litterär förbindelse med Sverge-Norge.
Dessa strävanden resulterade i stiftandet av det
Skandinaviske Litteratur-Selskab (1796), vilket främst på sitt
program satte utgivandet av en ”periodisk skrift, bestemt og
indrettet for begge Skandinaviens Nationer”. Denna
tidskrift kom verkligen till stånd (1798) under namnet
Skandinavisk Museum; i dess första årgång finnes fem
större danska bidrag och tre mindre svenska, nämligen en
anonym avhandling om drottning Margaretas mynt, en
uppsats om svenska synonymer och en dikt av Franzén
”Svea till Dana”, vilken dock är hållen i så allmänna
ordalag, att den, som hr C. anmärker, lika väl kunde hetat
”Frankrike till England”. I sitt andra band innehöll
Skandinavisk Museum endast ett svenskt bidrag (”Strödda
tankar om allmänhetens upplysning”) och från år 1805 till
1832, då tidskriften upphörde, finnes, med undantag av
ett par smådikter, ej ett enda svenskt bidrag. Efter
tidskriftens död gick även ”Skandinavisk Litteratur-Selskab”
tyst och stilla in i evigheten. Bristande intresse från svensk
sida synes i främsta rummet ha dämpat och dödat denna
rörelse, som för övrigt hade en kosmopolitisk-nivellerande
tendens, i skarp motsats till fyrtio- och femtiotalets
utpräglat nationella skandinavism.

1700-talets litterära skandinavism avlöses emellertid av
en dynastisk skandinavism, som kulminerar under de
oroliga åren 1809—1810. Danmark, som sett sin huvudstad
ödeläggas och sin flotta rövas, vände nu sina blickar mot
öster, för att från Sverge återvinna vad det förlorat på
andra håll. I början av 1809 var allt förberett för den
landstigning, som skulle återerövra de sydliga provinserna
åt Danmark och det var dessutom ingen hemlighet att
Gustaf IV:s tron ej stod synnerligen fast. För att redan
på förhand vinna stämningen i Skåne lät Fredrik VI från
Kronborgs vallar för västlig bris uppsända ballonger,
vilkas enda barlast var en på svenska avfattad flygskrift
med titeln ”Strödda anmärkningar över Sverges ställning”.
I detta dokument klargjordes för Skånes bönder och fiskare,
att det skulle bli Sverges lycka, om den svenska kronan
komme på Fredrik VI:s huvud: den nationella
verksamheten skulle få fördubblad kraft genom att förenas med
Danmarks och Norges! Bergverk och skogshantering i
skön förening med åkerbruk — vilken källa till välstånd,
vilken borgen för självständighet! Sundets kuster under
en spira — vilken säkerhet för innebyggarna, vilken
verkningskrets för sjömännnen, vilken vikt på den politiska
vågskålen! Kort därefter störtades Gustaf IV Adolf, den
danska landstigningen inställdes, och med Christian
Augusts val till svensk tronföljare var vägen till en
dynastisk union tillsvidare spärrad. Men då Christian
August kort därefter dör, öppnar sig för Danmarks kung
ånyo en möjlighet att förena de tre rikena och åter fylles
luften av flygskrifter om Nordens enhet, om jämlikhet och
broderskänsla, om gud och naturen som båda velat en
förening o. s. v. I Sverge synas emellertid de danska
flygskrifterna, som här utdelades av danska regeringens
agitatorer, ha gjort föga verkan, och då Bernadottes val
omintetgör Fredrik VI:s utsikter till svensk tronföljare, är det
med ens slut på allt tal om skandinavism från dansk sida.
Karl Johan var å sin sida ovänligt stämd mot Danmark,
och — såg ej gärna, att hans undersåtar hade någon
beröring med danskarna. En gammal förordning, som
förbjöd svenska ämbetsmän att resa utomlands utan särskild
kungl. tillåtelse, inskärptes professorerna vid Lunds
universitet, och då en av dem, Lidforss, 1816 ville resa till
Köpenhamn för att studera isländska, nekade vederbörande
honom pass. Även den danska regeringen lade hinder i
vägen för kommunikationen med Sverge. Alltsamman
bidrog att göra svenskar och danskar misstänksamma mot
varandra var hälst de möttes.

Då hände det sig en vacker sommarsöndag 1828, att
Danmarks första ångbåt, Caledonia, som redan inköpts
1819, gjorde sin första tur till Malmö. Det var första
gången en ångbåt besökte Malmö hamn och den väckte oerhörd
sensation. Malmöborna vallfärdade i stora skaror ombord,
och då Caledonia på kvällen lade ut från bryggan, ljödo
entusiastiska hurrarop. De följande söndagarna
upprepades försöket med växande intresse från båda håll, och
snart därpå etablerades en regelbunden ångbåtsförbindelse
mellan Malmö och Köpenhamn, tillsvidare två gånger i
veckan.

För utvecklingen av ömsesidig bekantskap, både
personlig och litterär, mellan danskar och svenskar, betyder
året 1828—29 mera än de tjugo föregående. Vid samma
tid (1829) besöker Oehlenschläger för första gången Lund
och inbjudes att övervara doktorspromotionen i Lunds
domkyrka, där han från Tegnérs hand får mottaga
lagerkransen. Denna hyllning av dansk skaldekonst betyder i sin
ordning ett plus för det dansk-svenska närmandet, och de
närmast följande söndagarna gjorde en mängd av Malmö
och Lunds borgare, särskilt akademici, utflykter till
Köpenhamn. Det är dock först efter 1837 som det kommer fart
i skåningarnas Köpenhamnsfärder. Då den stränga
vintern i början av 1838 lade ett fast istäcke över sundet,
började en formlig vallfart mellan de båda stränderna.
Från Hälsingborg vandrade hundratals svenskar över till
Hälsingör, det blev fest på ”hotell Öresund” med skåltal
och dansk-svenska fanor; till Köpenhamn kommo på en dag
14 slädpartier från Landskrona och Malmö, och då den 21
febr. en skara danska studenter tågade ut från Toldboden
med Lund som mål, mötte de vid Tre Kronor 30
Lundastudenter, som skulle gå till Köpenhamn. Danskarna vände
om med Lundensarna, huvudstadens samlingar och
sevärdheter besågos och på kvällen blev det fest i
”Studentforeningen”. Dagen därpå tågade svenskar och danskar till
Lund, där det nu festades för de danska gästerna. Under
den närmaste tiden hörde sådana studentmöten på isen
nästan till dagordningen; sammankomsterna fortsattes på
sommaren och detta år, 1839, äger det första skandinaviska
studentmötet rum, i det att 150 svenska studenter foro över
till Köpenhamn, där de mottogos av 300 danska kamrater.
Oehlenschläger uppvaktades med tal och sång och vid
aftonens fest, där fem Köpenhamnsprofessorer infunnit sig och
Carl Ploug läst upp sin första skandinaviska dikt, hölls det
skåltal för den heliga nordiska treenigheten.
Studentskandinavismens sol började gå upp.

Men redan nu börjar skandinavismen från att ha varit
övervägande litterär och studentikos få en politisk
anstrykning. Det är förhållandena i Slesvig, som tillspetsa sig på
ett för Danmark hotande sätt, och det är den slesvigska
frågan, som gör skandinavismen till en älsklingstanke hos
vida kretsar i Danmark. Redan 1843, då studenter från
Lund och Köpenhamn företaga den gemensamma färden
till Uppsala, har man på dansk sida fullkomligt klart för
sig vad saken verkligen gäller: att vinna Sverge-Norge till
bundsförvant i den förestående kampen mot Tyskland.
Detta den danska skandinavismens huvudmotiv framställes
av Carl Ploug med nästan brutal öppenhjärtighet, då
denne på unionssalen i Kalmar yttrar följande
minnesvärda ord:

”Det är i främsta rummet denna fruktan för den
nordiska nationalitetens undergång, som är ledande hos oss
danskar och sporrar oss till att sluta oss till Eder hellre i
dag än i morgon; ty kampen har redan begynt, den rasar
vid vår gräns, i det sköna landet mellan Eldern och
Kongeån. Genom likgiltighet såväl från regeringens som
från folkets sida har under loppet av de femtio sista åren
tyskheten ockuperat hälften av det gamla Sönderjylland
och hotar övermodigt att plantera sin segerfana på
Skagens spets. Men det är icke vår egen kamp här föres, det
är också Eder, vår gemensamma nationalitet den gäller, och
om vi därför skulle behöva Er hjälp mot det mäktiga och
driftiga, av en durchlauchtighet med ett livgarde av
aristokrater och advokater anförda partiet, så mån I vara redo!”

Det är vid studentmötet i Uppsala 1843 som den
skandinaviska idén får sin egentliga invigning. Från denna
stund befinner sig rörelsen i ständigt stigade; efter att ha
bekämpats av myndigheter och regeringar, blir
skandinavismen småningom populär på högsta ort; efter att först ha
varit rent litterär och akademisk, blir strömningen
litterär och politisk, först i Danmark, som är direkt intresserat,
och därefter även i Sverge.

Det är den nationella skandinavismen, som också kallats
studentskandinavismen, och det är denna som spelar
huvudrollen i den sista akten av det skandinaviska dramat,
blott med den skillnaden att bland de agerande nu även
uppträda kungar och diplomater, och att programmet först
och sist är politiskt. Det är bekant, att denna
skandinavism var mycket nära att inveckla Sverge i krig med
Tyskland, ett krig, som icke båtat Danmark det minsta, men
som i allra lindrigaste fall kostat Sverge mycket pengar.
Det är likaså en känd sak att det efter 1864 var förbi med
den en gång så stolta skandinavismen och att där, som
förf. säger, ”kom aar, hvor al skandinavisk tale og sang
forstummede, mange aar, i hvilka skandinavismen kun
tages frem for at overvæltes med spot och haansord”.

Vad var nu grundorsaken till skandinavismens
snöpliga bankrutt? Härom ger den danske historikern oss
ett besked, som i tydlighet ej lämnar något övrigt att önska,
då han (sid. 47) skriver följande:

”Erobringstanker og udvidelseslyster er der ikke i den
danskskandinaviske politik, men der er trang till
selvhævdelse og selvbevarelse. Denne ytring af Orla Lehmann i et
brev fra december 1842 til ”Fædrelandet”: 'Det slesvigske
spørgsmaal er næst det store skandinaviske spørgsmaal
det vigtigste af alle', viser hvor nær tanken om Nordens
enhed har forbundet sig med tanken om Slesvigs bevarelse.
For saa vidt er der mere egoism i skandinavismen i den
danske skikkelsen end i den svenske och norske. Thi
Danmark trængte til nabomakternes moralske og praktiske
understøttelse i kampen for Slesvig. Man kan sige at
Slesvig blev skandinavismens Akilleshæl.Kurs. av B. L. Thi det splittede
interessen. Slesvig blev en livssag for Danmark men aldrig
hverken for Sverig eller Norge. Paa dette skær strandede
skandinavismen, da fordringer om hjælp efter haanden
gjorde de nationalliberale mere selvisknationale end
skandinavisk-selvopofrende. Slesvig blev et møllestenen om
Skandinavismens hals”Kurs. av B. L.

Medan de danska skandinaverna alltid haft den
slesvigska frågan för ögonen, och fattat skandinavismen som
en specifikt nordisk affär, har skandinavismen i Sverge
på vissa håll en helt annan karaktär. Redan vid
studentmötet 1845 framhöll dåvarande docenten P. A. Siljeström
skandinavismen såsom första steget till en sund
kosmopolitism: ”det tog tid innan de olika provinsernas
innebyggare alla kunde känna sig som svenskar; det har tagit
tid innan svenskar, norrmän och danskar alla lärde att
känna som skandinaver; och det skall framdeles taga sin
tid, innan skandinaver, tyskar, slaver o. s. v. alla känna
sig som européer eller som världsmedborgare i detta ords
högsta och sanna mening”. En snarlik tankegång
utvecklade prosten Wieselgren i ”Skandinavisk Selskab” 1847,
då han framhöll skandinaver och germaner såsom
världens två stora kulturmakter, och hävdade att danskar,
norrmän och svenskar borde sluta sig samman med
Tyskland, glömma alla erövringsplaner och förena sig om den
stora missionen att föra västerns kultur österut. Det är,
som man ser, ett pangermanskt program, som i sig även
upptar den Wicksellska tanken på en kulturmission i
Ryssland.

Men för övrigt, hur tanklös, barnslig och andefattig är
icke den svenska skandinavismen! Den målmedvetenhet,
som gav ryggrad åt Danmarks skandinavism, saknas så
gott som fullständigt hos svenskarna. Deras insats är
gästfrihet, punsch och skåltal och åter skåltal och punsch, men
för resten ingenting. Det är i detta hänseende ytterst
betecknande, att Ploug efter studentmötet i Uppsala 1843
förklarar sig ur stånd att referera de svenska talen, ”der
alle udmærkede sig ved inderlighed i følelsen og smag i
udtrykket, men mere ved en blomstrende poetisk fylde end
ved nye, prægnante tanker og derfor højst vanskelige at
erindre”. I sanning en i all sin chevalereskhet förintande
kritik av svensk vältalighet!

Men på denna punkt ha även danskarna sitt syndakonto
fullskrivet. Vad som än i dag är karaktäristiskt för
skandinavismen: dess uppskruvade entusiasm och dess böjelse
för andefattigt och pretentiöst vrövl, synes från första
stund ha utmärkt denna rörelse. Läs t. ex. följande passus
med anledning av det skandinaviska studentmötet i
Köpenhamn 1845 i Corsaren för den 4 juli samma år:

”En tale er en af jordens gode ting, en fyndig
skandinavisk tale er en lise for hovedet, en balsam for hjertet,
en frydefuld musik for begge ører. Men 247 skandinaviske
taler, de mindste paa tre kvarter, flertallet paa en favn,
nogle paa en kabellængde; skandinaviske taler morgen,
middag, vesper, aften og nat; skandinaviske taler saa snart man
puttede en bid brød i munden eller drak et glas vin,
punsch, caroline, bishop, en kop kaffe, the, ja det bare
vand; skandinaviske taler og intet uden skandinaviske taler
og altid et og det samme 'at Danmark, Norge og Sverig
havde været uenige men nu var gode venner’ — det er
for meget, det er uædelt, det er uskandinavisk.”

Eller läs följande rader ur en dansk broschyr från 1867:

”Naar en af de skandinaviske fester nærmer sig, da
vaagner aanden i alle nordens mænd. Da stiger dronning
Margarethe med champagneglas frem for vort inre øie.
Da føler vi os som mænd, hvem et helligt kald er betroet,
og med iver og udholdenhed tømmer vi bolle paa bolle for
Nordens sag og dens tapre drabanter. Med dristig
begejstring bygger vi i tanken det prægtige hus med de tre
spir — men den følgende morgen allerede er
tømmermændene i fuld gang med at rive det ned. Derfor er
skandinavismen bleven til hvad den er. Fra først af var den
et lille frodigt træ, der lovede godt; nu staar den som en
vantreven og forskaaren bul, vandet med punsch istedenfor
blod, uden frugt og uden udsigt til nogensinde at komme
til at bære nogen.”

Det är ett hårt tal, men det är knappast orättvist.

*

Det har synts oss motiverat att så pass utförligt som
här skett uppehålla oss vid hr Clausens arbete, därför att
vissa tecken tyda på, att vi ännu en gång skulle kunna
få uppleva en akt av skandinavismens gamla tragikomedi.
Det är nämligen alldeles påtagligt, att det existerar ett
orsaksförhållande mellan den s. k. nyskandinavismen och
de Köllerska brutaliteterna i Slesvig; men en Skandinavism,
som har sina rötter i Slesvigs jord, kan aldrig bli
fruktbärande för oss svenskar. Så länge nyskandinavismen
endast yttrar sig i skåltal vid våra universitetsfester och
avsjungande av danska sånger vid våra folkhögskolor, är
det hela tämligen betydelselöst. Men då en dansk politiker
i herr Peschke-Køedt’s ställning söker blåsa liv i den
gamla tanken på ett skandinaviskt försvarsförbund, då är
det skäl att minnas den sanning, som den danske
historikern icke en utan tio gånger söker inskärpa, den
nämligen, att Danmarks och Sverge-Norges utrikespolitiska
intressen äro helt olika, och att det är ”til syvende og sidst
denne forskel, som umuliggør en praktisk
statsskandinavism”.

Men lika visst som vi svenskar ha att lära mycket av
skandinavismens bedrövliga ändalykt, lika visst ger oss
historien om dess upprinnelse en beaktansvärd
fingervisning för framtiden. Det var icke litterära och politiska
faktorer, utan ångmaskinen, som först bragte svenskar och
danskar i närmare beröring med varandra; det var icke
vetenskapliga intressen, utan den stränga vintern 1839 med
dess istäcke över sundet som gav första uppslaget till ett
närmande mellan Köpenhamns och Lunds universitet. Här
ha vi en tydlig fingervisning om den väg, på vilken en
frisk och okonstlad skandinavism kan komma fram. Icke
genom skåltal för Sønderjylland och Nordens enhet utan
genom att begagna oss av våra naturliga resurser, likheten
i språk och våra relativt lätta kommunikationer, böra vi
söka skydda och stärka det samförstånd mellan Nordens
folk, som tyvärr än i dag ligger i sin linda.

Men framför allt borde man komma ihåg att även den
bästa skandinavism aldrig kan och får bli annat än ett
provisorium. Helt visst är det särskilt just nu en sund
realpolitik, att, såsom Socialdemokraten nyligen anbefallde,
söka få till stånd en kraftig arbetarskandinavism, men
varje sådan sammanslutning är naturligtvis i grunden
endast ett bestämt steg i riktning mot en ännu vidare
sammanslutning. Särskilt danskarna borde komma ihåg, att
den mäktigaste fienden till herr Köller och den princip
han representerar bor icke norr utan söder om Kongeån.
Den fienden, som en dag förr eller senare kommer att
krossa det Köllerska systemet med vad därtill hör, är som
bekant den tyska socialdemokratin.

*


NYSKANDINAVISMENS FÖRDÄRVLIGHET.
(1900)

Det länge bebådade uppropet till resande av ett
Margaretamonument föreligger nu i tryck. Aktstycket, som
icke är fritt från deklamatorisk svulst, beledsagas i Lunds
Dagblad av en varmt skriven artikel från prof. Weibulls
hand. Som vi fullkomligt sakna specialstudier i drottning
Margaretas historia, är det oss omöjligt att avgöra,
huruvida den framstående historikerns uppfattning på denna
punkt är fullt objektiv, men vi antaga det för tillfället. Ej
heller vilja vi gå in på spörsmålet, huruvida uppförandet
av dylika historiska minnesmärken i allmänhet länder
nationen till någon båtnad. Den fråga, vi vilja här uppkasta,
är av mera central natur och lyder helt enkelt: Är den
nyväckta skandinavismen till gagn för vårt land eller icke?

Det finns två synpunkter, från vilka en skandinavisk
rörelse kunde hälsas välkommen. Om denna rörelse på
allvar kunde förbättra vårt förhållande till Norge, om den
kunde bidraga till att utrota en del av de missförstånd, som
faktiskt existera mellan svenska och norska folket, då hade
den fyllt en viktig och välgörande mission. Och kunde
denna sammanslutning mellan de tre nordiska folken bilda
ett försteg till en allmän germanisk sammanslutning, då
hade skandinavismen utfört ett ännu viktigare värv.

Men det finns inga utsikter till vare sig det ena eller
det andra. Man behöver endast ögna igenom listan på de
svenska uppropsmännen, bland vilka man t. ex. finner
herrar Wirsén, Billing, Holmberg, Holmström o. s. v., för att
förstå, hur löjligt maktlös denna skandinavism måste stå
inför de brännande svensk-norska frågorna. Ännu
mindre kan det naturligtvis vara tal om nyskandinavismen
som en vägrödjare för pangermanismen; tvärtom, i själva
verket är sammanslutningen mellan de tre nordiska folken
en — låt vara kulturell — allians mot Tyskland. Efter
som vi ej kunna rå på det i krig, så bör Tyskland
boykottas kulturellt — det är det icke alltid utsagda, men alltid
underförstådda komplementet till de dansk-svenska
kärleksförklaringarna.

Det vore lönlöst för våra skandinaver att söka förneka
detta faktum. I Lund, där man bättre än mångenstädes
är i tillfälle att studera skandinavismens psykologi, tar
denna danskarnas tyskfientlighet stundom ganska burleska
former. De som bevistade nordiska festen 1891 ha
förmodligen ännu i friskt minne, huru en tysk professor, vilken
som gäst bevistade festen, på ett skandalöst sätt
förolämpades av de inbjudna danskarna. Och så går det allt
framgent: så snart ett tillfälle gives i form av ett
naturforskarmöte, en nordisk fest, en Tegnérsfest, — genast passa
danskarna på att utgjuta sin vredes skålar över Tyskland.
Ännu vid sista Tegnérsfesten fick man uppleva att en dansk
herre från talarstolen i Lund höll ett föredrag om
skandinavisk och germanisk kultur såsom tvenne oförenliga
motsatser, och det fanns i salen förmodligen helt få, som kunde
bedöma, hur grovt mannen ljög.

Den nordiska förening, som nyligen bildats i Lund,
synes icke ämna bryta med dessa traditioner. Under det
gångna läsåret har på föreningens initiativ tre danska
talare hållit föredrag i Lund, och av dessa föredrag ha de
två gått i avgjort tyskfientlig riktning. Det tredje — hr
Schröders — var besjälat av en så idiotisk menlöshet, att
till och med arrangörerna vredo sig som hade de suttit
på piggsvinsborst i stället för på oskyldiga skolbänkar.

Det danska folkets tyskfientlighet är ju under
nuvarande omständigheter förklarlig nog, och den seghet, med
vilken de bedriva sin agitation i Slesvig, är i och för sig
värd all aktning. Men just denna tyskfientlighet gör
danskarna olämpliga som föregångsmän i en skandinavisk
rörelse. Ty från dansk synpunkt innebär skandinavismen
icke blott en sammanslutning mellan nordens folk, utan
den åsyftar även att, så vitt görligt är, avspärra
Skandinavien från Tyskland på samma sätt som Frankrike
isolerat sig gent emot Tyskland efter 1870. Vilja danskarna
på detta sätt söka revansche för Slesvig, så må det vara
deras sak, men för denna slags skandinavism böra vi
svenskar ta oss i akt.

Det är nu knappast troligt att dessa tyskfientliga
strävanden komma att krönas med framgång i vårt land. Men
det finns i Sverge redan på förhand fullt upp med
fördomar mot Tyskland, och om dessa fördomar ständigt
underblåsas från danskt håll, kan till sist en opinion komma
till stånd, som visserligen icke skadar Tyskland, men oss.
Utan tvivel ha vi svenskar åtskilligt att inhämta både av
Danmark och Norge, men detta är dock försvinnande litet
mot vad vi kunna lära av Tyskland. Tysk vetenskap och
tysk industri ha på senare åren nått en utveckling, som
saknar motstycke i något annat land, och de av våra
landsmän, som på ort och ställe velat tillägna sig de i Tyskland
vunna resultaten, ha i regeln mottagits med det vänligaste
tillmötesgående. Men märker man i Tyskland att vi göra
gemensam sak med danskarna, så kunde det hända att
bladet vänder sig.

Och dock är det icke från kulturell synpunkt, som ett
fjärmande från Tyskland innebär den största faran. Alla
tänkande svenskar äro ense om att det enda håll, från
vilket krigsfara kan hota oss, är Ryssland, men däremot
synes det endast vara klart för ett fåtal, att den enda
makt, från vilken vi i farans stund kunde påräkna
effektivt bistånd, är icke England utan Tyskland.

Det ligger något rörande löjligt i den fosterländska
indignation med vilken en del svenska liberaler behandla
frågan om en svensk allians med Tyskland. Varje tanke
på en sådan allians avvisas som äventyrspolitik av
värsta slag, och den präktiga frasen om storhetsdrömmar
under pickelhuva gör då åter sin rond genom bladen.
En sådan fruktan kunde vara berättigad förr i världen, då
Tyskland snart sagt varje ögonblick kunde vänta ett franskt
överfall, men den tiden har gått och kommer aldrig åter.
Vill Frankrike numera ta upp kampen med Tyskland, så
kan detta endast ske i förening med Ryssland. Och skulle
Tyskland duka under i en sådan kamp, så är i samma
stund den skandinaviska halvöns öde beseglat, vi må under
kriget ha förhållit oss hur neutrala som hälst.

Man har mot tanken på en svensk-tysk allians gjort
gällande, att ett sådant förbund skulle vålla en alltför
stor ökning av våra militära utgifter. Alla tecken tyda
emellertid på att vi få dessa ökade militärbördor på
halsen fullkomligt oberoende av vårt förhållande till Tyskland,
och därmed har ett av de viktigaste skälen mot ett
svenskt-tyskt försvarsförbund fallit bort. Men klart är, att vi för
att nå fram till detta mål, tvingas att slå en smula köld
i vårt förhållande till Danmark. I Tyskland har man
aldrig hört upp att betrakta den danska politiken med
uppmärksamma blickar, och att denna uppmärksamhet
varit motiverad, blev fullt klart genom de avslöjanden
som den danska tidningen Politiken för några år sedan
lämnade angående den fransk-ryska alliansen. Det
framgick av dessa artiklar, att denna allians, som ju i främsta
rummet var riktad mot Tyskland, kommit till stånd genom
dansk förmedling, och hela denna lysande affär
framställdes icke utan stolthet som ett verk av dansk slughet och
dansk ihärdighet. Är det under sådana omständigheter
underligt, om Bismarcksorganen tala om ”det danska
konspirationshovet i Köpenhamn”, är det underligt, om den
tyska regeringen, irriterad av intrigspelen i Köpenhamn
och av den hänsynslösa, aldrig vilande agitationen i
Slesvig, slutligen tappar tålamodet och slår till i blindo! Det
är inte underligt alls.

Att i Sverge göra sig till målsman för åsikter sådana
som de här framställda är visserligen icke förenat med
livsfara, men kräver ändå ett visst mod. Så länge
svenskarnas flertal ha så falska föreställningar om tysk
kultur och tyskt lynne som för närvarande, vore det naivt
att tro på ett stämningsomslag till förmån för Tyskland.
Först när den sanningen slagit igenom, att vi svenskar i
grunden äro andligen mera befryndade med nordtyskarna
än med danskarna, kan man med utsikt börja diskutera
ett närmande till Tyskland. Men så länge man i Sverge
icke inser, att en mot Tyskland riktad skandinavism är
en racepsykologisk humbug, är det tämligen hopplöst att
göra sig till målsman för pangermaniska sympatier.

Under tiden kunde emellertid våra skandinavister här
hemma uträtta ett storverk, som för lång tid skulle hölja
dem med ära. Kunde de män, som i Sverge tagit den
nordiska enhetstanken på entreprenad, på ett effektivt sätt
bidraga till utjämnandet av de svensk-norska
misshälligheterna, kunde de, för att blott peka på en bestämd punkt,
förgöra det Alinska partiet allt intill tredje och fjärde led,
då skulle mycket vrövl varda dem förlåtet.

Men härtill äro deras intellektuella resurser för små
och deras goda vilja för lam.

*


ETT »AKTIVISTISKT» ALLIANSPROGRAM.
(1900)

Bland materialister och gudsförnekare har det som
bekant i alla tider funnits män, vilkas nobla tänkesätt och
rena karaktär även motståndarna nödgats erkänna. En
mot kristendomen vänligt stämd fritänkare har uppkastat
den frågan, huruvida icke den varma humanitet, som
ofta besjälat materialismens anhängare, till en del kunde
bero därpå, att dessa under sin kamp mot kristendomen
omedvetet, men därför icke mindre starkt påverkats av de
ideala element, som jämte mycket annat dock faktiskt
förefinnes i denna religion. Medan den stora massan av
troende, som utan reflexion slukar kristendomen med hull
och hår, i grunden lämnas fullkomligt oberörd av dess
ideala tendenser, blir det just de förklarade motståndarna,
som under den polemiska friktionen mot kristendomens
idéer starkast taga intryck av dess ideala sidor, det blir
dessa män, som sedan även handla som kristliga idealister.

Man vore nästan böjd för att erkänna riktigheten av
detta resonemang, då man står inför en personlighet
sådan som docenten Knut Wicksell. Han, som sedan flera
decennier hör till kristendomens avgjordaste motståndare
i vårt land, synes i själva verket genomträngd av en —
sit venia verbo — kristlig idealism odh kristlig
fördragsamhet, som mer än en gång slår oss andra hedningar med
häpnad. Den tanke han nyligen uttalat i Göteborg,
tanken att vi svenskar efter att ha utstrukits ur de
självständiga nationernas antal skulle kunna få tillfälle att fylla
en stor kulturmission gent emot våra ryska förtryckare,
denna tanke är i ordets vackraste mening djupt kristlig,
och det frenetiska raseri, varmed de kristna idealernas
entreprenörer i dessa dagar anfallit docent Wicksell, är från
denna synpunkt lätt förklarlig.

Tron på ett underkuvat Sverges kulturmission gent
emot Ryssland, hoppet att de besegrade svenskarna en
gång skulle kunna bli Rysslands salt, vittnar förvisso icke
om nationell självunderskattning. Tvärtom, med tanke på
den kulturmottaglighet Ryssland lagt i dagen i Polen,
Finland och de tyska Östersjöprovinserna, kan det med skäl
ifrågasättas huruvida icke en sådan kulturmission
betydligt överstege våra krafter. Den av doc. Wicksell hävdade
ståndpunkten, som för övrigt torde delas av högst få
svenska vänstermän, vilar dessutom på ett enligt vår mening
oberättigat underskattande av racekänslans betydelse. Men
bortsett från detta, kan det med fog ifrågasättas om det
är klokt, att vid en tidpunkt då det gäller att på allvar
söka avvärja en hotande olycka, fästa uppmärksamheten
på att det i denna olycka liksom i allt annat ont kan
finnas en kraft till goda ting. En sådan erinran, så
välment den än må vara, kan knappast ha någon annan
effekt än att försvaga entusiasmen hos dem, som vilja
bekämpa det onda.

Den ryska faran, som ännu för några år sedan
avfärdades med en axelryckning, står i detta ögonblick klar
för nationens flertal. Man skulle för övrigt begå ett stort
misstag, om man trodde, att mot Sverge riktade
erövringsplaner endast grodde i ryska byråkrat- och militärkretsar.
De svenskar, som haft tillfälle att på förtrolig fot umgås
med medlemmar av den ryska intelligensen, kunna intyga,
att även en stor procent av de frisinnade elementen i
Ryssland med entusiasm omfatta panslavistiska
expansionsidéer. Den som skriver dessa rader erinrar sig
mycket väl, huru en rysk naturforskare, numera professor vid
universitetet i Tomsk och för övrigt den älskvärdaste man
under solen, på frågan om Ryssland hyste några planer
mot Sverge, med ett soligt leende svarade, att det enligt
vad den modärna utvecklingsläran visat vore de små
nationernas bestämmelse att gå upp i de stora. Det var
nu en gång så, menade han, ”es handelt sich nur davon
sich mit Grazie in die Sacthe hineinzufinden”. Och en rysk
student, som fått sitt frisinne stålsatt medels knutpiska,
genmälte på anmärkningen, att ett erövrande av
Skandinavien komme att stå Ryssland ganska dyrt, helt likgiltigt:
”Ach Gott, wir haben ja Leute genug.”

Det är nog i grunden en riktig självbevarelseinstinkt
som gör att svenskarna för närvarande se sig om efter
medel att avvärja den från Ryssland hotande faran. Men
skall den förstärkning av vårt försvar, som för närvarande
planeras, verkligen bli effektiv, så fordras det något mera
än ökade riksdagsanslag och höjd skjutskicklighet. Även
om vårt soldatmaterial vore det bästa i världen och även
om våra officerare utgjordes av nationens intelligentaste
män, skulle vi dock i längden ej kunna hålla stånd mot
en tiodubbelt starkare rysk fiende. På vissa håll synes
man även inse detta, och för så vitt den återupplivade
skandinavismen härflutit ur känslan av svensk svaghet
gent emot rysk övermakt, kan den göra anspråk på ett visst
erkännande trots den atmosfär av svammel, lycksökeri och
sentimentalitet, som omger den. Men detta erkännande
måste bli mycket reserverat, redan av den grund, att även
de tre skandinaviska länderna med sina nio miljoner
invånare ensamma omöjligen kunna i längden hålla stånd
mot Rysslands hundra miljoner. Och det är för övrigt
barnsligt att under nuvarande omständigheter drömma om
en skandinavisk trippelallians, då Sverges och Danmarks
politiska intressen äro så skilda som de faktiskt äro.
Danmark betraktar ännu alltjämt Tyskland som sin arvfiende,
och danskarnas försäkran att de uppgivit revanschtanken
kommer i en något egendomlig dager, då man betänker att
det enligt vad den danska vänstertidningen Politiken för
några år sedan icke utan stolthet avslöjade, var på danskt
initiativ och genom dansk förmedling som den mot
Tyskland riktade fransk-ryska alliansen kom till stånd.

Då Englands vänskap, som var man vet, i farans stund
är fullkomligt värdelös, ges det för oss svenskar endast en
makt, med vilken vi vid ett sådant tillfälle kunna räkna.

Denna makt är Tyskland.

Tanken på Sverges anslutning betraktas ännu på många
håll i vårt land som en riksförbrytelse. Så snart ryktet
om en svensk-tysk allians dykit upp, framkomma
ögonblickligen hotfulla interpellationer, den gamla frasen om
stormaktsdrömmar under pickelhuva gör åter sin rond
genom bladen, och först när vederbörande avgivit en
helig förklaring, att en svensk-tysk allians absolut icke
existerar, blir man lugn.

En sådan, tyskskräck kunde vara förklarlig på den tid,
då Tyskland när som hälst kunde vänta ett överfall från
Frankrike. Men den tiden är förbi och kommer aldrig
åter. Vill Frankrike numera bekriga Tyskland, så måste
detta ske i förening med Ryssland. Och skulle Tyskland
duka under i en sådan kamp, så kan det ej gärna dröja
förr än turen kommer till Skandinavien. Kort och gott:
det finns ingen utsikt till att ett förbund med Tyskland
skulle ådraga oss ett krig, som vi annars skulle undgått,
men det är säkert att ett sådant förbund skulle skydda oss
mot ett ryskt överfall.

Man har gent emot ett svenskt-tyskt förbund även gjort
gällande, att en sådan allians skulle kräva en allt för stor
ökning av våra militära utgifter, och man har pekat på
Italien, som bragts till tiggarstaven under sina fåfänga
försök att höja stridsdugligheten till tysk nivå. En sådan
invändning kunde vara berättigad på en tid, då även ivriga
försvarsvänner voro nöjda med nittio dagars vapenövning.
Men som förhållandena nu gestaltat sig talar allt för att vi
få dessa ökade militärbördor på halsen alldeles oberoende
av en eventuell allians med Tyskland, och därmed har ett
av de viktigaste argumenten mot ett sådant förbund
fallit bort.

Ett sådant svenskt-tyskt förbund kunde naturligtvis
realiseras på mer än ett sätt. Den enklaste formen kunde
måhända synas vara den att Sverge anslöte sig till
trippelalliansen på samma betingelser som de övriga makterna.
Men trippelalliansen är en skröplig ting, på vars
verkningsfullhet vid ett kritiskt tillfälle starka tvivel börjat resa
sig, särskilt i Tyskland, och det finns därför personer, som
mena att bandet borde knytas fastare, exempelvis så, att
de båda länderna hade en gemensam utrikespolitik, men
för övrigt skötte var och en sitt.

Det kan emellertid tankas ännu ett sätt att lösa
frågan, en lösning, som visserligen hägrar som ett ideal i
fjärran, men som dock redan nu borde kunna diskuteras.
Detta ideal är bildandet av ett germaniskt statsförbund,
och då Sverge av flera skäl synes som skapat att
härvidlag taga initiativet, går förslaget närmast ut på, att
Sverge anmälde sig till inträde i tyska riket på ungefär
samma betingelser som kungarikena Bayern, Sachsen och
Würtemberg.

Ett sådant företag skall utan tvivel på många håll
stämplas som det grövsta landsförräderi. Men detta bör
icke hindra dem, som mena allvarligt med värnandet av
vårt språk och vår nationella kultur, från att diskutera
saken med lugn.

Ett inträdande i tyska riket skulle icke blott för långa
tider skydda Sverge mot ett ryskt överfall, utan även för
oss öppna en mängd kulturmöjligheter både av materiell
och andlig art, som vi för närvarande sakna. Och det
lider knappast något tvivel att vi skulle emottagas med
öppna armar. Den som en längre tid levat i Tyskland, har
svårliga kunnat undgå att förvånas över den sympati, som
i detta land omger det svenska namnet; och den som något
känner idéströmningarna i tyska intelligenskretsar, vet
även att tanken på en sammanslutning mellan alla
germanska stater är en av den nuvarande tyska generationens
älsklingstankar. Ett enat Tyskland ha vi fått, nu gäller
det att få ett enat Germanien, det är en tankegång, man
ofta finner hos personer, vilka är höjda över varje
misstanke för att hysa brutala annekteringsfantasier.

Men om man i Tyskland skänker oss aktning och
sympati, så finns det i Sverge så mycket mera fördomar mot
Tyskland. På dessa tyskfientliga fördomar skola vi kasta
lite ljus i en följande artikel.

*


AVSKRÄCKANDE TECKEN.
(1905)

I dessa dagar, då unionens upplösning synes vara
allmänna samtalsämnet så väl på denna som andra sidan
Kölen, dryftas helt naturligt även frågan om lämpligheten
av ett svenskt-norskt försvarsförbund efter unionens
hädanfärd. Medan man på vissa håll i Sverge finner ett
sådant förbund önskvärt, höjas å andra sidan manhaftiga
stämmor, som förkunna att en dylik försvarsallians icke
blott vore meningslös, enär Norge ingenting har att bjuda
oss, utan också riskabel, enär vi därigenom skulle
”tvingas att kläda skott för en norsk konflikt, som det ej
varit oss möjligt att förbygga eller mildra under dess
uppsegling”. Och med äkta storsvenskt mannamod hävdar
man att gamla Sverge i farans stund nog skall reda sig
på egen hand, blott riksdagen beviljar tillräckligt med
pansarskepp och kanoner.

Frågan om Sverge på egen hand kan försvara sig t. ex.
mot vår östra granne är ju till en viss grad ett rent
militärt spörsmål, som upplöser sig i en mängd specialfrågor,
vilka en lekman ej kan bedöma. Men i de broschyrer,
varmed herrar militärer tid efter annan söka övertyga
svenska folket om dess goda utsikter att på egen hand
försvara sig mot ett ryskt anfall, stöter man ofta på
argument, vilkas lösliga beskaffenhet ligger i öppen dag. Där
hänvisar man t. ex. till det historiska faktum att det i
forna tider lyckats en numerärt underlägsen styrka att slå
en större, alltså behöva vi ej gruva oss för vår ringa
numerär, eller man gör gällande, att ryssarna i ett givet fall
förmodligen ej kunna landlsätta mer än högst 100,000 man
i sänder, och dem kunna vi ju alltid besegra o. s. v. När
man nu vet, med vilket ytterligt betänksamt allvar man i
ett land som Tyskland, där armén dock i krigstid uppgår
till nära tre miljoner man, betraktar möjligheten av en
sammanstötning med Ryssland, så ter sig denna svenska
optimism minst sagt något egendomlig. Men å andra
sidan, vad skola våra militärer göra? Att på denna punkt
erkänna vår oförmåga vore ju att förklara hela
systemets bankrutt.

I själva verket ha väl hittills en stor del av dem,
som hålla på vårt väpnade försvar, ansett det för
sannolikt, att Sverge-Norge vid ett angrepp österifrån i sista
hand skulle kunna påräkna bistånd från andra makter.
Vi tänka härvidlag ej på skandinavisternas naiva drömmar
om ett nordiskt försvarsförbund. Skandinavismen, som
fötts i Danmark, har från dansk sida alltid gått ut på att
få Sverge som bundsförvant mot Tyskland, vilket som
bekant hittills har misslyckats; det vore då lika obilligt som
barnsligt, om vi svenskar begärde våra danska bröders
hjälp i en konflikt med Ryssland. Den sortens
skandinavism kan ju än i dag verka dekorativt vid festliga tillfällen,
men med den praktiska politiken har den ingenting att
skaffa.

Däremot har man på skilda håll både i Sverge och i
Norge, ja till och med i Danmark tänkt på ett
försvarsförbund mellan Skandinavien och Tyskland, en tanke som
även undertecknad för en del år sedan lancerade. Vad
som syntes tala för ett sådant försvarsförbund var icke
blott stamförvantskapen mellan Tysklands och
Skandinaviens folk och den sympati, varmed man i Tyskland
omfattar särskilt Sverge och svenskarna, utan det var i
främsta rummet det faktum, att Tyskland verkligen syntes ha
utvecklat sig till den starka centraleuropeiska makt, vars
existens Moltke en gång — innan Tysklands enhet
genomförts — förklarat vara en nödvändig förutsättning för all
varaktig fred i Europa. Den Bismarckska politiken
realiserade i stort sett denna Moltkes tanke, i det att dess
strävan huvudsakligen gick ut på att med undvikande av
nya krig bevara tyska riket i dess nyskapade skick.
Utsikterna till ett revanschekrig med Frankrike syntes
alltjämt minskas, men då samtidigt trippelalliansen började
förete vissa symptom av förvittring, började man även i
Tyskland se sig om efter nya bundsförvanter och finna
en allians med de skandinaviska stamfränderna, vilkas
”Wehrkraft” man måhända överskattade, önskvärd och
naturlig. Från svensk synpunkt måste ett försvarsförbund
med Tyskland te sig visserligen icke utan all risk, men dock
betydligt säkrare än den, låt vara ärofulla isoleringen; i
varje fall måste man säga sig, att om Tyskland krossades
i en kamp med Frankrike och Ryssland, så vore även den
skandinaviska halvöns öde så gott som beseglat.

På sista åren har emellertid den tyska politiken inslagit
i en helt ny kurs, som vållar, att den politiska
pangermanismen tillsvidare måste anses tillhöra de fromma
önskningarnas område. Kejsar Wilhelms yttrande att
Tysklands framtid ligger på havet, vilket att börja med
uppfattades som en vanlig kejsargrill, synes numera icke blott
ha blivit lösen för den officiella politiken, utan även ett
lystringsord, som vunnit genklang inom breda lager inom
den tyska nationen. Men från det ögonblick Tyskland
förlagt sin framtid i skötet på ett så nyckfullt och oroligt
element som havet, torde det vara klokast för dess mindre
äventyrslystna, grannar att hålla sig på avstånd.

Tankegången i denna nytyska politik, som för övrigt
redan fått sin vetenskapliga rättfärdiggörelse, bland annat
i en nyligen utkommen bok av d:r Paul Rohrbach, kan
i korthet formulerats sålunda:

Den tyska befolkningen växer för närvarande så starkt,
att den omkring år 1925 kan beräknas uppgå till omkring
80 miljoner. Ett folk, som ej är statt i tillväxt, kan avstå
från den industriella världskonkurrensen, men vi tyskar
kunna det icke. Men industriell världskonkurrens är icke
möjlig utan krigsflotta, ty ju mer vi måste importera och
exportera, desto sårbarare och desto mera
skyddsbehövande bli vi till sjöss. Just den arbetande massan av
folket har intresse av en stark flotta, ty införseln av
råvaror och näringsmedel är av lika stor vikt för arbetarna
som för kapitalisterna. Men för att få den behövliga
importen av varor, måste vi också ha en motsvarande export,
och denna export leder till en alltjämt stigande konkurrens
med det engelska arbetet i England självt och över hela
jorden. I och för denna konkurrens måste vi vara rustade,
ty det kommer ej att falla engelsmännen in att för all
framtid frigiva sina hamnar, kolstationer och kablar åt
vår konkurrens och lämna sina gränser tullfria. Ju mer
vår export stiger, desto mer hopar sig spänningen mellan
de konkurrerande nationerna, av många små stötar och
rivningar uppstår motsatta elektriciteter, och en dag blir
det frågan, om vi få passera Gibraltar och Suez utan att
betala tribut. Alltså, den som vill det nya industriella
Tyskland, han måste också vara med om en krigsflotta,
så stark, att den kan taga upp striden med Englands.

Dessa stortyska planer om ett världsherravälde till
sjöss, vunnet på bekostnad av Englands nuvarande
maktställning, kunna ju synas fantastiska nog, men det är dock
påtagligen den ledande grundtanken i den politik kejsar
Wilhelm sedan flera år med en hos honom ovanlig
ihärdighet har fullföljt, och vars kärna han i Bremen
sammanfattade i det berömda citatet: navigare nec esse est,
vivere non est necesse, att segla är nödvändigt, att leva
är icke nödvändigt. Och denna kejserliga politik, enligt
vilken handel och sjöfart måste bedrivas, även om livet
måste sättas till, hyllas nu icke blott av Tysklands
industriella och kapitalister, utan också av så pass frisinnade
politici som t. ex. den national-sociale Friedrich Nauman.
Endast socialdemokratin är en svuren fiende till den
kejserliga flottpolitiken, men den har hittills fått och får väl
ännu en god tid bortåt nöja sig med att protestera.

I England är man naturligtvis icke blind för den fara,
som från tysk sida börjar hota den engelska handeln och
industrin, och den retliga stämning, som sedan gammalt
rått mellan Tyskland och England, synes för varje år bli
allt mera akut. Helt visst var det ej falskt alarm, då det
för någon tid sedan talades om en med möda avvärjd
tysk-engelsk konflikt, i varje fall måste man numera räkna
med en sådan som en alldeles icke avlägsen möjlighet.

Under sådana omständigheter måste tanken på ett
försvarsförbund med Tyskland träda i bakgrunden, vilket
naturligtvis ej på minsta sätt minskar värdet av den ideella
pangermanismen. Men det är tydligt att även Englands
bistånd, varpå många både svenskar och norrmän torde
räkna i en strid mot Ryssland, av samma skäl måste anses
mycket problematiskt, alldeles oavsett det rykte för
opålitlighet, som engelsmännen sedan gammalt åtnjuta.

De olyckor, som på sista tiden hemsökt och ännu
alltjämt hemsöka det stora tsarriket, torde väl i mångens ögon
redan ha reducerat den ryska faran till ett minimum. Det
är emellertid anmärkningsvärt att man i England alldeles
icke synes hänge sig åt en liknande optimism. Det är
särskilt situationen i Afghanistan, som för närvarande inger
England farhågor, och det är knappt en vecka sedan den
engelska tidningen Standard fäste uppmärksamheten på
den ryska farans akuta tillstånd i Afghanistan i en artikel,
vars slutord lyda: ”Om man invänder, att Ryssland har
fått andra saker på halsen, så få vi erinra därom, att
historien alltid bevisat, att ett krig följer på en revolution,
som hög sjö efter en storm”. Historiens lärdomar synas
oss i detta som i andra fall något tvetydiga; men om man
tror att det panslavistiska expansionsbegäret skulle vara
bortblåst efter en lyckad revolution, så begår man helt
visst ett stort misstag. Och så länge den ryska
militären troget går regeringens ärenden, och folket saknar
vapen, torde den lyckade revolutionen alltjämt låta vänta
på sig.

Men under tiden slå våra storsvenska patrioter på
trumman, så att det ekar i alla de norska fjällen. Och
medan horisonten står mörk av ovädersmoln, så långt vi
låta blicken, fara, kunna vi med stolthet konstatera, att den
heliga fosterlandskärleken här på vår egen halvö skapat
ett tillstånd, som är olidligt för oss själva, som gör oss till
narrar för utlandet och skänker våra fiender en ren och
ogrumlad tillfredsställelse.

*


FARAN ÖSTERIFRÅN.
(1905)

De uppsatser i försvarsfrågan, som prof. Hjärne
införlivat med sin bok Östanifrån, ha närmast framkallats av
några artiklar i samma ämne, vilka publicerats av vår
berömde upptäcktsresande, d:r Sven Hedin, och som denne
nu efter herr Hjärnes exempel omtryckt i sitt nyss utgivna
arbete med titeln ”Sverge och den stora Östern”. Utom
dessa ”Varningar från öster” innehåller herr Hedins sista
bok en fängslande karaktäristik av Kuropatkin, som på
sin tid i mer eller mindre stympat skick gjorde sin rond
genom en stor del av den europeiska pressen, samt en
längre delvis intressant, men för svenska läsare dock allt
för brett hållen artikelserie om ”England och Tibet”.

Vad som emellertid ger denna bok ett aktuellt intresse
är den ovannämnda artikelserien, som berör de
svensk-ryska relationerna. Vi skola i detta samband alldeles
bortse från herr Hedins servilism vis à vis krönta
huvuden, hans pråliga patriotism, hans rennomagelusta och
andra mänskliga svagheter, som komma till synes även i
detta arbete, och i stället uteslutande hålla oss till vad
han har att andraga i sak angående vårt förhållande till
den stora Östern, alias Ryssland.

Den ledande grundtanken i herr Hedins resonemang
torde lämpligen kunna återges med hans egna ord. Efter
att ha skildrat det skyddande järnnät varmed England
har omspunnit sin dyrbaraste besittning Indien, fortsätter
herr H.:

”Men av ändå kolossalare dimensioner är det järnnät
som i dessa dagar spinnes kring de ryska besittningarna
i Asien, ett nät som sträcker sig kring hela kontinenten,
från Sakhalin till Svarta havet, vilket ju blott är att
betrakta som en insjö, avskuren från världshavet. Fångad
och innesluten i detta järnnät sjuder den ryska kraften
och vill ut till havet. I den yttersta östern har tsarväldet
nyss blivit utestängt från tillträdet till Stilla oceanen av
Japans oövervinneliga sjömakt. Förhoppningarna att vinna
en hamn (Bender Abbas) vid Persiska viken och därigenom
få ett utlopp till Indiska oceanen, kunna anses såsom
grusade av den engelska politikens landvinningar i södra
Persien. Återstår alltså Atlantiska oceanen — där
skandinaviska halvön ligger i vägen.

Vad mena då, i all rimlighetens namn, de människor
som applådera då järnbandet i öster och söder tillskruvas
allt hårdare kring den ryska kolossen! Läget påminner
om en mörsare — då krutladdningen tuttas på, flyger
bomben med nödvändighet i en bestämd riktning — locus
minoris resistentiæ; ju starkare godset är i mörsaren, desto
säkrare bombens effekt. Och sannerligen börjar icke
motståndskraften hos det gods som kringsluter den ryska
styrkans bomb att bliva nästan oövervinnelig! I norr Ishavet,
i öster Japan, i söder lord Curzon!”

Utan tvivel är detta resonemang i stort sett riktigt, och
det bestyrkes dessutom av yttranden i tongivande ryska
tidningar, exempelvis Novoje Vremja, som i januari detta
år beledsagade tsarens dagorder till armén och flottan med
reflexioner sådana som dessa: Ryssland växer och utbreder
sig över oöverskådliga vidder. Vill det lösa sina historiska
uppgifter, så behöver det tillträde till världshav, som likna
det i storlek, — — — Bygga vi icke nu det hus, i vilket
kommande generationer skola bo. Och begagnar man
nutidens händelser som måttstock för framtiden, så får man
åt ett folk på 130 millioner och med ett storartat förflutet,
icke tillskära en för trång rock och icke sy ihop ärmarna.”

Herr Hedin fäster därefter uppmärksamheten på två
förhållanden som enligt hans mening äro av synnerligen
stor betydelse för Skandinavien. För det första det
faktum, att en nybyggnadsplan för ryska flottan på åtta
hundra millioner kronor redan trätt i verkställighet, så att
Ryssland, även om Östersjöflottorna skulle gå till botten,
inom få år kommer att äga en flotta av ytterst respektabla
dimensioner. För det andra påpekar hr Hedin den
animositet, som enligt hans mening för närvarande är
rådande i Ryssland gent emot Sverge, och som han till icke
ringa del anser vara framkallad genom den ryssfientliga
hållning, som svenska pressen intagit under rvsk-japanska
kriget. Herr Hedin fick även personligen, och av
mycket framstående män, höra samma insinuationer, som även
ryska tidningar framkastat angående händelserna vid
Doggersbanken, nämligen att svensk-norska intriger skulle
vara med i spelet. Allt i allt synes hr Hedin böjd för att
räkna med ett snart stundande anfallskrig från Ryssland
som en möjlighet, vilken närmar sig en mycket hög grad
av sannolikhet.

En del av svenska pressen har, då herr Hedin först
uttalade dessa farhågor i tryck, tillbakavisat dem med hån
eller indignation. Men man borde dock komma ihåg, att
vad som än kan anmärkas mot herr Hedin, så är han
varken lättskrämd eller räddhågad, och han är
förmodligen av alla hemmavarande svenskar den som bäst har haft
tillfälle att på nära håll studera den ryska
expansionspolitiken. Och uppriktigt sagt, den som likt undertecknad
själv hört bildade ryssar tala om Skandinaviens
införlivande med Ryssland som en helt naturlig sak, den där
visserligen icke brådskade, men dock förr eller senare
måste ske, han känner sig ej fullt i stånd att dela den
i frisinnade kretsar hart när obligatoriska
fredsoptimismen. I själva verket vore det väl ej så märkligt, om
Ryssland efter att ha undanträngts i öster, sökte en ersättning
för det förlorade i väster; det vore ju endast att upprepa
den manöver Karl XII företog, då han sökte erövra Norge,
och det är väl knappast troligt att händelsen vid
Fredrikshall komme att verka avskräckande på den ryska
krigsledningen.

Men om man också kan till en viss grad instämma i
herr Hedins farhågor med hänsyn till ett ryskt överfall,
så är det absolut omöjligt, att dela den optimism han
lägger i dagen med hänsyn till Sverges försvarskraft för en
sådan eventualitet. Liksom herr Hjärne tror även herr
Hedin, att Sverge på egen hand mycket väl kan reda sig
mot Ryssland — blott det rustar tillräckligt. Hur man
vid anblicken av den väldiga kraftutveckling, som
Ryssland trots alla nederlag dock varit i stånd att prestera i
Mandschuriet, kan drömma sådana storhetsdrömmar är
oss absolut ofattligt.

Då Sverge för närvarande ej heller synes kunna
påräkna allians med någon stormakt, som i ett kritiskt
tillfälle kunde komma till hjälp, torde den ryska
revolutionen i mångas ögon te sig som den definitiva
fredsbringaren. Men förutsatt att denna revolution lyckas, så är
därmed dock icke sagt, att Ryssland hädanefter aldrig
komme att föra krig. Ty det är högst osannolikt att denna
revolution på allvar skulle förinta kapitalismen i Ryssland
och så länge det kapitalistiska produktionssättet ännu
florerar, äro betingelserna för människoslakt alltid givna, och
erfarenheten visar dessutom, att det liberala borgardömet
krigar lika gott som någonsin kejsare och kungar. Och så
stå vi till sist åter inför den enkla, men outplånliga
sanningen, att fred och frihet aldrig kommer att beskäras
folken, förr än det internationella proletariatet blivit den
makt, som behärskar jorden.

*


NY KULTUR-SKANDINAVISM
(1906)

Om man i dessa dagar sammanträffar med danskar,
som äga känning med sitt lands affärsvärld, så får man,
när talet faller på förhållandet Danmark-Sverge, mestadels
höra ett i resignerad ton framställt beklagande över det
avbräck, som på sista tiden tillfogats den danska handeln
på Sverge. Det erkännes öppet, att detta avbräck
ingalunda kan bagatelliseras, utan tvärtom är av allvarlig
beskaffenhet. Hos våra svenska chauvinister bör
naturligtvis detta faktum komma den nobla passion, som kallas
skadeglädje, att flamma högt i skyn; men hos de svenskar,
för vilka fosterlandskärleken är något annat än
chauvinistisk liderlighet, bör det nu relaterade förhållandet vara
ägnat att väcka allvarliga betänkligheter, icke blott därför,
att det innebär en skamlig orättvisa mot Danmark, utan
också därför att denna isolering gentemot grannlandet i
längden måste skada Sverge som helhet, även om den
kan gagna enskilda affärsmän här hemma.

Frågar man sig nu: vad har Danmark förbrutit, som
motiverar bojkotten från svensk sida, så blir svaret, om
man håller sig till sanningen, mycket enkelt. Vad man
kan förebrå danskarna i fråga om deras hållning till
Sverge under sista året är två ting, men också endast två:
å ena sidan de danska historikernas uteblivande från
kongressen i Lund, å andra sidan enastaka svensk-fientliga
uttalanden i danska pressorgan av högerfärg. Beträffande
historikernas tilltag så erkänna danskarna själva, att
detta var en dumhet bakom vilken det stod norska kvinnor;
och för övrigt, vad skulle vi själva säga, om en
främmande nation gjorde svenska folket i klump ansvarigt för alla
de geniala idiotismer, som presteras av våra historici,
herrar Hjärne, Clason, Kjellén o. s. v.

Det återstår då danska pressens hållning. Att denna
varit skäligen sympatisk gent emot Norge är ju ett faktum,
men om vi på denna grund vilja bojkotta Danmark, så
förefinnes samma skäl att ingripa gentemot England och
Tyskland, ja t. o. m. mot Frankrike. Det bleve emellertid
en tämligen dyr historia och i själva verket är det väl ej
heller Danmarks hållning som sådan man åberopar, utan de
mer eller mindre temperamentsfulla uttryck av skadeglädje,
varmed man på vissa håll i danska pressen hälsat den
norska emancipationen. Alldeles nyss ha våra svenska
chauvinistorgan gjort ett stort agitations- och
bravurnummer av en dum och oförskämd artikel, som publicerats i
den danska högertidningen ”Vort Land” och som nu av
organ sådana som Göteborgs Aftonblad, Stockholmsbladet,
Skånska Aftonbladet m. fl. användes för att underblåsa
fientligheten mot Danmark. Om den ifrågavarande
artikelns ton kan följande utdrag ge en föreställning:

”Käre svenske bror!

Jag har ett par gånger under loppet av det senaste en
smula ledsamma året talt med dig som vuxen till ”ur
hjärtans djup”.

Tack vare den äckliga chauvinism du fortfar att sylta,
in dig i, har du emellertid blivit barn på nytt och verkar
minderårig, därför slår jag nu om i en annan ton.

Hör på lille Pelle Gustafsson! Nu skall du vara en
snäll gosse och inte tjuta och skrika av ilska, bara du får
se en skymt av din gamla rara tant Danmark, som du
har att tacka för så många kulturpresenter.

— — —

Akta dig bara, annars kommer den ryska busen. Han
har ett långt ris, som heter knut, och som kan räcka från
Finland ända över till Stockholm.

När han väl tar i tu med dig, inser du nog, hur illa
du burit dig åt emot snälla tant Danmark. Men då är
det är för sent, lille Pelle.

Snyt dig nu vackert och låt bli att grina. Och gå så
artigt och bed tant om förlåtelse.”

Göteborgs Aftonblad, som avtryckt hela artikeln,
beledsagar den med följande nobla reflexioner:

Vi rekommendera episteln åt våra fåraktiga svenska
kulturskandinaver; den bör vara hälsosam lektyr för dem.
Och fortsätt i den här genren, bästa ”Vort Land”! Oss
verkliga svenskar gör ni en härlig tjänst med att rejält
sjunga ut hr Sörensens innersta känslor.

Skånska Aftonbladet hotar som svar på talet om den
ryska knuten till gengäld Danmark med den preussiske
busen, och förklarar samtidigt, att den danska tidningens ord
äro av mycket större vikt, som ”Vort Land” är ”den
ledande högertidningen” i Danmark. Och i samma
uppbyggliga stil fortgår skallet utefter hela chauvinistlinjen från
Ystad till Haparanda.

För de svenska läsare, som veta att det bakom Skånska
Aftonbladet står en Hakon Wigert-Lundström, bakom
Stockholmsbladet en Ljunglund, bakom Nya Dagligt
Allehanda en Wigforss, o. s. v., ligger det ju närmast till hands
att uppfatta hela denna presskampanj som ett av de
vanliga lögn- ooh intrigspel, varmed dessa den konservativa
pressens parior söka dupera allmänheten. Och denna
förmodan torde övergå till full visshet, när det upplyses, vad
den danska tidningen ”Vort Land” verkligen är för ett
blad.

Det är nämligen en ren lögn, när Skånska Aftonbladet
påstår att denna tidning numera är ett ledande högerblad:
”Vort Land” desavouerades högtidligen av högerns
delegerade på ett möte i Roskilde förliden sommar. Deiss
redaktör, Fredrik Hansen, är politiskt död redan för femton
år sedan; han var på sin tid generalkorrespondent till
högerns blad, men uppsades från denna befattning, var
därjämte medutgivare av den konservativa gristidningen
”Forposten”, och torde i främsta rummet ha givit
anledning till att ”Nationaltidende” upprepade gånger betecknat
”Vort Land” som skandaltidning.

Detta ”Vort Land”, som är ett värdigt motstycke till sin
svenska namne, göres nu av den svenska chauvinistpressen
till den danska högerns ledande organ och till språkrör för
danskarnas ”innersta känslor” gent emot Sverge. Och det
bedrövliga är, att det finns tusentals svenskar, som på fullt
allvar tro dessa skamliga lögner om danskarnas sinnelag
mot Sverge.

Och dock förhåller det sig så, att bortsett från
historikerskandalen, och en del enstaka pressuttalanden, vilkas
auktoritet är av samma eller ännu lägre valör än ”Vort
Land”, det från dansk sida ej föreligger någonting, som
kan berättiga den danskfientliga agitation, som nu
iscensatts i Sverge. Redan det faktum att en svensk man,
tapetserare Jönsson, efter unionsupplösningen med stor
majoritet återvalts i Köpenhamns stadsfullmäktige är ett klart
och tydligt vittnesbörd om att det bland den danska
befolkningen icke existerar någon misstämning mot Sverge,
åtminstone ännu icke. Och än i dag blir man som svensk
i Köpenhamn, det må nu vara bland vetenskapsmän eller
i författare- och konstnärskretsar, mottagen med en
vänlighet, som går rakt till hjärtat, och som lika trofast strålar
en till mötes från bekanta ur de breda lagren. För denna
erfarenhet skulle jag kunna anföra vittnesbörd i legio, jag
nöjer mig för tillfället åberopa en så skarpsynt iakttagare
som Henning Berger, som nyligen gästat Köpenhamn, och
helt visst vore hågad underskriva vad som ovan yttrats
om den danska stämningen mot Sverge.

Men en sak är tydlig och klar: fortfar den svenska
agitationen mot Danmark, så kommer naturligtvis den
svenskvänliga stämningen, som trots allt ännu är rådande
hinsidan Sundet, att försvinna och lämna rum för en helt
naturlig önskan att ge repressalier. Att dessa kunna bli
obehagliga nog är höjt över allt tvivel. Även från denna
synpunkt vore det därför på tiden, att man här hemma
på allvar sökte stävja det danskfientliga ofoget, som för
övrigt visst icke är inskränkt till spekulationslystna
affärs- och journalistkretsar. Det finns t. ex. i Malmö en
landshövding Tornérhjelm, som numera sällan försummar något
tillfälle att bibringa danskarne ett nålstygn, och senast vid
Kävlinge—Sjöbobanans invigning lade sitt
svenskmannasinne i dagen genom att vägra presentera banans danska
ingenjörer för den närvarande svenske prinsen. Ooh denne
samme herr Tornérhjelm, vars fru till på köpet är
ordförande i föreningen för bojkottandet av danska varor, aktar
dock icke för rov att i egenskap av frimurare gång på
gång gästa danske kronprinsen i Köpenhamn. Det är som
man ser en vacker föreställning om svensk ridderlighet,
som herr Tornérhjelm bibringar våra grannar hinsidan
Sundet.

Det är utan tvivel på hög tid, att en fullt målmedveten
reaktion, inträder mot detta småsinta dansk-agg, som i
grunden endast är ett utslag av den svenska filisterns, den
svenska brackans begär att få en syndabock för missödet
med Norge. En sådan reaktion måste naturligtvis hållas
fullkomligt fri från gammalskandinaviska drömmar och
fraser; i detta hänseende var den nyss avhållna, även i
Danmark uppmärksammade Höffdingfesten i Lund fullt
mönstergill. Den nya kultur-skandinavismen bör, synes det
oss, utan vidare kunna acceptera det program, som redan
för 31 år sedan ärkebiskop Sundberg (på studentmötet i
Uppsala 1875) formulerade sålunda: ”Vi vilja helt enkelt
förbli vad vi äro: norrmän, danskar, finnar och svenskar;
men på samma gång önska vi att mer och mer draga
fördel av varandras egendomligheter, innerligare se på
varandra som bröder, kort sagt med djupare och djupare
trofasthet i anden slutas samman till ett helt, som just på
detta sätt skall kunna giva rika bidrag till mänsklighetens
stora kulturarbete.”

Det dröjer väl ännu åtskilliga år, innan det lönar sig
att för Sverges räkning tänka på något kulturellt
samarbete med Norge; man torde tillsvidare göra den framtida
vänskapen mellan Sverge och Norge den bästa tjänsten
med att icke tala om saken, att som prof. Bendz uttryckte
det göra en paus i tankeutbytet. Men från Danmarks sida
föreligger absolut ingenting som vore ägnat att fjärma
förnuftiga svenskar; tvärtom ha vi ännu alltjämt all
anledning skatta oss lyckliga över att till närmaste grannar äga
ett så genomkultiverat, så älskvärt och raceförvant folk
som det danska.

*


TYSK EXPANSION.
(1906)

Ett stycke söder om Berlin ligger eller rättare sagt låg
för tolv, femton år sedan förstaden Rixdorf. Av alla
Berlins förstäder har Rixdorf haft det tvetydigaste ryktet,
mindre därför att Berlinanarkisterna länge haft sitt
huvudkvarter här, utan fastmera därför, att Rixdorf varit ett
favorittillhåll för förbrytare av allehanda slag, och detta i
den grad, att den bekante kriminalpsykologen Lombroso i
ett av sina arbeten anfört Rixdorf som ett exempel på en
typisk förbrytarekoloni. Dessutom åtnjuter Rixdorf bland
Berlinbefolkningen ett visst anseende som ursprungsorten
till den tyska kejsarstadens populäraste dansmelodi, den
s. k. Rixdorfern, som man än i dag kan få höra på varietéer
och danslokaler i Berlin, och som aldrig förfelar att
elektrisera sinnena.

Under förra hälften av nittiotalet, då Stanislaw
Przbyszewski och hans vänkrets florerade i Berlin, hände det
ofta, att kotteriet företog en kriminalpsykologisk utflykt till
det hedervärda Rixdorf, och jag minns, att jag en gång
nedskrev intrycket från en sådan vandring som ingress till
en liten skiss, kallad ”Storstadsnatur”:


”På vägen, som leder från Rixdorf till Berlin, börjar det
skymma. Österut dör horisonten i blåsvarta snömoln, men i


väster har dagsljuset stelnat till ett gulaktigt töcken, som tätnar
och likt en bronsfärgad gas växer ut över himlavalvet, tills det
når den yttersta snömolnsranden. Där glimmar den döende dagen
upp i mjuka reflexer, ett obestämbart violett och en
kopparglans, lik den som skimrar på havsdyningar, när sommarsolen
gått ned.

Då tändes den första lyktan på allfarvägen, och med ens har
färgspelet försvunnit. Så långt ögat når ligger allt insvept i
ett mjölkvitt töcken, en ändlös slätt, jämn som ett tillfruset hav,
utan en enda rundning, en dyning, där ögat kan vila. Blott i
väster skönjas några popplar, som med sina stela former ännu
mer förhöja det ödsliga landskapets monotoni.”


Det må förlåtas mig, att jag på detta smaklösa sätt
citerar mig själv; det sker endast därför, att jag på alla
punkter måste desavouera ovanstående landskapsskildring.
Vägen, som fordom ledde från Rixdorf till Berlin, är
nämligen numera förvandlad till en asfalterad storstadsgata
med skyskrapare och elektriska spårvägar; det monotona
slättlandet med sin poppelkransade horisont har på tolv
år förvandlats till ett storstadskvarter, och av det gamla
Rixdorf finns i detta ögonblick endast kvar några
kringrända kåkar, som inom två tre år komma att ha. ersatts
av skyskrapare.

Och samma omvandlingsprocess har ägt rum på många
andra punkter av Berlins periferi. För tolv tretton år
sedan besökte jag ofta en vän, som bodde i
Berlin-Schöneberg; man hade från hans balkong i Brunhildstrasse en
präktig utsikt över slätten sydväst om Berlin, där om
kvällen Anhalterbangården med sina tusen ljus låg strålande
som en fallen stjärnhimmel. Nu är utsikten stängd, och
framför min väns balkong breder sig ett väldigt
förstadskvarter med kilometerlånga gator och den ena
skyskraparen lik den andra som ett bär.

Ännu väldligare äro kanske de landvinningar, som
Berlin vunnit mot norr, särskilt kring kvarteret Moabit. Det
gör ett egendomligt intryck att se dessa snörräta gator med
ändlösa perspektiv, där varje byggnad tyckes absolut
identisk med sin granne: vitgula femvåningshus med balkonger
från de fyra övre våningarna. Nu i högsommaren
prunkar varenda balkong i en rik, saftig grönska med stänk
av röda och gula blommor, och dessa tusen och åter tusen
grönskande balkonger ge åt hela gatan ett ljust och glatt
skimmer, som för ett ögonblick kan komma främlingen att
glömma traktens karaktär av proletärkvarter. Men
betraktar man något närmare de för övrigt välklädda barnen,
som i brokiga skaror tumla om på asfalten, där den
elektriska ännu ej hunnit sprida skräck, så erinras man
ofelbart om det av statistiken fastslagna sakförhållandet, att
även i det rika Preussen minst en tredjedel av befolkningen
ej har råd att skaffa sig tillräcklig föda. Och detta
välklädda armod, som röjer sig i barnens bleka ansikten och
spensliga gestalter, och som de blomsterprydda balkongerna
ej förmå dölja, ter sig i grunden ännu mera gripande än
det elände, som hjälplöst ligger sjunket i dyn.

*

I samma rasande tempo som Berlin växa även många
andra tyska städer, t. ex. Leipzig. När man förr i världen
närmade sig Leipzig, varsnade man att börja med små
komplexer av skyskrapare, 4—5 stycken, liksom på försök
utkastade på åkern; det var de första storstadspioniererna,
som nu genom allt bredare bryggor förenats med den
egentliga staden. Och jämsides med denna expansion försiggår
en inre omvandling: de gamla pittoreska husen i ”Altstadt”,
som stått sedan århundraden, men på sista tiden vanställts
genom jättelika reklamer, börja allt mer att rivas och få
lämna plats för mer eller mindre smaklösa nybyggnader
i modärn stil.

Även småstäderna ryckas in i denna rastlösa
expansionsprocess. För tio år sedan var Jena en liten idyllisk
småstad, vars läge mitt i Europa visserligen tryckt sin
prägel på stadens andliga liv, men som med hänsyn till
materiel kultur stod ungefär på samma nivå som Lund i
dessa dagar. Då hade Jena tjugo tusen invånare; sedan
dess har varje år medfört en ökning av tusen personer,
så att staden för närvarande har trettio tusen invånare.
Det gamla Jena, ”das liebe, närrische Nest”, som Goethe
brukade kalla den lilla universitetsstaden, ligger nu
inklämd mellan ett kaos av modärna byggnader, som än
klättra upp på höjderna, än bilda långa kolonner i
Saale- och Lentra-dalarna. Och medan de elektriska spårvagnarna
rassla fram genom de trånga gatorna, och
fabriksskorstenarna allt tätare höja sig i Saaledalen, störtar den ena
efter den andra av det gamla Jenas klassiska byggnader
samman under murbräckans bett. Vad skulle väl Goethe
säga, om han nu efter 100 år finge återse sitt Jena, det
kära, tokiga nästet!

I Jena, som på andra orter, är det i främsta rummet
storindustriens utveckling som betingat denna väldiga
expansion. På senare tiden har man ju särskilt, tack vare
prof. Sombarts undersökningar, fått tämligen noggrant
besked om den förskjutning i befolkningens fördelning, som
får sitt uttryck i städernas, framför allt storstädernas
enorma tillväxt. Vad Tyskland beträffar så är det
fastställt, att det i städer med mer än 50,000 invånare år 1843
levde omkring 1,200,000 personer, d. v. s. 3,5 procent
av landets hela befolkning, år 1900 däremot omkring
12,000,000 eller 21,9 procent. Sådana siffror tala ju
tydligt nog, men deras språk är ändå skäligen matt gent emot
de underliga tablåer, som fågelperspektivet av en storstad
visar en vaken betraktares öga.

För en optimistisk socialdemokrat är denna
storindustriens och städernas raska tillväxt naturligtvis ett
glädjande fenomen: för proletariatet betyder det en ökning i
antal, följaktligen även i makt, och för den målmedvetna
socialdemokratin en ökning i valmanskårerna, som inom
en ej allt för avlägsen tid måste leda till majoritet i
parlamenten. Men utom de sociala och psykologiska
skuggsidorna har den storindustriella utvecklingen även sina
politiska faror i släptåget. I Tyskland förutser man, att
den tyska industrins väldiga uppsving förr eller senare
måste leda till en blodig sammanstötning med England,
och på många håll resonerar man redan om denna
eventualitet med en österländsk fatalism. På andra håll
drömmer man expansionsdrömmar, som famna hela
Mellaneuropa, vilket under tysk ledning bör smidas samman till
ett enda slutet handelsgebiet; ett enigt Mellaneuropa
liksom förut ett enigt Tyskland. Det kommer att kosta blod
— men om det blir nödvändigt, så måste det ju ske...

Och under tiden växer den tyska befolkningen med en
hastighet, som trotsar all förnuft. År 1820 hade Tyskland
25 miljoner invånare, år 1920 kommer det att ha åttio
miljoner; och då inga tecken tyda på att denna ökning under
de närmaste decennierna kommer att avtaga, ter sig ju
framtiden milt talat något problematisk. Det är som stode
man inför ett resultat av blint verkande naturkrafter, som
driva sitt spel oberoende av alla intellektuella faktorer, och
det kommer ögonblick, då man frågar sig, om icke vår
planet i grunden är ett stort dårhus, vars hemskhet icke
minskas därav, att även en handfull kloka äro inspärrade
samman med dårarna.

Men vem vet, kanske är flertalet av dårarna endast
sömngångare — men då gäller det verkligen att vakna,
innan det är för sent.

*


OVÄDRET NALKAS.
(1909)

”Krigsfaran avvärjd” — ”Tyskland gav utslaget” —
med dessa stolta ord pråla i dag de tyska tidningarna, och
det även sådana, som annars stå nog så kritiska gentemot
kejsaren och Bülow. Man hade hittills — även i
Tyskland — trott att Rysslands vacklande hållning berodde på
föreställningar från Frankrike, som fruktade för sina hos
Ryssland deponerade elva miljarder, och som efter
utgången av rysk-japanska kriget ej har någon större åtrå att
tillsvidare kämpa vid den älskvärda bundsförvantens sida;
nu däremot anser man sig veta, att Rysslands eftergift
beror därpå, att tyska regeringen hotat med mobilisering
vid ryska gränsen, d. v. s. med krig, för den händelse att
Ryssland vidare understödde Serbien i dess fientliga
hållning gentemot Österrike. Den tyska regeringen har,
påstås det, uppvaktat den ryska med en kategorisk not, som
fordrade, att Ryssland omedelbart skulle erkänna
annekteringen av de ockuperade provinserna Bosnien och
Herzegowina. Med anledning härav inkallades omedelbart det
ryska ministerrådet, och Iswolski meddelade nu
kabinettsmedlemmarna, att man antingen måste ge efter eller vara
beredd på en tysk mobilisering. Inför detta alternativ
röstade flertalet av det ryska ministerrådet för att Ryssland
måtte ge efter, och det ryska svaret avfattades i enlighet
härmed.

Denna Tysklands förbundstrohet gent emot Österrike
kommenteras redan livligt i utländska blad, som synas
tämligen ense om att Tyskland vitt överskridit de förpliktelser,
som förbundet med Österrike innebär. Även om Tysklands
avsikter gått ut på att upprätthålla freden, så måste det
dock erkännas, att det agressiva sätt, varpå furst Bülow
framställt sin kategoriska fordran till den ryska regeringen,
varit synnerligen olämpligt, och det är helt enkelt ett
underverk, att Tyskland ej genom denna sin hållning direkt
provocerat kriget. Att så ej skett, därför har man
uteslutande den ryska regeringens eftergivenhet att tacka. —

Har det verkligen varit tyska regeringens mening att
framkalla ett krig? Det ser ju nästan så ut, men skenet
kan naturligtvis bedraga, i varje fall vore det mer än
vågat att påstå något bestämt härvidlag. Vad som
emellertid är alldeles säkert, det är att det inom den tyska
överklassen finns talrika element, som denna gång bestämt
hoppats på krig, och nu känna sig djupt besvikna.

Dessa krigsfantaster — ordet fantast innebär i detta
samband en optimism, som nyss varit nära att komma på
skam — ha naturligtvis sitt högkvarter inom militären,
men finnes för övrigt inom alla lager av den tyska
överklassen, inom den merkantila världen likaväl som inom
akademiker- och ämbetsmannakåren. Man anser inom
dessa kretsar, att Tyskland förr eller senare måste slå ett
stort europeiskt slag, och att ögonblicket just nu — av flera
skäl — varit synnerligen gynnsamt. För det första hade man
vid detta tillfälle med absolut säkerhet kunnat påräkna
Österrikes energiska bistånd gent emot Ryssland, men hur
den saken kan komma att ställa sig längre fram, därom har
man sina säkerligen icke ogrundade dubier. För det andra
befinner sig Ryssland ännu i ett svaghetstillstånd, som gör
det till en tämligen ofarlig fiende — tills vidare. Vad
England beträffar, så tar man för givet, att den för
närvarande tämligen akuta jäsningen i Indien skulle komma
till fullt utbrott, därest England invecklades i ett europeiskt
krig, och man gör för övrigt man och man emellan ingen
hemlighet av, att denna jäsning delvis underblåsts med
tvska pängar. Och vad slutligen Frankrike beträffar, så
räknar man med dess gentemot Tysklands relativt ringa
folkmängd — 38 miljoner mot sextio — och dessutom med
de antimilitära tendenser, som tid efter annan uppenbarat
sig inom den franska armén, och vilka — som Bebel
framhöll på Stuttgartkongressen — med största intresse
iakttagits av krigspartiet i Berlin. All i allt: Tysklands utsikter
i ett europeiskt krig voro så gynnsamma som möjligt, och
nu är tillfället förbi...

Naturligtvis står det tyska folkets breda lager, av vilka
de 3,250,000 socialdemokratiska valmännen framgått,
fullkomligt främmande för denna krigspolitik, men tyvärr,
ännu är det i Tyskland icke folket som bestämmer över
krig och fred. Ännu finns det naturligtvis inom tyska
överklassen, ja till och med inom tyska arméen förnuftiga
element, som avgjort fördöma dessa frivola tendenser. Men
hur starkt den här antydda krigsstämningen gripit män,
av vilka man dock kunde ha rätt att vänta något bättre,
därpå fick man ett slående bevis vid ett politiskt möte
som härom dagen avhölls i Berlin, och som var riktat
mot agrarernas cyniskt egoistiska finanspolitik. En av
huvudtalarna var professor Adolf Wagner, den bekante
nationalekonomen, och det var väl i främsta rummet denna
omständighet, som gjort att celibriteterna i Berlins
akademiska värld infunnit sig i så stort antal. Under sitt
föredrag kom Wagner även att beröra Tysklands politiska
ställning utåt, och yttrade därvid, att om någon fientligt
sinnad makt ville pröva en dust med Tyskland, så skulle den
gamla furors teutonicus — det teutoniska
berserkaraseriet — nog förstå att ge vederbörande svar på tal. Dessa
ord framkallade hos församlingen en så våldsam
bifallsstorm, att talaren måste göra en paus på flera minuter;
och bland dem, som intensivast deltogo i detta bifallsvrål
märktes en grupp vetenskapliga Berlincelebriteter, bland
vilka jag igenkände den berömde Nobelpristagaren
Robert Koch; han anletsdrag voro i detta ögonblick
fullkomligt förvridna, ådrorna framstodo rödblå som märken efter
piskslag, hela uppsynen verkade bestialisk — furor
teutonicus.

När de akademiska föregångsmännen hysa sådana
tänkesätt, är det ej synnerligen svårt att förstå, av vilka
känslor den akademiska ungdomen skall vara besjälad.
Naturligtvis, här som annars finns det, inte minst i Berlin,
berömdvärda undantag; men man gör sig säkerligen icke
skyldig till någon överdrift, om man påstår, att en i dessa
dagar företagen omröstning bland Tysklands studenter med
hänsyn till frågan: krig eller fred, med stor majoritet skulle
givit utslag för kriget. Och det bedrövligaste härvidlag är
kanske den omständigheten, att anhängarna av dessa
barbariska tendenser, för övrigt ingalunda behöva vara
ignoranter eller odågor, utan tvärtom kunna vara personer,
som på andra områden verka som upplysta
nutidsmänniskor och liksom Robert Koch kunna vara synnerligen
framstående i sina respektive fack.

Inför sådana förhållanden minnes man gärna
Grillparzers bekanta yttrande, att den europeiska utvecklingen för
närvarande går från humanitet genom nationalitet till
bestialitet, och man frågar sig hur det är möjligt, att den
tyska medelklassen, som ännu för femti sexti år sedan till
stor del var besjälad av rent humana ideal, kunnat undergå
en sådan förvandling till det sämre. Här står man inför
ett folkpsykologiskt problem, som naturligtvis ej kan lösas
i en handvändning; men en faktor, vars verksamhet
härvidlag är höjd över allt tvivel, är det sätt, varpå Tyskland
nått sin nutida maktställning; de tre segerrika krigen på
sexti- och sjuttitalet, som gjort militärväsendet populärt
och järn- och blodpolitiken godkänd i kretsar, som annars
säkerligen haft motsatta åsikter härvidlag. En andra,
kanske ännu viktigare faktor härvidlag är det
kapitalistiskt-merkantila åskådningssätt, som blivit en naturlig
följd av Tysklands industriella uppsving under de senaste
årtiondena, och som ur den tyska över- och underklassen
till stor del undanträngt de gamla humana idealen, vilka
man numera stämplar som barnslig känsloromantik.

Denna utveckling har i Tyskland hittills nått sin
höjdpunkt i Preussen, men många tecken tyda på att även
sydstaterna alltmera komma att förpreussas i samma riktning;
vår egen ungkonservatism, sådan den t. ex. företrädes av
prof. Kjellén, är ju för övrigt blott ett eko av denna
merkantila världsåskådning på militaristisk grund. Mot denna
praktiska materialism, som är direkt framgången ur det
kapitalistiska samhällsskicket, finns det endast ett
botemedel: den modärna socialdemokratin. Men även den, som
är fullkomligt övertygad om socialismens slutliga seger, kan
dock härvidlag ej räkna på alltför hastiga resultat. Det
politiska och sociala livet är nu för tiden så invecklat, att
man ej mera kan räkna på några plötsliga omslag, vare sig
på den ideella eller den materiella kulturens område; och
just i dagarna har man fått ett nytt bevis på utvecklingens
långsamma gång i det faktum att Tysklands
socialdemokrati säkerligen varit ur stånd att på någon punkt hindra
krigsmaskineriet att fungera, därest regeringen förklarat
Ryssland krig. Också har det tyska centralorganet
”Vorwärts”, som annars icke skräder orden, med hänsyn till
hela denna krigsfråga intagit en mycket reserverad
hållning, och trots det att kriget denna gång påtagligen varit
Tyskland närmare än på länge, har det från
socialdemokratiskt håll ej försports något tal om åtgärder för dess
förhindrande. Tysklands säregna förhållanden, som både
i yttre och inre hänseende äro så olika våra svenska och
motviljan att eventuellt nödgas prisge ett antal tyska
provinser åt det ryska barbariet, ha väl i främsta rummet varit
orsakerna till denna anmärkningsvärda passivitet. För
övrigt har ju Bebel upprepade gånger förklarat, att de
som ha mest att vinna av ett europeiskt krig, äro
socialdemokraterna, och vad som härvidlag gäller för Tyskland,
gäller måhända i ännu högre grad för Ryssland.

*


INNEHÅLL.

Sid.

Skandinavismens tidigare skeden ..........................	 5

Ny skandinavismens fördärvlighet .........................	17

Ett ”aktivistiskt” alliansprogram ........................	23

Avskräckande tecken ......................................	30

Faran österifrån .........................................	37

Ny kultur-skandinavism ...................................	42

Tysk expansion ...........................................	49

Ovädret nalkas ...........................................	55

