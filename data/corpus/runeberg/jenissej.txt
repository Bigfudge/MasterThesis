




ERINRINGAR
FRÅN
SVENSKA EXPEDITIONERNA
TILL
NOVAJA SEMLJA OCH JENISSEJ
1875 OCH 1876.
AF
ANTON STUXBERG.

STOCKHOLM,A. L. NORMANS BOKTRYCKERl-AKTIEBOLAG,1877.




Till ett samladt helt har jag här hopfogat mina
minnen från 1875 och 1876 års svenska expeditioner
till Novaja Semlja och Sibirien, sådana de
ursprungligen nedskrefvos för Ny Illustrerad Tidnings
och Nya Dagligt Allehandas räkning. Jag har
så gjort, emedan jag velat lemna en kortfattad, af
min egen hand verkstäld berättelse från dessa resor
åt mina närmaste umgängesvänner och andra för
saken intresserade personer, hvilkas gästfrihet och
vänskap jag önskat gifva något vedermäle af min
erkänsla.

Den »blick på Novaja Semljas och Kariska
hafvets naturförhållanden», som förekom bland mina
artiklar i N. I. T., har här blifvit utesluten, först
af det skäl, att den icke var annat än en
sammanställning af i hufvudsaken andras iakttagelser, ett
bearbetadt lån från K. E. von Baer och Spörer,
vidare derför att den var i några delar ofullständig,
i andra oriktig. En olikhet, som ytterligare finnes
mellan mina tidningsartiklar och följande mer
helgjutna samling, är att jag har som anledning tillagt
en kortfattad historik öfver föregående resor till
Novaja Semlja och dess grannskap. Jag har ansett
en sådan inledning af vigt, emedan man derigenom
blir i stånd att i någon mån bedöma de svenska
resornas syfte och betydelse.

Stockholm, januari 1877.

A. Sg.

*



Inledning.

*

Bland resor till arktiska haf intaga de två, som
under de senast förflutna två somrarne företagits af
prof. Nordenskiöld till Novaja Semlja och Jenissejs
mynning, ett mycket framstående rum. Att så
måste vara förhållandet framgår tydligt deraf, att dessa
resor omfattats med synnerligt intresse, icke
allenast inom privata kretsar, utan äfven af den stora
allmänheten — såsom bäst synes af de talrika
notiser och längre berättelser, hvilka tid efter annan
återfunnits i in- och utländska, vetenskapliga och
populära tidningar och tidskrifter. Vi skola här se
till, hvilken anledningen kan vara till ett så allmänt
intresse.

Redan lång tid tillbaka, för något öfver tre
århundraden sedan, var man flitigt sysselsatt med
tanken på att finna en s. k. nordöstlig genomfart, en
öfverhafsväg från Atlanten till Kina längs Sibiriens
långa, då för tiden knappast kända kuststräcka.
Venetianaren Cabot, känd i geografiens historia
såsom den förste, hvilken förde engelska fartyg till
Nordamerika, var också den, hvilken sökte för
engelsmännen påpeka nyttan och fördelarne af en sådan
nordöstlig genomfart. Så tillvägabragtes genom
hans bemedling bildandet af det »ryska
handelssällskapet», och genom hans åtgärd kom också den
första expeditionen till stånd, som börjar serien af
polarresor med en nordöstlig genomfart till mål och
på våren 1553 utgick från England. Engelsmännen
voro här, liksom vid så många andra tillfällen, de,
som togo initiativet i kommersielt afseende, men
deras arbeten ville icke krönas med framgång. Tre
expeditioner utgingo främst från England i den
anförda syftningen, en under hvardera af åren 1553,
1556 och 1580. Holländarne, som vid den tiden
gjorde engelsmännen herraväldet på hafvet stridigt,
utsände kort derpå, åren 1593, 1595 och 1596, tre
skilda expeditioner, likaledes för att finna
nordöstpassagen. Den sista af dem slutade med Wilhelm
Barents’ i geografiens historia mycket omskrifna
instängning af is och öfvervintring på Novaja Semljas
ostkust vid 76° 10´ nordl. bredd. Utgången af dessa,
liksom af de föregående engelska expeditionerna
var just icke egnad att mana till ytterligare
efterföljd. Dertill kom vidare, att under tiden, mellan
åren 1595 och 1597, var vägen kring Goda
Hoppsudden framgångsrikt tillryggalagd af Cornelius
Houtman, hvilket hade till följd grundandet af de
Holländska kolonierna i Ostindiens farvatten. Tid efter
annan under 1600-talet återgingo likväl både
engelska och holländska affärsmän till programmet
för nordöstpassagen, ej mindre än två gånger finna
vi den bekante Hudson såsom ledare för
expeditioner till Novaja Semljas haf, och en gång, år 1653,
inlät sig till och med Danmark i täflan med dessa
två mäktiga sjöfarande nationer. Men sedan John
Wood, kapten i engelska marinen, efter en resa full
af motgångar och besvärligheter till Novaja Semlja
år 1676, återkommit, lyckades han genom delvis
sanna, delvis öfverdrifna skildringar af
naturförhållandena i de arktiska hafven så afskräcka sina
landsmän från alla vidare försök att finna den
efterlängtade nordöstliga passagen, att vi ej vidare under
två hela århundraden återfinna engelsmännen i det
arktiska hafvet nordost från Norge. Och Woods
framställning verkade äfven på holländarne så, att
de efter år 1688 icke sände något fartyg till
trakten af Novaja Semlja.

Från denna tid, slutet af 1600-talet, kan man
säga, att tanken på den nordöstliga genomfartens
finnande är uppgifven. Och när nu Ryssland med
året 1690 träder in och tager saken om hand, så
förändras också dermed programmet. Det är icke
vidare fråga om någon nordöstlig genomfart, men
hvad man har för afsigt, det är endast och allenast
att jaga trangifvande djur och annat vildt och,
såsom en mycket vigtig förutsättning derför, att lära
känna »det nya landets», Novaja Semljas' natur,
dess kuster och kringliggande haf. Men i samma
mån som Rysslands eröfringar i Sibirien framryckte
mot norr och öster, blef det äfven nödvändigt att
lära känna detta landets ishafskust; och sedan
genom kejsarinnan Anna Ivanovnas energiska åtgärder
kartläggningen af den sibiriska kuststräckan i
betydligare mån framskridit, uppstod småningom den
tanken att sätta landet kring de stora sibiriska
floderna Ob och Jenissej i vattenkommunikation med
vest-Europa.

Den geografiska litteraturen känner ej mindre
än 18 expeditioner, som från Ryssland gått ut för
undersökning och kartläggning af Novaja Semlja,
Kariska hafvet och den närmast öster derintill
gränsande sibiriska kusten. Enskilte spekulanter hafva
offrat betydande kapital för dylika företag; men
ryska regeringen har offrat det mesta både af
kapital och personlig uppoffring. Genom ryssarnes
sträfvanden har en omfattande och detaljerad grund
blifvit lagd för kännedomen om Novaja Semlja och
dess haf; men liksom förhållandet förut varit med
engelsmännen och holländarne, så tyckte sig
ryssarne icke heller finna de naturliga
omständigheterna vara af sådan art, att de kunde mana till
annat praktiskt mål, än en öfver hufvud taget föga
vinstgifvande, om ock understundom rätt
inbringande trandjursfångst.

Samlar man till ett alla kända, mera betydande
företag, som gjorts att vesterifrån söka intränga i
hafvet öster om Novaja Semlja, det Kariska
hafvet, så visa sig der tre större så att säga
»stoppningar» eller uppehåll. Det första inträffar efter år
1556, det andra efter år 1596, men bägge äro af
kortare varaktighet; det tredje slutligen inträffar
efter år 1769 och varar nära ett halft århundrade.
Till dessa uppehåll kommer ytterligare ett fjerde,
efter år 1839, då ryssarne helt och hållet drogo sig
tillbaka från skådebanan.

Hvad man jämte mycket annat åsyftat, att
navigera det Kariska hafvet, det hade antingen alls
icke lyckats, eller också hade det lyckats endast till
en del, under mycket ogynsamma förhållanden.
Amiral Lütkes fyraåriga resa, 1821-24, skulle
bevisa Kariska hafvets otillgänglighet, den nyligen
aflidne akademikern v. Baer uttalade bestämdt efter
sin återkomst 1837, att detta haf var en »iskällare»,
och Pachtusow, som 1832 afgick efter samma
program som senare prof. Nordenskiöld, nämligen att
framtränga till Ob eller Jenissej, återkom efter en
öfvervintring på Novaja Semlja och till en del alltså
med oförrättadt ärende.

Med året 1869 inträder navigeringen i det
Kariska hafvet i ett nytt skede, från denna tid
begynna de dittills gängse åsigterna om samma hafs
svårtillgänglighet att betydligt modifieras, och år
efter år läggas nya vigtiga rön till de redan
förhandenvarande. Allt tyder derpå, att hvad man
förut trott sig veta icke är alldeles
öfverensstämmande med verkliga förhållandet. Äran att först
hafva bragt de gamla åsigterna på fall tillkommer
i främsta rummet kaptenerna E. H. Johannesen och
E. Carlsen, begge djerfva norska fångstmän, som
1869 trängde långt in i Kariska hafvet. De följdes
redan samma sommar af ej mindre än 25 andra
norska fångstfartyg och två engelsmän, Palliser och
Lamont. Året derefter sökte samme Johannesen,
dertill uppmanad af prof. Nordenskiöld, som med
synnerligt intresse följde norrmännens färder i dessa
trakter, att kringsegla Novaja Semljas nordända,
och försöket lyckades med fullständig framgång.
En sådan kringsegling var, så vidt man känner,
dittills företagen endast två gånger, först af Barents
1596, sedermera af Loschkin 1760. Men bägge
dessa hade aflupit efter mycket mödosamma
ansträngningar.

Sedan 1870 har Novaja Semljas nordända flera
gånger blifvit kringseglad af norska fångstmän, ett
vigtigt bidrag har derigenom vunnits för
kännedomen om detta lands dittills nästan obekanta
nordliga del, och alltsedan 1869 hafva årligen, med
undantag endast af 1872, som var ett mycket
ogynsamt isår, norska fångstmän befarit hafvet mellan
Novaja Semlja, Samojedhalfön och Hvitön.

Men ännu hade ingen med fartyg framträngt
till mynningarne af Ob eller Jenissej. Med den till
ett sammanstälda erfarenhet, som vunnits genom
norrmännens resor, ansåg prof. Nordenskiöld ett
sådant försök möjligt, och det var derpå, jämte rent
vetenskapliga undersökningar af flerfaldig art, som
den bepröfvade polarresandens plan för 1875 års
svenska arktiska expedition gick ut. Hans plan
kröntes med fullständig framgång, och denna
föranledde honom att än en gång, 1876, bringa till
stånd en expedition till Jenissej. Liksom den förra
aflopp äfven denna lyckligt. Framtiden är det
förbehållet att se, hvilken betydelsen kan varda af
dessa prof. Nordenskiölds två resor.

Hvilka, må man fråga, äro nu resultatet och
betydelsen af dessa Nordenskiölds färder till Jenissej,
om vi ställa utgången af dem tillsammans med förut
vunnen erfarenhet från samma trakter?


Genomläser man rätt noggrant de gamla
berättelserna om engelsmännens, holländarnes och
ryssarnes nyss påpekade expeditioner till Novaja Semlja
och kringliggande haf, ställer man så tillsamman
med dessa de sedan 1869 gjorda iakttagelserna
öfver isförhållandena och dylikt, då måste man, om
man vill se sakerna fördomsfritt och med urskilning,
komma till den öfvertygelsen, att Kariska hafvet
verkligen under en del af året, på sensommaren, är
navigabelt och att åtminstone någon af de fyra
vägar, som vesterifrån leda dit in, vid samma tid kan
passeras. Denna tid infaller i augusti eller första
hälften af september månad. Det är icke tänkbart,
att de senaste åtta somrarne (med undantag af 1872)
skulle hafva varit vida gynsammare för segling i
detta haf, än hvad eljest allmänneligen kan vara
förhållandet. Baer har sjelf gjort upp en beräkning,
att hela den vattenmassa, som genom floderna Ob
och Jenissej tömmer sig i det Kariska hafvet,
öfvergår den som Medelhafvet, Svarta och Kaspiska
hafven sammanlagdt taga emot från sina delvis
jättelika flöden, men han har alldeles icke tagit i
betraktande, hvilket oerhördt inflytande en sådan
vattenmassa, hvars temperatur under kanske tre
månaders tid af sommaren stiger till omkring +10°
och +12° Cels., måste utöfva på den is, som under
vintern bildar sig utanför samma floders mynningar
och i deras grannskap. Det är skäl att icke förbise
en sådan sak och andra dermed i samband stående
förhållanden, om man vill riktigt bedöma det
Kariska hafvets segelbarhet.


I sin berättelse om 1875 års expedition yttrar
Nordenskiöld: »Med kännedom om dessa haf och
de ofantliga massor varmt vatten, som från Ob och
Jenissej om sommaren utrinner i Ishafvet, kan man
med fullkomlig säkerhet påstå, att då fångstmännen
en gång kommit så långt (till Hvitön), skulle intet
ishinder mött att fortsätta färden till Jenissej eller
till Obflodens utlopp vid Obdorsk. Det är
härigenom fullkomligt bevisadt, att åtminstone under fem
af de sex senaste åren intet allvarligt hinder bör ha
funnits mot en handelsförbindelse mellan Atlanten
och dessa floder.» Och då han afslutar berättelsen
om den senast förflutne sommarens resa, yttrar han:
» — att enligt min egen öfvertygelse, som äfven
delas af de fångstmän, hvilka jag rådfrågat, en
regelmässig sjöförbindelse under en kort tid af året
mellan Sibirien och nordliga Europa icke bör vara
förenad med större vanskligheter och faror än de, som
möta sjömannen på mången annan för det
närvarande af tusentals fartyg årligen besökt farled.»

Detta är i korthet det allmänna praktiska
resultatet af Nordenskiölds resor till Jenissej. Ville
vi nu rätt tydligt och omständligt framlägga
betydelsen af samma resor, så skulle detta blifva endast
ett upprepande af allmänna och erkända sanningar
rörande den långt billigare sjökommunikationens
företräde framför en mångdubbelt dyrare
öfverlandtransport, jämte en samling af illustrerande
statistiska uppgifter. Men sådant medgifver oss icke
utrymmet. Så mycket är dock utan vidare bevis
tydligt, att såvida det är en sanning, att med
lättade kommunikationer följer ett lands kommersiella
och industriella utveckling, då går Sibirien en
mycket rik och blomstrande framtid till möte, förutsatt
att det begagnar alla de resurser, som naturen der
nedlagt. Man får icke förglömma, att Sibirien är
ett land med en nästan dubbelt så talrik folkmängd
som Sveriges och utrustadt med rika naturliga
håfvor af mångahanda slag; men så länge en lättare
kommunikation saknas, så länge är en stor del af
dessa håfvor obrukbar. Jenissejfloden, för
närvarande segelbar omkring 200 svenska mil af sin längd,
och det Kariska hafvet erbjuda en mycket naturlig
och fördelaktig väg för detta stora landets ut- och
införsel.

*



Svenska expeditionen till Jenissej 1875.

Den af professor A. E. Nordenskiöld ledda och
af grosshandlaren Oskar Dickson i Göteborg
bekostade svenska arktiska expeditionen 1875 hade till
väsentlig uppgift att »till Novaja Semlja och Kariska
hafvet utsträcka de undersökningar öfver den högsta
nordens naturförhållanden, som under de senare
årtiondena från Sverige företagits i Grönland, på
Island och Spetsbergen», men dess utom ingick äfven
i expeditionens plan att, så vidt möjligt, öfver det
sedan gammalt illa beryktade Kariska hafvet finna
en väg till någon af de stora sibiriska floderna Ob
eller Jenissej. Det fartyg, som för denna
expedition förhyrts, var en norsk fångstjakt »Pröven», af
22 1/2 kommerselästers drägtighet, 55 norska fot
lång och bemannad med 12 norska fångstmän,
hvilka alla förut deltagit i färder på arktiska haf.
Såsom vetenskapliga biträden medföljde två
botanister, dr F. R. Kjellman och dr A. N. Lundström,
samt två zoologer, dr H. Théel och dr A.
Stuxberg. Liksom förut i de flesta dylika fall varit
händelsen, ombesörjdes äfven denna gång fartygets
utrustning i Tromsö, och denna stad var äfven
samlingsorten för expeditionens samtliga deltagare
före hennes afgång mot norden.




1.
Från Tromsö till Jugor Scharr.


Den 8:de juni kl. 6 f. m. lemnade vi Tromsö,
till en början bogserade ett par mil af en liten
ångbåt. Emedan vinden var ogynsam, måste vi
redan samma dag mot aftonen gå till ankar i
sundet mellan Karlsön och Renön. Naturen
deromkring var mycket storartad. Bergen reste sig
tvärbrant ur hafvet mot höjden; de, som vi sågo
framför oss längst bort i fjorden på ett afstånd af fyra
till fem mil, sades hafva en höjd af omkring tre
tusen fot. Täta grå moln insvepte ofta deras öfre
hälft, snön beklädde deras sidor med undantag af
några hundra alnar nederst vid hafvet, och i
dalgångarna mellan dem nedsköto små blågröna jöklar
eller isbräer, de sista lemningarna från den tid, då
en flera hundra fot mäktig ismassa höljde dessa
nejder, liksom Skandinaviens land i sin helhet, och
en afbild i smått af hvad Grönland, Spetsbergen,
norra Novaja Semlja och åtskilliga andra för
likartade naturförhållanden som dessa utsatta länder nu
för tiden hafva att uppvisa i stort. En och annan
bäck, manad fram ur snötäcket af den i dessa
trakter och på denna tid af året ständigt lysande solens
strålar — ty vi voro redan några tiotals mil norr
om polcirkeln — hastade brådskande ner till hafvet.

Under uppehållet vid Renön, som till vår
otålighet varade fem hela dagar, sysselsatte vi oss
med arbeten på land och sjö. På Renön letade vi
upp en grotta, ganska täck i sitt slag, af 20 famnars
längd, 4, 5 till 6 alnars bredd och ända till 12
alnars höjd. Hon gick ej i rät linie in i berget, utan
böjde af något åt venster, hade strax till höger
från ingången en stor, lång och smal sidogång, som
gick i plan med hufvudgångens golf. Taket
uppbar en massa stora vackra stalaktiter, som till största
delen nedbrötos och togos med om bord. Golfvet
var vid tillfället täckt af en fots djupt vatten, och
bottenlagret utgjordes af sand och nedfallna små
stenar. På väggarna syntes oregelbundna små
fördjupningar, som arbetats ut af det nedrinnande
vattnet.

Den 14:de juni på morgonen blef vinden
sydostlig, och med dennas tillhjelp arbetade sig
»Pröven» så småningom fram genom Fuglösundet, sedan
gammalt illa kändt för sina hastigt växlande
vindkast. Blåhvalar, Balænoptera Sibbaldii, syntes på
afstånd då och då skicka en vattenpelare mot
höjden, och hafhästar, Procellaria glacialis, kretsade
omkring fartyget i samma mån talrikare som vi
kommo längre mot öster. Längs efter Norges
nordligaste kust gick vår väg sakta fram, så att vi
först efter tre dygns segling befunno oss utanför
Nordkap. Denna Europas till utseendet nordligaste
udde utgör en ur hafvet mot vester, norr och öster
brant uppstigande del af Magerö; ofvan bildar den
en jämn platå af stor utsträckning, som höjer sig
976 fot högt öfver hafvet. Utsigten är mot söder
spärrad af de söderut liggande högre partierna af
Magerö, mot  vester ser man ned öfver Hjelmesön
och Ralfsöns toppar, mot öster sträcker sig långt
ut i hafvet Corgas Njargs långa profil med
Nordkap ytterst; nedanför sig ser man på 1/8 mils
afstånd den långa, låga Knivskiärodde, som säkerligen
är Norges nordligaste spets, men ej faller så i ögonen
som det höga Nordkap. Till minne af kung Oskars
besök är nu på toppen upprest en pelare af huggen
granit.

Sedan vi passerat Tanafjorden, fingo vi en
massa seglare i sigte, ända till 40 stycken, hvilka
alla tydligen befunno sig på väg till Arkangelsk.
Några timmar senare, det var den 18:de juni på
aftonen, friskade vinden i betydligt, vi lemnade de
snabba seglarna bakom oss, med 6 till 7 knops fart
i timmen styrde vi rätt österut mot Novaja Semljas
vestkust, och vid midnattstiden försvann Norges
land under horisonten såsom en blånande strimma
i vester. Följande dagen gick vinden öfver på
nordkanten, rundtomkring var dimma, men ej af
farlig art, seglen refvades, så att vi till en början
gjorde blott 4 knops fart i timmen, men sedermera
ända till 6 och 7, och skutans gungning och
slingringar, som redan den föregående natten pröfvat
vår sjömannaduglighet, fortforo, ehuru ej så
våldsamt som förut. Luftens temperatur, som medan
vi lågo vid Karlsön växlade mellan + 5° och + 6°
Cels., sjönk småningom under vår färd mot öster
ända till + 1°,8 Cels., och vattnets i ytan, som på
samma ställe höll sig konstant vid + 5° Cels., gick
den 21:sta juni ända ned till —0°,2 Cels. Man
tolkade  detta som ett tecken, att vi befunno oss i
närheten af is, och erfarenheten förvissade oss snart
om riktigheten deraf. Den 21:sta juni på
eftermiddagen seglade vi igenom lätt fördelad bay-is; ett
större band af en half mils utsträckning tvang oss
att ändra kurs, vi fruktade, att vi under den något
häftiga stormen och de besvärliga rullningarna skulle
komma att hålla sjön några dagar, men då vi den
22:dra intagit vår frukost, skingrades bekymren och
vår glädje blef stor, då kl. 1/2 10 f. m. kaptenen
förkunnade, att vi hade »land i sigte».
Nyfikenheten att få se, hvad hafsfaunan hade att bjuda på,
manade zoologerna att genast begynna sina
arbeten, och resultatet blef, redan efter första
draggningen, en vacker samling, långt större än vi vågat
hoppas, af hafsdjur, som hämtades upp från 60
famnars djup, och detta lofvade godt för framtiden.

Vår öfverresa från Norge till Novaja Semlja,
förträffligt gynnad af väder och vind, hade varat
något öfver sju dygn, då vi den 22:dra juni kl.
1/2 9 på aftonen kastade ankar i fjorden vid Norra
Gåskap. Vi hade förestält oss att här finna snö
och is i stora massor, höga fjäll med djupa
dalgångar och i dessa senare väldiga jöklar stiga ned
ända till hafvet. Men ingenting sådant fans här,
och Nordenskiöld försäkrade, att vi icke skulle
träffa en enda jökel söder om Matotschkin Scharr.
Ett högt bräm af snö omgaf kusten strax invid
hafvet. Landet var, så långt vi kunde se, tämligen
lågt, inga höga berg reste sig någonstädes inom
synhåll, allt var en slätt, ännu fuktig af smält
vintersnö, men fri vorden redan från den, och täckt
af en nästan oafbruten gräsmatta. Der och hvar
sågos spår i den sandblandade fuktiga leran af
renar och någon stor simfågel, antagligen gäss, och
fjärplytar (Tringa maritima) och labbar rörde sig
rundtomkring oss. Bergmassan, som stiger tämligen
brant, omkring 10 till 15 fot öfver hafsytan,
utgöres af en svart skiffer, ej synnerligen hård, som
antagligen härrör från stenkolstiden. Vegetationen
var visserligen ännu föga framskriden, ty endast
tio fanerogama växter träffades med blomma eller
knopp, men botanisterna trodde sig kunna försäkra,
med hänsyn till hvad t. ex. Spetsbergen och andra
under likartade naturförhållanden befintliga länder
hafva att framvisa, der ögat ej tjusas af en
grönskande gräsmatta, att »Novaja Semlja är ett
förlofvadt land». Så gingo vi sent på natten om
bord, högligen nöjda med de första intryck vi fått
af ett land, som enligt vår föreställning borde vara
ett i alla hänseenden ogästvänligt land.

Midsommardagen gjorde sitt inträde med ruskigt
väder och en tätare dimma än vanligt. Både
luftens och vattnets temperatur var mot aftonen jämnt
+1° Cels. Vinden var sedan morgonen blifven
NNV, och emedan vi under sådana vindförhållanden
ej längre kunde ligga till ankar på samma plats,
gingo vi till segel för att kryssa norrut mot
Matotschkin Scharr. Under seglingen dit gjorde vi
först ett längre uppehåll i Lilla Karmakul bay.
Djupt inskuren i landet som den är, hyste den
ännu en god samling af is, omkring 4 fot tjock,
men lätt fördelad och sönderbruten, så att under
de tre dygn vi lågo der nästan hela bugten
rensades från is. Härifrån kryssade vi norrut längs
efter den fjordrika kusten. Vinden, som höll sig
kring VNV, dog småningom alldeles ut, så att vår
segling gick mycket långsamt framåt. Då vi den
30:de juni kommo i bredd med Alkfjället, på ett
par mils afstånd från land, syntes fördelad bay-is,
och i samma mån vi närmade oss denna och vinden
stillnade af, framkommo till hafsytan massor af
sådana hafsdjur, dem endast ett arktiskt haf
frambringar, och hvartill sydliga haf, sådana som
Atlanten och Medelhafvet, sällan kunna framvisa något
motstycke. De utgjordes till största delen af små
fria medusor, i glasgrönt och violett skiftande
kammaneter, hvaribland flera voro jättar i sitt slägte,
samt Limacina arctica och Clio borealis, hvilka bägge
genom sina egendomliga rörelser, som närmast kunna
förliknas vid en fågels i rymden, ådrogo sig vår
synnerliga uppmärksamhet. Solen, som allt sedan
vi lemnade Norge gömt sig bortom moln och
dimma, bröt ändtligen fram och visade den
spegelblanka hafsytan med de derpå simmande isflaken i
all deras glans: aftonen var den härligaste vi
dittills upplefvat, och midnatten med sin sol likaså.

För dem bland oss, som förr ej deltagit i resor
till arktiska land, erbjöd Alkfjället, beläget 4 eller 5
mil söder om vestra inloppet till Matotschkin Scharr,
en egendomlig anblick. Med terassformiga afsatser,
skilda från hvarandra genom föga mer än 1 till 2
fot, reste sig der en klippvägg nästan lodrätt till en
höjd af öfver 100 fot. Redan på långt afstånd gaf
en egendomlig, ändlös musik tillkänna, att vi här
hade framför oss ett s. k. fågelberg, och sjelfva
namnet var redan ett bevis derför. I
bergsskrefvorna öfverst hade tretåige måsen eller krykjan
(Larus tridactylus) bygt sina ständigt fuktiga, men
starka bon af alger, och på de smala och
svårtillgängliga afsatserna suto, eller rättare stodo i föga
framåtlutad ställning, tätt packade intill hvarandra,
man kunde nästan säga sida vid sida, och så långt
ögat nådde, alkor (Uria Brünnichii), en hvar
rufvande sitt ägg, som utan något underlag hvilade
på kala klippan. Lockade af begäret att plocka
ägg, som sedan under någon tid utgjorde en
växlande läckerhet bland våra bordsanrättningar,
företogo vi, med fara att i hvarje stund ramla ned för de
branta afsatserna, en vandring i fågelberget. De
enfaldiga djurens oförskräckthet var så stor, att vi
till en början, för att komma åt deras ägg måste
med våld lyfta dem derifrån, men sedan de tyckts
väl inse vårt djerfva tilltag, aflägsnade de sig
flockvis i tusental under hiskligt skrik, hvarvid ofta hände,
att äggen kommo ur sin position och gingo raka
vägen i hafvet.

Efter ett kort uppehåll i Besimannaja bay, der
på den leriga bottnen rörde sig ett rikt och
växlande djurlif, lupo vi den 7:de juli på morgonen in
i vestra mynningen af Matotschkin Scharr, det är
det trånga sund, som skiljer norra och södra Novaja
Semlja åt. Vår afsigt var att på denna väg söka
intränga i Kariska hafvet, men sammanhängande is
lade  snart hinder i vägen för en fortsatt segling i
denna riktning. Strömsättningarna i det på sina
ställen knapt mer än 1/8 mil breda och ända till 6
mil långa sundet förde då och då stora isflak ut
genom mynningen, så att vi ibland ett par gånger
dagligen måste lyfta ankar för att undgå
sammanstötningar med isstyckena, och denna omständighet,
att massor af is esomoftast fördes till sjös, ingaf
oss hopp, att efter en ej allt för lång tid passagen
skulle blifva fri. Den tid, som sålunda förgick
under otålig väntan att komma vidare, användes flitigt
för arbeten på land och sjö. Ett härligt väder, ända
till + 12° Cels. på morgnarna, gynnade våra
arbeten, och solen brände hett i dalsänkningarna
mellan de höga fjällen. En yppig, men kanske något
enformig växtlighet var redan här vaknad till lif,
och botanisterna funno en synnerlig förnöjelse i äkta
arktiska ranunkler, rödblommiga Pedicularis-former
och den välluktande lilla Parrya arctica, som
träffades öfver allt på den långsamt sluttande,
somligstädes ganska fuktiga, men ej sällan med steniga
och soliga kullar försedda stranden. Det soliga
vädret hade derjämte framlockat en massa insekter
af skilda ordningar, hvarigenom zoologerna blefvo
satta i ett länge sökt tillfälle att lägga en god grund
för kännedomen om Novaja Semljas hittills så godt
som okända insektfauna. Expeditionen har från
Novaja Semlja och Waigatsch-ön hemfört ej mindre
än inemot 120 olika insektarter, då man förut från
dessa trakter känt endast 7. Hafsbottnens ypperliga
beskaffenhet gaf äfven goda zoologiska skördar.
Vår kapten jämte styrmannen och ene harpuneraren
roade sig i sin tur med att på lediga stunder
eftersätta de snabbfotade renarna, och tidigt en vacker
morgon återkommo de ombord med den glädjande
underrättelsen, att de fält ej mindre än tio stycken.

Under våra försök att genomsegla sundet hunno
vi ej längre än till den lilla från södra ön
kommande bäcken Schumilichas utlopp, d. v. s. ungefär
1/5 af sundets hela längd. Derifrån företog
Nordenskiöld en utfärd i båt för att göra sig närmare
underrättad om isens beskaffenhet och läge. Vid
Valross-kap mötte han fast, ogenomtränglig is, och då
han kom tillbaka från båtfärden, förklarade han det
vara omöjligt att inom åtta eller kanske fjorton
dagar finna en genomgång på denna väg. Samtidigt
besteg Lundström ett berg, beläget på södra öns
strand tätt intill vår ankarplats. Genomvåt och
grundligt afkyld — ty ett hiskligt regn, åtföljdt af
en orkanlik storm, utbröt då han nyss bestigit
bergets topp — återkom han först på morgonen den
följande dagen. Han berättade, att han från det
höga bergets topp, som var belägen omkring 3200
fot öfver hafvet och der han i en stenvarde nedlagt
en minimitermometer och skriftliga underrättelser
om sitt besök der, haft en ojämförligt skön utsigt.
På norra stranden reste sig bergen med sina
spetsiga och sönderrifna toppar till en höjd af omkring
3000 fot, och på några ställen skuro sig blågröna
jöklar väg ned genom dalgångarna. Han hade
vidare en öfverblick öfver sundet i hela dess
utsträckning från vester till öster; han såg huru isen
hade föga utsträckning, kanske blott en mil eller
något mera, han såg der bortom sundet ända till
dess östra mynning alldeles isfritt, och han tyckte
sig vidare se ett stycke in i det, till utseendet
isfria, Kariska hafvet.

Efter sådana underrättelser om isens
utsträckning, och sedan såväl floran som faunan blifvit
grundligt undersökta och nödiga ortbestämningar gjorda,
befans det ej rådligt att stanna längre qvar här.
Vi styrde sålunda den 13:de juli vår kosa tillbaka
genom Matotschkin Scharrs vestra mynning för att
se till, om den Kariska Porten vore mera gynsam
för vår segling. Vi följde den södra öns vestkust
åt, voro i allmänhet gynnade af ett ypperligt väder,
och gjorde några korta uppehåll vid Skodde bay,
Norra och Södra Gåskap samt på ett par ställen i
Kostin Scharr. Såsom märkligast från denna färd
söderut längs efter kusten förtjenar att nämnas, att
vid Skodde bay insamlades i mängd goda
försteningar, antagligen från juratiden; vid Norra Gåskap,
der vi midsommardagen hade + 1° Cels., rådde nu
(den 15:de juli) en relativt tropisk värme, ty luftens
temperatur var + 20,°5 C.  och vattnets +7°,1 C.,
och vegetationen hade sedan vårt förra besök der
gjort ovanliga framsteg; vid Södra Gåskap
insamlade botanisterna i massa det märkliga gräset
Pleuropogon Sabinei, hittills kändt endast från
Melville-ön i nordligaste Amerikas arkipelag och från Novaja
Semlja hemfördt i ett par exemplar af Baer 1837
och Heuglin 1871.

Då vi framkommo till Kariska Porten, det
omkring 5 mil breda sund, som skiljer ön Waigatsch
från Novaja Semlja och första gången genomseglades
år 1556 af engelsmannen Bourrough, visade sig
denna alldeles spärrad af is, så långt vi kunde se,
och en häftig nordan i förening med strömsättningen
i sundet dref stora massor af is mot vester. Vi
begagnade oss af den gynnande vinden och seglade
vidare åt sydost längs efter vestkusten af den
liksom södra Novaja Semlja låga Waigatsch-ön. Det
gick framåt med fart, och den 26:te juli kastade vi
ankar strax vester om kap Grebenni ej långt från
ingången till Jugor Scharr. Här sattes vårt tålamod
på hårdt prof. Under tre dygn rasade en nästan
orkanlik storm från NNO, hvarmed under sista
dygnet förenade sig ett oafbrutet regn. Vi voro nästan
urståndsatta att göra någonting, och oaktadt vår
fyndige kaptens invention af ett mycket enkelt
instrument för draggning från fartyg, då detta ligger
för ankar och man ej kan gå ut med båt, gaf detta
ej full sysselsättning. Den 30:de juli på morgonen
gingo vi alla fem med stor förtjusning i land.
Regnet hade nu ändtligen upphört, vindens styrka var
gången ner till 1 och himlen lofvade till hälften en
molnfri dag. Då vi stego i land på kap Grebenni,
der ett gammalt, mossbelupet rysskors af vanligt
utseende stod ytterst på udden, mötte oss till en
början hvitgrå kalkklippor från siluriska formationen
och derefter en yppig, rik och långt framskriden
växtlighet. Från denna utfärd hemförde vi en rik
skörd, såväl af försteningar som af växter och djur.
Knappast hade vi efter återkomsten till fartyget
intagit vår middag, då ropet »Samojeder synliga
på stranden» satte oss alla på benen igen för att
skynda åter i land. Vi begåfvo oss i båten och
stodo efter snabb rodd på stranden. Der möttes
vi af två äldre samojeder och en samojedgosse om
nio år, alla klädda i sina egendomliga pesker, som
betäcka hela kroppen alltifrån ögonbrynen öfver
hufvudet och ända ned till hälarna, samt i vanliga
fall endast lemna ansigtet fritt. De voro åtföljda
af två tjutande hundar, en liten svart hundvalp och
sammanlagdt 11 renar, förspända tre slädar. De
hade ett allvarligt och dystert utseende, men
uppförde sig ingalunda krypande, utan tvärtom ledigt,
naturligt och otvunget. Deras hår var svart och
slätt, deras ögon bruna med skarpt plattad glob,
hvilket förhållande gaf dem ett högst egendomligt
utseende, deras kindbågar voro föga framstående,
och ögonen icke märkbart snedstälda. Öfver hufvud
måste vi om dessa individer af den samojediska
stammen säga, att de icke voro fula och att de
icke hade ett ointelligent utseende. Sedan de
uttryckt sin önskan att få tillbyta sig salt, medtogo
Nordenskiöld och Lundström dem alla tre ombord,
undfägnade dem der med hvarjehanda matvaror
och »vodka», som tillverkats för tillfället af
zoologisk sprit, gåfvo dem sedan en ganska stor
qvantitet salt, och kommo så med sina värda gäster
åter igen i land. Vodkan hade verkat upplifvande
på samojedernas tröga lifsandar, så att, då de kommo
åter till sina renar, de voro betydligt muntra och
språksamma, samt inbjödo oss samt och synnerligen
att taga oss en profåkning. Några antogo
inbjudningen och läto köra sig i fullaste karrier öfver
backar, stenar och vatten omväxlande, till egen
men än mera till åskådarnas ytterliga munterhet.
Vi skildes snart från samojederna, hvilka sade sig
hafva sina tält en mil inåt ön, gjorde följande
dagen ytterligare en utflykt till landet, och seglade
sedan under ett ypperligt väder in i vestra inloppet
till Jugor Scharr, der vi den 31:sta juli på aftonen
kastade ankar tätt invid den samojedisk-ryska
sommarstationen öster om Chabarowa-berget.




2.
Jugor Scharr. Kariska hafvet. Samojedisk offerplats.


Jugor Scharr kallas sedan gammalt sundet som
skiljer ön Waigatsch från den längst i nordost
utskjutande delen af Europas fasta land. Det bär
äfven ett annat, men mindre brukligt namn, Pets
Sound, så benämndt af engelsmännen till minne af
deras landsman Pet, hvilken år 1580 på ryska
handelskompaniets bekostnad företog en expedition till
Novaja Semlja och Waigatsch-ön och då lyckades, först
af alla, genomsegla detta sund och intränga några mil
i Kariska hafvet. Under den visserligen korta, men
som förut nämnts tålamodspröfvande tid, då vi lågo
för ankar invid kap Grebenni, sågos massor af is
oupphörligt taga vägen ut genom vestra inloppet
till Jugor Scharr. Vind och ström hade väl redan
förut befriat sundet från dess boja, det af
sommarsolen på förhand uppluckrade istäcket, men den
ihållande NNO-liga stormen hade från Kariska
hafvet fört ned en vacker samling af is, och denna
var nu mödosamt pressad igenom den tämligen
breda passagen. När vi den 31:sta juli på aftonen
seglade in i sundet och gingo till ankar utanför den
samojedisk-ryska sommarstationen, syntes knappast
ett isblock mer, och solen speglade sin bild i det
fullkomligt lugna hafvets yta.

Öster om Chabarowa-berget, der
Nikolskaja-bäcken gjuter sitt ringa vatten i det hästskoformade,
omkring sex mil långa och två till tre mil breda
sundet, strax innanför dess vestra mynning, har den
nämnda sommarstationen, som af norska fångstmän
är känd under namnet »samojederstaden», sitt läge.
Den utgöres af några få låga och enkelt inredda
trähus, samt en för grekisk-katolska trosbekännare,
huru få de än för någon längre tid må vara
samlade på ett ställe, oumbärlig kyrka. Grånad och
gammal vorden, samt skakad i sina fogningar af
de väldiga vinterstormarna, är kyrkan till det yttre
så »enkel i sine prydno», att ingen främling skulle
misstänka bygnadens bestämmelse, så vidt ej några
lutande träkors, ett anbragt öfverst på takåsen och
de andra vid ingången, ledde hans tankar på ett
tempel. Och med det yttre står hennes inre i
fullkomlig öfverensstämmelse. Fem lampor, ett
rökelsekar och några bilder och målningar af religiöst
innehåll är allt, som der står att finna. En gång
om året förrättar en prest derstädes en mässa, men
när behofvet kommer på, tjenar den rättroende
ryssen der sin Gud med böner och korsningar —
och en och annan gång händer också, att
samojeden ställer sina steg till helgedomen, förutsatt att
han förut af någon rysk ämbetsman, i de flesta fall
en prest, för några glas vodka, hans allt i allom,
låtit till namnet sälja sig till kristna läran. Utom
kyrkan och de fasta boställena funnos der vid vårt
besök sex flyttbara tält, bygda af näfver eller
segelduk och bebodda nästan uteslutande af samojeder,
hvaremot ryssarne tagit sin bostad i de bättre
skyddande, men mindre luftiga trähusen. Ställets
invånare voro omkring ett halft hundrade,
mestadels medelålders män och ynglingar samt ett fåtal
qvinnor och barn. De flesta voro ryssar, ett mindre
antal samojeder, som med de förra drefvo
gemensamt arbete, och skygga samojedskor, de der
ingalunda kunde beskyllas för någon högre grad
af nyfikenhet. Promyschlenniki (d. v. s.
sommarstationerade späckdjursjägare och fiskare, såsom ordet
lämpligast torde kunna återgifvas) som de äro,
komma de från Pustosersk vid Petschora årligen hit
vid sommarens början, då ännu kusterna omgifvas
af is, som för isbjörnar, hvalrossar och skälar är
ett kärt och ofta nödvändigt tillhåll. Då är
ypperligaste tiden för dessa djurens fångst, men sedan
den ihållande sommarvärmen smält bort eller
åtminstone i förening med andra mäktiga naturens
krafter bidragit att skingra ismassorna, hvarvid de
nämnda djuren draga sig mot norden, då är det
hufvudsakligen fångsten af hvitfiskar, lax och sik,
som intill sena hösten utgör föremålet för de
sommarstationerade männens arbeten.

Vår ankomst till »samojederstaden» hälsades,
långt innan vi ankrat, med hurrarop från stranden;
en lätt förklarlig sak, alldenstund ett fartygs
ankomst till denna plats är en mycket stor
sällsynthet, som numera upprepar sig högst kanske blott
två gånger, hvarje sommar. Det var redan sent
lidet på aftonen, men folket var ännu i liflig rörelse
på stranden. Några utaf oss skyndade derför
genast i land. Ryssarne mottogo dem med all
upptänklig välvilja, inbjödo dem i sina bostäder och
undfägnade dem bland annat med karavanté, kokadt
i samovar och serveradt i äkta kinesiskt porslin.
Då de våra efter detta förelöpande besök kommo
åter om bord, följde dem, i flera större och mindre
båtar fördelade, ända till tjugu personer. Dessa
stannade qvar hos oss en ganska rundlig tid, under
skärskådande af fartygets många detaljer, deribland
ej minst den zoologiska apparaten och i flaskor
spritlagda djur. Under tiden fick bränvinsflaskan
då och då göra sin rund bland våra gäster, och
detta bidrog naturligen att öka munterheten och
stärka deras tillgifvenhet för oss. Den följande
dagen var varm och öfver måttan solig, hvarför vi
samtligen använde tiden för en utflykt till
samojederstaden och trakten deromkring. Landet var, så
långt man kunde se, tundraartadt, lågt och slätt,
utan märkbara upphöjningar, och bevuxet med en
sparsam, ej fullkomligt täckande gräsmatta. Det
dystra intryck, som den ändlösa enformigheten der
väckte, kunde endast i ringa mån motvägas af
anblicken af de blåa Polemonierna eller mörkgröna
Hedysarum obscurum, hvilka här och der på
fotshöga stammar buro sina vackra blomklasar. Små
grunda bäckar arbetade sig sakta fram mot hafvet
öfver sandig botten, och der dessa efter vårflödet
dragit sig samman inom trängre gränser, frodade
sig nu på det qvarlemnade slammet ett alnshögt
gräs, förnämligast sammansatt af någon storväxt
Calamagrostis och ett lämpligt tillhåll för flugor,
myggor och steklar, som der sökte en sannolikt ej
karg näring. En och annan stor humla flög sorglös
förbi, behagligt gassande sig i de brännande
solstrålarna. Efter den korta promenaden inåt tundran
togo vi oss ett rätt uppfriskande bad i öppna
hafvet, väl ej så mycket för nyttans, men fast mera
för det ovanligas skuld — det var vid 69° 40' nordl.
bredd —, och gingo sedan att åse de förenade
ryssarnes och samojedernas skämtsamma lekar
utanför deras bostäder. Komna åter om bord, fingo vi
hela dagen mottaga upprepade besök af de flesta
stationens invånare, som mot gamla kläder af
renskinn, pesker, mössor, vantar och vackert utsirade
stöflar önskade tillbyta sig hvad helst vi kunde ha
att bjuda på. Samvaron var väl intressant nog till
en början, men då den hotade aldrig vilja taga slut,
begynte den förefalla oss besvärlig, i synnerhet som
vår konversation, i följd af obekantskap med ryska
språket, måste skötas med minspel, nickningar och
andra lämpliga åtbörder.

Den 2:dra augusti, sedan vi först gjort ett
sista besök med tält på Waigatsch-öns södra strand,
fortsatte »Pröven» sin väg åt Kariska hafvet, förd
framåt mindre af vindens hjelp än af strömmens,
som just då gick i riktning från vester till öster
genom sundet. Vid midnattstiden passerades kap
Iarsol, som är den yttersta grenen af Urals
afsänkning mot norden och kan sägas beteckna gränsen
mellan Jugor Scharr och det Kariska hafvet. På
morgonen den 3:dje augusti befunno vi oss redan
långt öster om Waigatsch-ön, hvilken nyss
försvunnit under horisonten, på det ställe, der
hafsbottnen sänker sig kittelformigt ned mellan 100 och
400 famnar. Kl. 8 f. m. var luftens temperatur 
+ 7°,0 Cels., och hafsytans  + 3°,6 Cels. Vår närmaste
afsigt var att segla mot Hvitön, belägen strax norr
om 73° nordl. bredd vid Jalmáls (Samojedhalföns)
nordända, och redan efter ett dygns segling hade
vi på det fullkomligt isfria, af milda, ljumma vindar
lätt krusade hafvet tillryggalagt en tredjedel af
vägen, men de följande dagarne blef vinden motig
och skral, så att vi måste segla omväxlande i
nordvestlig, nordostlig och sydostlig riktning. Den 7:de
aug., då vi befunno oss strax vester om kap
Wengan på Samojedhalfön, fingo vi till vår stora glädje
besök af en norsk fångstskeppare, Hans Berg, hvilken
redan var nära att sluta sin fångst för året och nu
hade för afsigt att först segla till Jugor Scharr,
stanna der ungefär två veckor samt sedan återvända
direkt till Wadsö. Kaptenen berättade oss, att flera
fångstmän höllo till norrut, att några lågo indrifna
i Kariska bugten och qvarhöllos af is der, att han
sjelf under sin fångsttur seglat fram och åter mellan
Novaja Semljas nordända och Hvitön, att han till
och med varit ett stycke bortom nämnda ö, samt
att han ingenstädes, så långt han kunnat se,
iakttagit sammanhängande, ogenomtränglig drifis.
Hafvet norrut, sade han, var isfritt, och året var
gynsamt för segling i detta haf. Genom Matotschkin
Scharr, då vordet isfritt, hade han den 25:te juliMan torde erinra sig, att »Pröven» lemnade Matotschkin Scharr
»den 13:de juli, således tolf dagar innan det blef segelbart.
seglat in i Kariska hafvet och sedan dess med
framgång drifvit sin fångst här. Vi begagnade tillfället
att med fångstmannen sända några bref och
telegram, och detta var enda gången vi mötte någon
seglare öster om Novaja Semlja.

Från Kap Wengan seglade vi i nordlig och
nordostlig riktning utmed Samojedhalföns vestra
kust. Så vidt kändt är, har denna stora halfö, som
i vester begränsas af Kariska bugten och Kariska
hafvet samt i öster af Obviken och i längd
omfattar mer än sex breddgrader från polcirkeln
norrut, hittills aldrig varit besökt af någon naturforskare.
Tillfället förde oss händelsevis en dag så nära
kusten, att man ansåg en landstigning kunna
företagas utan någon synnerlig tidspillan. Medan
fartyget sålunda kryssade utanför, skyndade vi i land.
Det var strax söder om halföns nordvestra hörn.
Landet reste sig tämligen brant omkring 50 fot
öfver hafsytan och syntes helt och hållet bestå af
sand. Ej en enda sten stod att finna någonstädes.
Här och der skar sig en tämligen djup bäck genom
den i fina, tunna lager antagligen af hafvet afsatta
sanden, och en yppig, men ej mycket växlande flora
karaktäriserade trakten öfver hufvud. Af landdjur
träffades få former, några insekter funnos på
blommorna af Eriophorum capitatum i synnerhet. Gräset
var mångenstädes verkligen högt, högre än vi
någonstädes förut funnit det under resan. I en djupt
inskuren hafsvik, der en stor flod med sina små
bigrenar mynnade, förekommo hundratals fåglar, till
största delen ejdrar jämte ett fåtal lommar. På
den sandiga stranden nederst vid hafvet syntes
friska spår efter renar, samojediska slädar och
menniskor som gått barfota. Intressantast af allt var
fyndet af ett ofvan på den höga slätten beläget
samojediskt offerställe. Det bestod af i en hög
hopkastade skallar, en stor del mossbelupna, andra
ännu ganska friska, af isbjörnar, hvalrossar och
renar, samt i denna hög uppresta sex trästycken,
groft formade till menskliga figurer och
föreställande gudar, i ögon och mun öfversmetade med
blod. På två af trästyckena i högen sutto på
hvardera en renskalle, med undantag af underkäken.
Talrikast i samlingen voro björnskallarna, ända till
40 stycken, fåtaligast voro de af hvalross, och alla
saknade hörntänder, hvilka säkerligen blifvit för
något praktiskt ändamål borttagna. De sämsta
gudarne fingo stanna qvar, men två de bästa jämte
några blodiga skallar följde med om bord som
godt byte.

Det kan löna mödan att i samband med
omnämnandet af dessa samojediska gudar erinra om
följande. Utom Num, det högsta osynliga
väsendet, а́öfverguden, dyrka samojederna de s. k.
Tadebtsjo och Hahe. Dessa äro analoga och
hvarandra liknande gudomligheter, så till vida som de
äro Num underordnade, men olika deruti, att
Tadebtsjo äro andeväsen, otillgängliga för hvarje annan
än den i mysterierna invigde Tadiben (d. ä.
trollkarlen, som inför undergudarna för den rådsökande
eller bönfallande samojedens talan och ensam
förstår deras svar), hvaremot Hahe äro förkroppsligade
och kunna rådfrågas äfven af den i magiens
mysterier oinvigde. Dessa Hahe åter äro antingen
naturliga eller konstgjorda; naturliga gudomligheter
äro stenar af ovanlig form, träd och andra sällsynta
naturföremål. »Råkar samojeden på en sådan
raritet, som enligt hans teologi kan gälla för Gud, så
omlindar han den med brokiga band eller
klädesflikar och släpar den med sig, ehvar han färdas.
Hedniska samojeder äga en skild släde, Hahen
gan kallad, hvari de förvara sina husgudar, hvilka
åtfölja dem under alla deras färder. Om det
gudomliga föremålet är af den storlek, att det icke
beqvämligen kan inpackas i slädan, så dyrkas det
såsom en gemensam folkgud. Sådana folkgudar
finnas på ön Waigatsch i stor mängd, hvilka alla
sägas bestå i stenar och klippor. Den förnämsta
bland dem är belägen midt på ön och bär namnet
ja jieru Hahe, d. ä. landets herre Hahe. Denna
bild säges bestå uti en större sten, belägen nära
intill en jordhåla. Enligt berättelsen har stenen ej
funnits här i äldre tider, och ingen vet hvadan den
kommit. Dess form skall vara lik en menniskas
med undantag af hufvudet, som på stenen är
spetsigt. Efter detta original, förtäljer traditionen, hafva
samojederna börjat forma större och smärre
gudabilder af trä, hvilka pläga benämnas Sjadæi af den
anledning, att de äro försedda med ett menniskolikt
anlete (Sja'). Dessa bestå dels af manliga och dels
af qvinliga gudomligheter, de äro vanligen klädda i
samojedisk drägt och på bästa vis utsmyckade med
gördlar, röda band och allt slags glitter. Dock ser
man äfven nakna Sjadæi vid samojedernas
fångstställen, der de stå med ansigtet vändt åt vester»
(Castrén).

Till sist några ord om samojederna såsom en
egen och afskild folkstam. I likhet med tunguser,                                                                                                                               mongoler, turkar och de många finska folkslagen
leda samojederna sina anor närmast från mellersta
Asiens berg, der deras stamfäder i en aflägsen och
obekant forntid måste haft sitt tillhåll på den höga
Altai-kedjan. Man säger sålunda på goda skäl, att
de äro ett altaiskt folk med mongoliskt blod i sina
ådror. Från sitt ursprungliga stamhåll i mellersta
Asien hafva de i tidernas längd småningom dragit
sig mot norden, kanske ej sällan trängts undan af
andra mäktigare stammar, och de stora sibiriska
floderna hafva sannolikt varit deras säkra vägvisare.
För närvarande lefva de spridda på de skoglösa
tundrorna längs ishafvets kuster alltifrån Kaninska
halfön i vester till Chatanga-viken (öster om
Taimyr-landet) i öster, och i söder gå de så långt som till
staden Turuchansk vid Jenissej (66° nordlig bredd).
De längst i norr befintliga stammarne äga stora
renhjordar, med hvilka de nomadisera på tundrorna,
och bo i flyttbara tält: de sydliga deremot, de
s. k. ostjak-samojederna, idka jagt i skogarna och
fiskafänge i floderna, äga till största delen inga renar
och bo i så kallade jurt eller små stugor. Ej
mäktiga af någon kultur, gå de en säker undergång till
mötes. Deras antal i hela Sibirien skattades år
1838 till endast 2,836, en ytterst ringa siffra,
jämförd med den öfriga landmassans.




3.
Ankomst till Jenissejmynningen. Dicksons hamn.
Expeditionens tudelning. Prövens återfärd
till Norge.


Vid 71° nordlig bredd, ej långt från
Samojed-halföns vestkust, förändrade sig hafsvattnets färg
från blågrön till brun, och i detta bruna vatten lefde
på ytan kiselalger (diatomaceer) i otrolig mängd.
På några få undantag när bibehöll vattnet
sedermera allt intill Hvitön sin bruna färg, men öster
derom, långt utanför den sjutio mil långa Obvikens
mynning, öfvergick denna så småningom till gulbrun.
Ledande sitt ursprung från eller rättare sagdt
utgörande en del af det vatten, som Obfloden i riklig
mängd för ned till hafvet, var det sött, men hade
tillika en kärf och något obehaglig smak, ehuru det
väl lät dricka sig. Det hvilar som ett lag af ringa
mäktighet, omkring en aln eller så, på det tyngre
och ojämförligt kallare ishafvets vatten, och dessa
bägge vattnens olika beskaffenhet är så stor, att
om man från det fullkomligt salta och kalla
ishafsvattnet, hvars temperatur redan på så ringa djup,
som 10 till 20 famnar, går under nollpunkten,
upptager och i sött och varmt ytvatten, ända till + 7°
Cels., förflyttar hafsdjur, så börja de genast visa
sjukliga symptom och de aldra flesta dö inom några
få ögonblick.

Sedan vi passerat Hvitöns nordvestra hörn,
stäldes kosan åt nordost. Om också framkomsten till
mynningen af Jenissej, der sedan år 1741 ingen
forskare varit, i främsta hand låg oss om hjertat, så
var det tillika af stor geografisk vigt att se till,
hvarest under närvarande förhållanden
sammanhängande is stode att finna och huru långt det Kariska
hafvet vore navigabelt. Af sådan anledning
företogs först en tur i den anförda riktningen. Vår
färd allt ifrån Jugor Scharr till Samojedhalfön, längs
dennas vestkust och långt bortom Hvitön var i allo
ypperligt gynnad. Is hade vi ingenstädes på vår
väg der funnit. Sålunda, om jag undantager ett
par isflak af obetydlig utsträckning, seglade vi fram
öfver ett isfritt haf ända till 75° 40´ nordl. bredd
och 78° 40´ ostl. längd från Greenw. Der mötte
oss först en sammanhängande, ogenomtränglig
drifismassa, hvars början eller slut vi ingenstädes kunde
upptäcka, och då isen hindrade ett vidare
framträngande i denna riktning, beslöt Nordenskiöld att
vända mot söder och segla åt Jenissejmynningen.
Det var den 12:te augusti vid middagstiden. Den
följande dagen på morgonen voro vi, genom någon
oförsigtighet å styrmannens sida, komna in bland
drifisen, så att det var hardt när att vi blifvit der
instängda. Saken såg helt visst bekymmersam ut
för dem, som varit med om dylikt förut, men tack
vare gynnande omständigheter — en frisk storm och
omtänksamhet i förtid — kommo vi ut derifrån efter
några timmars segling, och då var den allvarliga
faran verkligen öfverstånden.

Den 15:de augusti på morgonen fingo vi
Taimyrlandets vestkust i sigte, och kl. 9 på aftonen
samma dag gingo vi till ankar mellan Nordvest-Kap
och de s. k. Sjevero Vostotschni-öarna strax norr
om 73° nordl. bredd. Stället benämnes nu Dicksons
hamn och erbjuder en mycket god ankarplats.

Knappast hade vi gått till ankar i Dicksons
hamn, då vi på det låga fastlandet upptäckte några
renar och ej långt från dem en lurfvig isbjörn, som
i sakta mak stälde kosan åt stranden midt för der
vi ankrade. Théel gick genast i land med båt för
att hälsa odjuret med några skott. Det var ganska
egendomligt att se, huru den efter byte vädrande
björnen — han låg och lurade tätt pressad till
marken —, när han blef de landstigna varse, genast
rusade mot dem i hastigt lopp, som det tycktes till
anfall. Kommen fram mot jägaren blott på några
få alnars afstånd, fick han ett skott i pannan, som
tvang honom att lika hastigt göra helt om och ta
till flykten. Nyfikenheten, säkerligen ej
hämndbegäret, manade dock björnen att åter göra front mot
sin förföljare; ett andra skott träffade honom då,
upprätt och förvånad som han stod, i hjertat — han
gjorde ej några språng mera, utan föll hastigt
baklänges, och inom några minuter var dödsarbetet
slutadt.

Omgifningarna vid Dicksons hamn utgöras af
ett lågt, tundraartadt och öde fastland, som här och
der skjuter upp små kullar, och en arkipelag af små
holmar, hvilkas grundmassa af basalt gifver deras
stränder ett egendomligt, trappformigt utseende.
De äro kala och föra en mycket torftig växtlighet,
men såsom en ersättning derför äro stränderna högt
ofvan vattenbrynet belamrade med stora
drifvedsstockar, som floden under vårflödet fört med sig ner
långt fjärran ifrån och vind och ström sedan hjelpt
till att lägga vackert upp i en af menniskor sällan
besökt trakt. Naturen tilltalar öfvervägande genom
sin tystnad, ty luftens bevingade invånare äro en
stor sällsynthet och hafvet lifvas af föga annat än
några hvitfiskar (Delphinapterus leucas) och snaddar
(Phoca hispida), som då och då tumla sig i
vattenbrynet. Under den korta sommartiden skall man
kanhända också på fasta landet möta en eller annan
lurfvig isbjörn, som, då vårfloden tog bort
ismassorna och förde dem mot norden, blef tvungen att
gå miste om månget eljest säkert byte, eller en
flock af snabbfotade renar, som väl förstå att undgå
den glupske isbjörnens försåtliga anläggningar.

Med vår insegling i Dicksons hamn var
expeditionens första och vigtigaste afdelning gången till
ända, och snart förestod den stund, då vi skulle
skiljas i två afdelningar, af hvilka den ena med
fartyget borde gå norr om Novaja Semlja tillbaka till
Norge och den andra skulle med båt gå uppför
Jenissej samt sedan landvägen öfver Sibirien, Ural
och Ryssland vända åter till Sverige. Nordenskiöld
sjelf, åtföljd af Lundström och Stuxberg jämte tre
man af besättningen, återvände öfver Sibirien,
hvaremot Kjellman och Théel medföljde Pröven tillbaka
till Norge.

Om Prövens återfärd till Norge har Kjellman
i bref till Oskar Dickson meddelat följande:

»Den 17:de augusti på aftonen voro
Nordenskiöld och hans följeslagare rustade att anträda sin
färd från Dicksons hamn vid Jenissejs mynning.
Tidigt på morgonen den 18:de skulle afresan ske.
Under natten utbröt imellertid en häftig N—NO
storm, hvilken tvang dem och oss att qvarblifva der
vi voro. Först på morgonen den 19:de minskade
stormen och kl. 11 f. m. denna dag lemnade oss
den högstammade nordlandsbåten »Anna» med sin
sex man starka besättning och ilade för refvadt
segel mot söder. Några timmar derefter lättade vi
ankar och kryssade ut mellan Sjevero
Vostotschni-öarna, mellan hvilka vi allestädes funno rent
farvatten och 5—6 famnars djup. Vårt närmaste mål var
den plats på nordöstra Novaja Semlja, der den
berömde arktikern Barents 1596—97 öfvervintrade.

»På ett par mils afstånd från land träffade vi
ett bredt isband, hvilket dock, icke lade några
svårare hinder i vägen för vår framfärd, emedan den
utgjordes af gles, till storleken obetydlig is. — Den
21:sta på morgonen, då vi befunno oss utanför Obs
mynning, blef det åter en häftig storm från N—NO.
Vår belägenhet var rätt oroande. Vi voro
nödsakade att segla, för att ej drifva inåt den med
bankar uppfylda mynningen af Ob eller mot den
landtunga, som framskjuter mellan denna flod och
Jenissej, men då vi kunde föra endast några små
segellappar, måste vi befara, att afdriften skulle blifva
så stor, att vi komme i närheten af Hvitön,
utanför hvilken milslångt till hafs djupet uppgår till
endast 5 à 6 famnar, och der det följaktligen nu
grundbröt. Pröven ansträngdes hårdt och arbetade
våldsamt i den höga, krappa sjön. — Hvitön fingo vi
denna gång icke i sigte. Just då vi enligt besticket
skulle befinna oss i dess närhet, ökades helt tvärt
djupet från 12—15 famnar, hvarvid det förut hållit
sig, till 80 och straxt derefter till 125 famnar. På
detta oväntade förhållande fingo vi följande
dag förklaring. En observation visade nämligen, att vi
under stormen genom en stark strömsättning från
de båda stora floderna förts nära en breddgrad NV
om vår kurs.

»Den 23:dje på förmiddagen mötte vi is. Vi
befunno oss då på 75° 22´ nordlig bredd och 66° 30´
ostlig längd från Greenwich. I N och NO låg isen
tät. Mot V och NV syntes isfritt vatten. Vi
fortforo att hålla nordvestlig kurs, seglande längs med
iskanten. Denna böjde sig dock snart starkt mot
vester, och ett par mil söder om kap Middendorff,
der vi befunno oss kl. 8 e. m. nyssnämnda dag,
var afståndet mellan land och den täta »isbaxen»
föga öfver en mil. Längre mot norr sträckte sig
isen fortfarande mot land och, så vidt vi från
utkikstunnan kunde se, var vägen stängd vid den
udde, hvars namn ofvan anfördes. Vi hade
synbarligen råkat in i en af den för tillfället rådande SV
vinden bildad bugt i ismassan. Jag lät derför vända
och styra åt söder mot Matotschkin Scharr. —
Följande dag inträdde dimma, stiltje och hög
sydvestlig dyning, och dessa väderleksförhållanden fortforo
så godt som utan afbrott i 5 dygn. Endast för
någon kort stund fingo vi se land, från hvilket vi
befunno oss på 2—3 mils afstånd, och endast sällan
fyldes Prövens segel under någon timme så mycket,
att skutans förskräckliga slingring i någon mån
motvägdes.

»Den trakt af Novaja Semlja, utanför hvilken
vi lågo, var helt olik de delar, med hvilka vi förut
gjort bekantskap. Landet bildade nämligen en jämn,
mot hafvet tvärbrant stupande högplatå, täckt af
inlandsis, från hvilken fem mäktiga jöklar sträckte
sig ut i hafvet. I förbigående må nämnas, att dessa
jöklar till sitt läge stämma väl öfverens med fem på
en af de nyaste kartorna öfver Novaja Semlja
anmärkta och med särskilda namn betecknade
landtuddar.

»Under dessa dagar sysselsatte vi oss
hufvudsakligen med zoologiska arbeten. En rik skörd af
lägre hafsdjur i yppigt utvecklade former gjordes,
hvilken visade, att det Kariska hafvet, som fått gälla
för att vara om ej helt och hållet i saknad af, dock
ytterst fattigt på lägre djur, äfven i sin nordvestra
del äger en rikedom på evertebrater, som öfvergår
hafvets vester om Novaja Semlja och väl kan mäta
sig med den, som är känd från andra delar af Ishafvet.

»Ändtligen på qvällen den 28:de inträdde
förändring i väderleken. Luften klarnade upp och det
började blåsa en frisk nordostlig bris. Vi seglade
längs med landet åt söder. Detta bibehöll sin
karaktär af platåland, men började blifva genomskuret
af djupt, mot hafvet gående dalar. Inlandsisen
upphörde. Kusten, som mellan kap Middendorff och
kap Edward varit jämn utan inskärningar, blef rik
på fjordar. En af dessa, belägen på ungefär 75°
nordlig bredd, afslutades i sitt inre med en praktfull
jökel, den sista vi sågo under vår seglats söderut.
Utanför fjordarne lågo oftast talrika öar och skär.

»Den 29:de gingo vi till ankar i en vik, som
på de kartor, vi hade tillgängliga, saknade namn
och som vi derför tillsvidare kallade Uddebay. Den
ligger på 74° 15´ nordlig bredd.

»Här uppehöllo vi oss till följande dag och
sysslade med naturhistoriska undersökningar. — Den
omgifvande trakten var ytterst ödslig och hade, såsom
det tycktes, nyss blifvit fri från snö. På land var
ej ett djur att se. Vegetationen var arm och redan
delvis förstörd af frost, men erbjöd dock mycket af
intresse, särskildt genom den anslutning, den visade
till vegetationen omkring Jenissejs mynning. De
växter, som här insamlades, äro, så vidt vi hafva oss
bekant, de enda man känner från Novaja Semljas
ostkust. — Här kommo vi till insigt om, att det
Kariska hafvets växtverld är långt ifrån fattig. Detta
visade såväl de betydliga algmassor, som lågo
uppkastade på stränderna, som ock den mängd af
dylika växter, vi här med svablar och bottenskrapor
upphämtade. Alla de för den närliggande delen af
Ishafvet karaktäristiska algarterna erhöllos här, och
dessa visade äfven den yppiga utveckling, som är
egendomlig för flertalet af Ishafvets algformer.

»Den gynsamma vind, som fört oss till
Uddebay, upphörde, då vi kommit några mil söder om
denna fjord, och efterträddes af stiltje, omväxlande
med svag motvind. Det gick derför långsamt framåt
längs den af djupa, breda fjordar inskurna kusten.
Vi fortforo att, såsom hittills skett, observera
hafvets temperatur på olika djup, loda, dragga, taga
vattenprof m. m. Vår afsigt att ännu en gång gå
till ankar vid norra Novaja Semljas ostkust,
nämligen i Kankrina-bugten några mil norr om
Matotschkin Scharr, omintetgjordes derigenom, att Pröven af
en längs kusten mot söder gående ström, som dock
först i närheten af Matotschkin synes erhålla någon
nämnvärd styrka, under stiltje och tät dimma
fördes icke allenast söder om denna bugt, utan äfven
12 mil (eng.) söder om östra mynningen af
Matotschkin Scharr. Hit inkommo vi den 4:de
september. Under hela vår färd söder om de fem
isfjällen hade vi icke sett en enda isbit.

»Innan jag går vidare torde det tillåtas mig
att nämna några ord om de högre, vertebrerade
djur, hvilka vi funno bebo eller besöka det Kariska
hafvet. — Hvalrossen förekommer här ännu ymnigt
och har under de sista åren varit föremål för
indrägtig fångst från norrmännens sida. Flerestädes
utefter Samojedhalfön och Hvitön sågo vi stora
hjordar af detta präktiga djur. — Kariska hafvet
äger tre sälarter, nämligen storsälen (Phoca barbata),
små- eller ringlade sälen (Ph. hispida) och
Grönlands- eller Jan Mayens-sälen (Ph. groenlandica).
Den sistnämnda var den, som oftast och i största
mängd visade sig för oss. — Utanför Ob och
Jenissej voro hvitfiskar (Delphinapterus leucas) rätt
vanliga, och vid Novaja Semljas ostkust sågo vi en stor
fenhval. Lägger jag härtill, att en dag, då vi lågo
i stiltje mellan Uddebay och Matotschkin Scharr, en
isbjörn helt oförmodadt kom utsimmande från land
till vårt fartyg, der han naturligtvis snart fick sin
bane, — så har jag omnämnt alla de däggdjur, vi
iakttogo under vår seglats i det Kariska hafvet. —
Fågelverlden var ytterst arm. Jag kan nästan säga,
att det var en stor sällsynthet att få se en tärna,
en mås eller en hafhäst. Alkan, som förekommer
i så oerhörda massor vid Novaja Semljas vestkust,
tyckes saknas vid ostkusten. Vi sågo här endast
en, och denna syntes hafva förirrat sig hit.

»Endast några få fiskarter observerades.

»Den 10:de september nådde vi vestra
mynningen af Matotschkin Scharr. Vår resa fördröjdes
af storm, stiltje, motvind och ofördelaktig ström. Ej
en enda timme hade vi god vind. Upprepade
gånger tvungos vi för längre eller kortare tid att ligga
till ankar. I vårt sällskap voro tre norska
fångstfartyg, hvilka under sommaren befarit det Kariska
hafvet, men alla jämte nio andra fartyg en längre
tid legat innestängda af is i Kariska bugten.

»Vid Matotschkin hade hösten gjort sitt inträde.
De omgifvande bergen voro snöklädda, och äfven
de lågländta trakterna började blifva hvita.
Fågelverlden stod på flyttningsresa och landvegetationen
hade redan hårdt angripits af frost. — Tiden var
just ej lämplig för naturhistoriska undersökningar,
men vi sökte dock att, så mycket som möjligt,
nyttigt använda de tider, då vi lågo stilla. De
zoologiska och algologiska samlingarna riktades, och frön
af här förekommande fanerogamer insamlades.

»Tidigt på morgonen den 11:te september
lemnade vi Matotschkin Scharr och styrde kosan hemåt.
Under hela öfverresan till Norge var vädret mycket
ruskigt. Vinden höll sig nästan utan afbrott på
vestkanten (SSV—NV), och den ena stormen aflöste
den andra. Härtill kommo oupphörliga regn- och
snöbyar och ett våldsamt, upprördt haf. — Den
20:de på eftermiddagen fingo vi under nordvestlig
storm Nordkyn i sigte, och följande dag, då det
rasade en fruktansvärd nordlig snöstorm och
förfärliga brottsjöar gång efter annan hotade att krossa
vårt lilla fartyg, lyckades vi komma till ankar i
Magerö-sundet. »Pröven» var något segelsliten,
men i öfrigt oskadd.

»På qvällen den 26:te inlöpte vi i hamnen vid
Hammerfest, men fortsatte redan följande morgon
vår färd. Några mil vester om denna stad råkade
vi ut för stiltje, som varade nära tre dygn.
Härunder lemnade oss Théel, som begaf sig med
ångbåt till Tromsö och hemmet.

»Den 3:dje oktober kl. 1 förmiddagen fälde vi
ankar på Tromsö redd.»




4.
Flodresan uppför Jenissej.


Den 19:de augusti på morgonen, då vi
vaknade, begynte det teckna sig till, som skulle
stormens styrka gifva sig och skilsmässans stund snart
vara inne. De föregående tre dagarna, eller nästan
hela den tid som vi tillbragte i Dicksons hamn, hade
visat en mycket mulen och dyster uppsyn, stormen
hade rasat med hvinande gny genom tacklaget,
regndigra moln hade då och då tömt sitt innehåll öfver
oss och skutan arbetat under våldsamma slingringar.
»Anna», den för flodresan särskildt bygda
nordlandsbåten, låg färdig att när som helst mottaga oss,
lastad som hon var med tält, sofsäckar, köksattiralj,
för zoologiska och botaniska insamlingar nödigt
tillbehör, konserverade och andra lifsmedel, som kunde
vara erforderliga för sex personer under minst fyra
veckors tid, samt till sist det aldra nödvändigaste i
klädväg.

Efter ömsesidigt tömda afskedsbägare och
lyckönskningar till gynsam resa togo vi ett sista farväl
af våra vänner på »Pröven», som ett par timmar
senare lyftade ankar och kryssade mot norden. Vår
båtresa gynnades af en alldeles ypperlig
nordvestvind. Den tillfälligtvis dimhöljda ögruppen med dess
steniga och af drifved belamrade stränder lemnade
»Anna» snart nog bakom sig i norr, och med en
hastighet af fyra engelska mil i timmen passerade
vi utefter det skog- och busklösa Taimyrlandets
låga, enformiga strand. En ljusnande strimma
nederst vid horisonten i vester bådade vackert väder,
och detta var så mycket mera uppmuntrande, som
en oafbruten segling dygnet i ända på ett nära
okändt vatten förestod oss. En liten för vinden väl
skyddad bugt manade oss likväl att för en stund
der lägga i land och intaga vår middag. Den lilla
hafsbugten vimlade af vackra hafsdjur, rödvioletta
kammaneter och andra, ett tydligt bevis för, att
vattnet ännu här hade qvar en god del af sin salthalt.

Vid midnattstiden lemnade vi det smutsgrå
hafsvattnets område bakom oss, och då vi följande
dagen, den 20:de aug., tidigt på morgonen fingo
Volgino, en för närvarande obebodd sommarstation,
bestående af blott en enda låg koja, i sigte, var
vattnet oblandadt brunfärgadt flodvatten. Luftens
temperatur var då +10° C. och vattnets +11°,5 C.
Ej långt söder om Volgino, vid ungefär 72° 15´ nordl.
bredd, utskjuter en obetydlig landtunga med namnet
kap Krestovski, och i dess närhet ligger den nu
mera öfvergifna vinterstationen Krestovskoj. Der
gjordes ett kort uppehåll, sedan vi efter nära ett
dygns segling tillryggalagt omkring åtta svenska mil.
Ännu för tjugofem år sedan bebodd, var denna
vinterstation (simovie) fordom den nordligaste vid
Jenissejs stränder. Under någon längre tid har den
helt säkert utgjort en ganska vigtig nederlagsplats
för en efter allt utseende rik fångst af flodens
alster, isynnerhet af snaddar och hvitfiskar, hvilka vid
flodmynningen förekomma ganska talrikt och äfven
gå långt uppför densamma. Den här i större
massor än annorstädes vida omkring af nordvestliga
stormar på stranden uppkastade drifveden har erbjudit
ett ypperligt bygnadsmaterial, och omgifningens
rikedom på jagtens och fiskets föremål var kanhända
särskildt egnad att locka nybyggaren att just på
denna plats söka en gifvande utkomst. Bygnaderna,
tre till antalet, äro uppförda med mycken omsorg,
men tidens tand har naturligen tryckt sin stämpel
på dem. Ett fjerdedels sekel går aldrig gerna
spårlöst förbi. Deras bygnadssätt är helt egendomligt.
Enhvar af dessa bygnader är en af tjocka
drifvedsstockar konstlöst hopfogad sammansättning af flera
smärre, som på ena sidan, den åt stranden belägna,
der hufvudingången till det hela befinner sig, äro
lagda i rät linie med hvarandra, men på de öfriga
tre sidorna bilda en oregelbunden förening af
utskjutande qvadratiska figurer, olika stora och med
olikstora mellanrum sig imellan. Det hela erinrar
genom sina rätvinkliga anläggningar i någon mån
om ett kors, och denna omständighet har gifvit åt
stället dess namn. Bygnadernas inre står i
fullkomlig öfverensstämmelse med deras yttre. En
dörröppning, belägen åt floden och så låg, att man
endast nedhukad kan komma genom henne, leder in
till ett större rum; på hvarje sida om detta finnas
flera andra, det ena bakom det andra och mindre i
samma mån som de äro mera aflägsnade derifrån.
För rummens belysning var sörjdt genom små, en
half manshöjd från golfvet anbragta fyrsidiga
öppningar. I några af rummen fans ännu en del
husgerådssaker qvar, kring väggarne löpte låga, breda
bänkar eller britser, hvilka tjenstgjort som sitt- och
sofplatser. Taken voro platta, torfbetäckta.

Efter ett kort uppehåll på detta i viss mån
intressanta ställe lade vi åter ut och följde som förut
den östra flodstranden på föga afstånd. Vi hade
ännu ingen erfarenhet af, i hvad förhållande
simoviernas eller sommarstationernas läge står till
Jenissejflodens grundare ställen. Utan att ana det
minsta, fingo vi nu helt oförmodadt ett betydelsefullt
»memento» för framtiden. Ett vidsträckt grund skar
sig långt ut från stranden, och vattnets djup var ej
tillräckligt, att vår båt skulle kunna föras deröfver.
Efter flera mödofulla och till och med
bekymmersamma försök att komma förbi lyckades vi
ändtligen, men vi gingo också derifrån med den åsigten,
hvilken sedermera visade sig vara verkligt grundad,
att der ett nybygge, bebodt eller öfvergifvet; har
sitt läge, der kan man vara viss om att i de aldra
flesta fall stöta på ett långt i floden tvärt
utskjutande sandgrund. På dessa grund lägga
hvitfiskfångarne ut sina nät, ty der gå hvitfiskarna till i
synnerlig mängd.

Genomtrötta efter en nära två dygns segling,
der uppmärksamheten i snart sagdt hvarje minut
togs i anspråk, slogo vi första gången under
båtfärden vårt tält på morgonen den 21:sta aug. Det
var vid kap Schaitanski, på en mossbevuxen,
genomfuktig, sandig mark. Sluttningarna mot floden voro
bevuxna med frodiga videbuskar (Salix lanata) och
yppigt gräs af flera slag. I ett närbeläget kärr
växte hjortron, odon, sqvattram, dvärgbjörk och
andra nordiska former, hvaraf flertalet återfinnes
inom den skandinaviska floran.

Vid Sopotschnaja Korga, belägen strax söder
om föregående ställe, tillbragte vi två dygn. Den
nordliga vindens häftighet tvang oss att kringpåla
tältet, och då vi den ena af de båda aftnarna kröpo
i våra sofsäckar, var temperaturen, som dittills varit
jämförelsevis behaglig, gången ner till – 1°,5 C.

Natten mellan den 23:dje och 24:de aug.
tillbragtes under segel. Vinden var fortfarande
gynsam, och då vi den 24:de aug. på morgonen redan
före soluppgången landstego och slogo vårt
läger vid Mesenkinflodens utlopp i Jenissej, befunno vi oss
sex sv. mil söder om föregående lägerplats. Vi
passerade dervid de nordligaste bebodda ställena på
flodens högra (Mesenskoj) och venstra sida (Sverevo).
En frisk vind och en stundom hög sjö förde oss
raskt framåt. Genom bristande uppmärksamhet
hände då, medan vi, för att undgå den höga
sjögången på flodens midt, styrde in åt högra
stranden, att vi seglade tätt in på ett från denna långt
utskjutande grund, hvars svallvågor ej i tid märktes.
Seglet hissades ögonblickligen ned, med årornas hjelp
sökte vi arbeta oss tillbaka mot vinden, men det
oaktadt fördes vi så småningom rakt på grundet,
hvars brottsjöar nu på blott ett par alnars afstånd
visade sig i all sin hemska prakt. Då ingen annan
utväg att komma undan syntes möjlig, nödgades vi
segla rakt öfver grundet, i förhoppning att vår båt
skulle af bränningarna lyftas öfver; och tack vare
detta lyckliga påfund, som väl också kunnat hafva
en olycklig utgång, kommo vi undan med lifvet.
När vi kommit öfver grundet, insågo vi rätt tydligt
farans vidd, och föga troligt är, att, om båten
blifvit fyld med vatten eller slagits sönder, någon utaf
oss genom simning förmått rädda sig till den 1/4
fjerdingsväg aflägsna stranden. Ty luftens temperatur
var vid tillfället endast +3°,4 C. och vattnets ej fullt
+ 1° C.

Vid Mesenkinfloden stannade vi två dygn.
Under första dagen fingo vi besök af två ryssar från
Goltschicha, hvilka voro utgångna för att plocka
hjortron. Emedan de voro de första menniskor vi
träffade på under denna afdelning af färden, blefvo
de med nöje mottagna i vårt tält, och i gengäld
derför lemnade de oss alla de upplysningar vi
önskade. Den ene af dessa var en nära femtioårig
kosak med namnet Feodor samt af ett allvarligt och
pålitligt utseende. Han blef mot 50 silfverrubel
antagen såsom vår lots under den återstående färden
till Dudino, dit vi ännu hade omkring 25 sv. mil
qvar och der vi enligt all beräkning kunde hoppas
att sammanträffa med någon af de fyra ångbåtar,
som för närvarande trafikera Jenissejfloden under en
sträcka af 200 sv. mil.

Med vår kosak Feodor till vägvisare lemnade
vi den 26:te aug. Mesenkin. Sedan vi besökt kap
Gostinoj, der i branterna mot stranden en rik skörd
gjordes af subfossila snäckor och musslor, dem
tundrans hafsvattensaflagringar ofta i stor mängd hysa,
och derefter tillbragt en föga afundsvärd natt på
sandreflarna af Jakovievas mynning, gick vår väg ej
längre utmed stranden, utan genom den arkipelag af
låga holmar, som strax nedanom 71:sta
breddgraden tager sin början och omfattar minst 15
geografiska mil i längd. Under sommarmånaderna råder
på dessa öar mycket lif och rörelse. Der
förekommer då någonting, som man skäligen kunde gifva
namnet årsmarknad. Hvarje familj har sina bestämda
fiskgrund, eller slå sig några familjer tillsamman och
lägga turvis sina nät på sådana ställen, som äro
särskildt gifvande. Fiskfångsten tager sin början i
midten af juni och fortgår till slutet af augusti.
Lifligast är rörelsen i juni och slutet af juli, då
handelsfartyg från Jenisseisk lägga till vid de
Briochovskiska öarne eller Nikandrovskaja Protoka. Då göres
ingen skilnad mellan dag och natt, såsom der också
vid den tiden i verkligheten ingen skilnad är. Utan
afbrott läggas näten ut och tagas åter upp, och
bytet lemnas omedelbart på fartygen, der det genast
insaltas i derför afsedda, färdigstående tunnor.
Hufvudföremålet för fångsten är en sikart med namnet
muksun, hvars värde fastställes vid säsongens början
i en församling af köpmän och fiskare, och efter
denna beräknas och taxeras sedermera alla andra
större och mindre fiskslag. Vid denna tid ser man
öfver allt på öarna spridda samojedtält eller s. k.
ryska balaganer. På en af de Briochovskiska öarna
tillbragte vi en natt vid en sådan rysk
sommarstation. Platsen var bebygd med tre trähus af vanlig
form samt fem af drifved och derofvanpå lagda
jordtorfvor sammanfogade tält (d. ä. balaganer). Af
dessa senare hade två utseendet af vanliga
samojedtält, voro ofvan tillspetsade; två andra voro bygda
i form af afstympade pyramider, och det femte
slutligen var rektangulärt med inåt lutande väggar.
Alla tälten hade i taket en öppning för rökens
aflopp. Stationen var nu obebodd, men friska spår
utvisade, att fiskare nyligen varit der, och vår lots
påstod, att de efter slutadt fiske för ungefär en
månad sedan lemnat platsen och begifvit sig söderut.

Tolstonovskoj är den nordligaste kyrkobyn på
Jenissejs östra strand. Den är sig lik fortfarande
som för tretio år sedan: ett uselt näste af några få
trähus med fönster till största delen af fiskskinn.
Efter mycket bråk och jägtande på sistone nådde vi
vid Saostrovskoj den 31:sta aug. ångbåten
»Alexander», som nu befann sig på återresa till Jenisseisk,
och dermed var vår verkligen angenäma, om också
mången gång mödosamma båtfärd, som varat 12
dygn, slutad.

Ångbåten Alexanders befälhafvare och delägare.
Ivan Mikailovitsch Jatschmenjeff, var synbarligen ingen
förfaren sjöman, utan, såsom vi sedermera fingo veta,
en köpman från Jenisseisk, hvilken begagnade sitt
fartyg såsom en flyttbar handelsbod och med varor
från samma stad försåg de spridda invånarna kring
flodens stränder med deras nödvändighetsartiklar. I
stället uppköpte eller tillbytte han sig af dem den
fisk, de pelsverk och mammutbetar, som de kunde
afyttra. Ångbåten var för den skull ej inredd för
passagerare, och det hade sig till en början ganska
svårt att finna lämplig plats för oss; men slutligen
anvisades oss en afdelning, den enda som vi
rimligen kunde erhålla, ett litet kyffe så trångt, att vi
med möda kunde ligga tre i bredd och dit dagern
insläpptes genom ett enda fönster, som ej var mer
än åtta tum i qvadrat.

Bland de få kyrkobyar, som vid Jenissejs
stränder eller dess grannskap äro belägna inom
skogsregionen, är Dudinskoj den nordligaste; den är
belägen vid ungefär 69° 23´ nordl. bredd, på högra
flodstranden. Det lilla samhället utgöres af omkring
ett halft hundrade personer, fördelade på några få,
till det yttre enkla och utan smak uppförda
bygnader. Dessa äro försedda med små fönster af glas
och nederst, ända till fönstrens höjd, omgifna af
träramar, innanför hvilka är lagd en två till tre fot
tjock vall af hårdt sammanpackad jord, hvilken
tjenar till skydd för den långa vinterns häftiga stormar
och ej sällan 50 grader skarpa köld. Belägen i en
i viss mån öde trakt, der den med nordanvindarna
kämpande lärkträdskogen dragit upp sin gräns mot
den ändlösa tundran, lemnar platsen ännu intet
tillfälle till något slags jordbruk, och invånarne äro för
den skull närmast hänvisade till de få naturens
håfvor, som fisket under sommaren och jagten
företrädesvis under vintern lemna dem. Husdjur, sådana
som hästar och kor, äro också ännu en mycket stor
sällsynthet.

Dudinskoj lemnade vi den 4:de september för
att fortsätta vår färd uppför Jenissejfloden till den
inemot 150 sv. mil aflägsna staden Jenisseisk, dit vi
anlände den 30:de i samma månad. Vår
ångbåtsfärd gick mycket långsamt. Oftast seglades både
natt och dag, men likväl kunde i medeltal ej mer
än fem sv. mil tillryggaläggas om dygnet. Flodens
strömkraft är icke svår att öfvervinna, men
ångmaskinens förmåga var i stället ringa, och ångbåten
förde till en början en, sedermera två för
fiskinsaltning afsedda »lodjor» (pråmar) på släp. Deraf
ångbåtens snigelartade gång. Nästan dagligen gjordes
flera uppehåll. Dessa, som ej sällan varade två till
tre timmar, voro oss synnerligen kärkomna, ty
derigenom sattes vi i tillfälle att företaga utflykter till
lands, göra samlingar af växter och djur, sätta oss
i beröring med både de halfvilda och de civiliserade
invånarne kring flodens stränder och flyktigt taga
kännedom om deras egendomliga utseende och
lefnadsvanor.

Der den från öster kommande Nedre Tunguska
gjuter sitt vatten i Jenissej, reser sig öfverst på
flodens branta strand ett Gudi helgadt kloster. Det
bär namnet Troitzkoj samt grundlades och
uppbygdes för något öfver två århundraden sedan af en
man med namnet Tichon. Belyst af den nedgående
solens strålar, visar det sina tre kupoler och
hvitmenade väggar i all deras glans. Vi stannade der
öfver natten, och genom vår ångbåtsbefälhafvares
mellankomst blefvo vi i tillfälle att bese så väl
klosterkyrkan med det närbelägna bönehuset som
priorns enkla, af föga annat än föregångarnes bilder i
olja prydda bostad. För vår resas välgång höll
priorn, biträdd af en underprelat och en korgosse, i
den rikt upplysta kyrkan en ganska högtidlig mässa,
allt under de rättroendes flitiga bugningar och
korsningar, hvarefter han för oss förevisade den tunga
jernsele, med hvars hjelp klostrets grundläggare och
ende uppbyggare ditsläpat fjärran ifrån hvarje sten,
som för bygnadens uppförande erfordrats. Den
helige grundläggarens multnade qvarlefvor gömdes
nu i en enkel katafalk i det ännu enklare af trä
uppförda bönehuset. Vi fördes äfven dit in, och der
berättade man för oss ställets historia i korthet.

Den 15:de september, då vi befunno oss något
norr om 64:de breddgraden, inträffade en hastig
temperaturförändring. De föregående dagarna hade
utmärkt sig genom sydliga vindar, en ovanlig hetta,
ända till +17° C., och någon gång regn. Nu sjönk
termometern plötsligt, samtidigt som vinden blef
nordlig, så att den nämnda dag vid middagstiden ej
steg öfver + 5° C., och på morgonen föll litet snö.
De närmast följande dagarna voro äfven kyliga, och
natten mellan den 19:de och 20:de, då vi befunno
oss mellan 61:sta och 62:dra graden nordl. bredd
inträffade den första egentliga nattfrosten.
Lufttemperaturen vid middagstiden tilltog sedan under
månadens följande dagar från + 9° till + 14° C., men
vattnets i floden höll sig mycket konstant, mellan
+ 8° och +9° C. Nattfrosterna uteblefvo dock
sedermera sällan.

Allt tecknade sig, som vore hösten kommen på
allvar — det vitnade ju tydligt de långa nätterna, de
mörka aftnarna och de gulnade löfven kring
stränderna. Saknaden af tillräckligt arbete eller
omväxling deri bidrog tillika, att vi för länge sedan
önskat ångbåtsresan slutad. Allt var i det stora
hela ett och enahanda. Ej under då, att vi efter
sex veckors flodfärd med största tillfredsställelse och
längtan packade ihop våra saker och provisoriskt
gjorde oss färdiga för hvad som ytterligare komma
skulle: landresan genom Sibirien. Med lättadt hjerta
lemnade vi »Alexander» den 30:de september på
förmiddagen, och efter några timmar hade vi redan
tagit en grundlig öfverblick af staden Jenisseisk.




5.
Landresan genom Sibirien och Ryssland.


Om man bortser från Turuchansk, beläget strax
söder om polcirkeln i bredd med det förut omnämnda
klostret Troitzkoj, sä är Jenisseisk den nordligaste
staden vid Jenissejs stränder. Efter den grundliga
eldsvåda, som 1869 på ett par timmar jämnade
nästan hela staden med marken, har den åter igen
arbetat sig upp till sitt förra omfång, men
synnerligen storartad är den icke. Som öfver allt i de ryska
och sibiriska provinsstäderna, äro gatorna mycket
breda, raka och rätvinkligt anordnade, sakna
visserligen stenläggning, men äro delvis försedda med
trätrottoarer. Husen äro mestadels låga, sällan af
mer än två våningars höjd, samt till aldra största
delen bygda af trä. Något egentligt sevärdt äger
staden icke, så vidt man ej dit vill räkna de fem
kyrkorna, men de bjuda just icke främlingen på
något af intresse. Invånarnes antal är omkring 7,000.
För undervisningens främjande är sörjdt genom
skolor för gossar och flickor, särskildt för hvardera
slaget. Åkare finnas äfven här som i andra städer,
och om man är beqväm af sig, kan man hyra en
isvoschtschik för den ringa summan af 15 à 20
kopek (= omkr. 40 à 50 öre) i timmen. I
kommersielt hänseende spelar Jenisseisk icke någon
synnerlig rol, och detta är också anledningen till, att man
ännu icke funnit för godt att sätta staden i
telegrafisk förbindelse med Krasnojarsk, hvarigenom den
långa sibiriska telegraflinien stryker fram. Hjertliga
menniskor togo oss i Jenisseisk om händer och sökte
på allt möjligt sätt bereda oss förströelse under de
tre dagar vi tillbragte der; många voro de, som
gjort sig förtjenta af vår särskilda gärd af
tacksamhet, ingen dock i sådan grad som Ivan Jatschmenjeff,
vår intime vän sedan ångbåtsresan.

Den 3:dje oktober lemnade vi Jenisseisk. För
egen räkning hade vi köpt en tarantass, i hvilken
vi jämte en del saker instufvade oss så godt vi
kunde; våra tre matroser fingo åtnöja sig med ett
sämre slags åkdon, som benämnes telega och
ombyttes vid hvarje särskildt skjutshåll. — Vägen
mellan Jenisseisk och Krasnojarsk, något öfver 30 sv.
mil i längd, är ganska förträfflig, ehuru ej
allestädes så väl underhållen som den kunde vara. Täta
och ypperliga barrskogar omgifva den på ömse sidor,
der den icke slingrar sig tätt utmed venstra
flodstranden. I samma mån man nalkas Krasnojarsk
antager landet ett kuperadt utseende, ty höjder och
dalar omväxla der ständigt med hvarandra. Det
är Altai-kedjans yttersta låga förgreningar, som
orsaka detta.

Till Krasnojarsk anlände vi den 5:te oktober
på aftonen. Här är Jenissej ännu omkring 1/10
mil bred, och dess vattenmassa säges framflyta med
en mils hastighet i timmen. Flodstranden, röd och
brokig, stiger brant upp, och bergkullar af några
hundra fots höjd omgifva staden på tre sidor och
göra dess läge ej ringa pittoreskt. Krasnojarsk
grundlades 1628, blef 1797 särskild distriktsstad i
Tobolska guvernementet, införlifvades 1809 med
guvernementet Tomsk, men utgör nu mera sedan 1822
sätet för guvernören i det från den öfriga sibiriska
landmassan då utbrutna Jenisseiska guvernementet.
Staden har något öfver 11,000 invånare, tre kapell
och fem kyrkor för statskyrkans bekännare, en
romersk-katolsk och en luthersk kyrka samt en judisk
synagoga. För undervisningen finnas flera
läroanstalter, bland hvilka särskildt förtjenar att nämnas
ett klassiskt gymnasium med ej mindre än 200
lärjungar. Gymnasiets direktor, Aristovsky, hade den
godheten att för oss förevisa läroverkets lokal med
dess samlingar och lärjungar, och det beredde oss
mycket stor förnöjelse att iakttaga, huru allt
derinom var förträffligt stäldt för undervisningen. Der
fans bland annat ett visserligen litet, men godt
fysiskt-kemiskt kabinett, och samlingen af växter, djur
och mineralier var ganska ändamålsenlig. Lärarne
voro fullt vuxna sina åligganden, och Aristovsky sjelf
var en på samma gång kunskapsrik som praktiskt
duglig man. Regeringen synes verkligen hafva
kommit under fund med en mycket vigtig sak, den
nämligen, att de oundgängliga vilkoren för en
framgångsrik undervisning äro anskaffandet af dugliga
lärare och dessas anständiga aflöning. Derför hade
också läroverkets direktor en betalning, som
motsvarar en svensk universitetsprofessors dubbla lön,
och de öfriga lärarne voro aflönade i proportion
derefter.

Komna till Krasnojarsk, hade vi att fortsätta
resan vesterut på den stora sibiriska postvägen, som
från Ural leder ända bort till Irkutsk och derifrån
svänger om Baikals södra ända och följer floden
Amurs norra strand till staden Nikolajevsk, ej långt
från dess mynning. Vi stannade i Krasnojarsk fyra
dygn och begåfvo oss så i väg en vacker, något
kylig oktoberafton. Sedan man lemnat städerna
Atschinsk och Marinsk bakom sig och begynner
nalkas Obflodens område, träder man in på den stora,
genom sina boskapsfarliga sjukdomar under
sommartiden illa beryktade Barabasteppen, hvilken i form
af en lång ellips sträcker sig från trakten af Tomsk
vesterut inemot Ural till Permska guvernementets
gräns. På denna stora stepp, närmast kring den
stora sibiriska poststråten, frodas ännu någon
busk- och trädvegetation, ehuru nog mycket spridd och
sparsam och hufvudsakligast bestående af aspar och
björkar. Men söderut, inemot Balkasch-sjön, blifva
träden sällsyntare, och slättlandet, hvars grund
utgöres af sand med stundom mycket tjock mylla,
täckes nästan helt och hållet af artemisior, som
förekomma i snart sagdt hundradetals former och här
hafva sitt egentliga hemland. Mellan Omsk,
Semipolatinsk och Kolyvan hyser steppen några saltsjöar,
och deromkring är trakten mer än vanligt steril.

Bland Vest-Sibiriens städer intager Tomsk ett
mycket framstående rum. Staden är sätet för en
mängd förmögna kapitalister och en vigtig
transitoplats för handeln mellan Kjachta och Tjumen. Den
fyller utan gensägelse alla rimliga anspråk på en
civiliserad stad. Förmögenheten har låtit de eljest
vanliga trähusen till en mycket stor del ersättas af
hvitmenade, högresta, ståtliga bygnader af tegel,
och hvad man annorstädes, utom möjligen i Irkutsk,
fåfängt söker öfver hela Sibirien, nämligen en väl
sorterad bokhandel och ett för allmänheten
tillgängligt lånbibliotek, det finner man jämte mycket annat
godt i denna stad. Men såsom en betänklig
bristfällighet må man väl äga rätt att anse det, att
stadsmyndigheterna förlagt postkontoret utanför stadens
aflägsnaste hörn. Då jag, i korrespondensärenden
stadd, under vårt vistande i Tomsk till min
förargelse erfor detta, kunde jag ej låta bli att tänka på
Upsala, der en välvis myndighet ännu för ett par
år sedan ej vetat bättre än att till allmänhetens
beqvämlighet förlägga telegrafstationen i ena och
postkontoret i motsatta ändan af staden!

Omsk blef, liksom Tomsk, vår hvilostation
under resan för två dagar. Denna stad har en
mycket stor areal, men husen äro nästan alla små, låga
och fula, så att platsen icke äger någonting
tilldragande. Imellertid måtte denna, liksom de sibiriska
städerna öfver hufvud, under sista tiden hafva gått
betydligt framåt, ty då dess folkmängd år 1850
uppgafs vara 11,705, säges den nu belöpa sig till
omkring 30,000. Här är sätet för
generalguvernören öfver Vest-Sibirien med hans närmaste
ämbetsmän, och här äro äfven högre och lägre
militärskolor och gymnasier förlagda. Öfverste Nyberg och
telegrafist Hansen, den förre finne, den senare dansk,
visade oss i denna stad många prof på vänlighet
och tillmötesgående; men för oss såsom
naturforskare var bekantskapen med herr Slovzoff af
ovärderligt gagn. Denne visade oss nämligen sina
betydande samlingar af växter från Kirgissteppen samt
mineralier och reptilier från Altai, och af de senare
likaväl som af de förra var han oegennyttig nog att
skänka oss hvad som fans in duplo — en för
vetenskapen utan tvifvel ytterst värdefull samling. Han
var naturforskare af själ och hjerta, det kunde man
märka på hvarje hans minspel, då han nu, som han
tyckte, för sakkunnige män fick lägga fram en
obetydlig del af sina rika iakttagelser. Jag
frapperades ej litet, då jag på väggen i hans arbetsrum fann
Darwins porträtt i kabinettsformat och bland hans
boksamling dennes arbete »on the origin of species».
Till etnografernas beaktande tillåter jag mig fästa
uppmärksamheten på följande hans mening. »Vester
ut på steppen», sade han, »ej här kring Omsk, men
bortom Tjukalinsk och fram mot Ural finnas längs
vägen en hel mängd kurganer. Genom gräfningar
har man lyckats ur dem framleta hjelmar. Dessa
hjelmar äga en ytterst slående likhet med hjelmar
som gräfts upp i Ungarn, och jag håller för mycket
sannolikt, att en folkvandring en gång gått här förbi
från Altai, öfver Ural och in i hjertat af Europa.»
Tjukalinsk, Ischim och Jalutorovsk passerades
härefter lika hastigt som förut Atschinsk, Marinsk,
Kolyvan och Kainsk, alla ganska betydande och
raskt framåtgående orter, af hvilka de större
kartorna intill senaste tid ej känt de flesta ens till
namnet. Först i Tjumen nödgades vi göra ett längre
uppehåll, för att gifva vår tarantass en grundlig
reparation efter alla hans mödosamma och
halsbrytande ansträngningar. Det förtjenar anmärkas, att
den smed, som först eftersändes, visserligen
förklarade sig villig att laga vår vagn, d. v. s., som han
sade, islå en stor spik någonstädes på det skralaste
stället, men han var tillika nog oförsynt att för detta
sitt arbete fordra 15 silfverrubel (40 kr. svenskt).
Vi afskedade naturligtvis den välmenande mästaren
och tillkallade en annan, som för en långt mindre
betalning uträttade ett minst tiodubbelt svårare
arbete. Staden Tjumen, hvars invånartal redan år
1842 uppgick till 14,337 och för närvarande torde
kunna skattas till inemot 40,000, är känd för sin
stora marknad, hvilken infaller en hel månad
tidigare än den i Irbit, och bildar hufvudpunkten för
transito-handeln med alla de varor, som sändas från
det inre af Ryssland till Sibirien eller från Sibirien
till de europeiska guvernementen. Från Tomsk gå
nämligen fartyg först ned för Ob, så upp för Irtisch,
Tobol och Tura till Tjumen; der lastas varorna ur
och skickas sedan landvägen vesterut. Öfver
Tjumen gå också de for-karavaner, som vilja taga den
kortaste vägen till lands, och forornas mängd är så
stor, att den anslås till minst 50,000 årligen.
Staden har tillika många läderfabriker och är särskildt
berömd för sin juftberedning.

När vi lemnat Tjumen, voro vi komna utom
steppens område, och barrskogsdungar begynte kanta
vägen. De blifva sedan tätare och högre, ju
närmare man kommer Ural. Kölden tilltog småningom,
snön begynte falla, der låg redan i bergstrakten ett
tunnt täcke förut; vi funno det nödigt att i
hastigaste fart skynda mot Jekaterinenburg, yttersta
målet för vår resa genom Sibirien. Sent på natten den
28:de oktober passerade vi det gränsmärke, som
betecknar skilnaden mellan Europa och Asien. Kusken
fäste vår uppmärksamhet derpå, och några minuter
senare gjorde vi vårt inträde i Jekaterinenburg.

Genom sitt utseende ter sig Jekaterinenburg
såsom en fullkomligt europeisk stad. Men ehuru
räknad till Europa, är den dock belägen på Asiens
jord, på Uralkedjans sänkning mot öster.
Omgifningarnas rikedom på bergshandteringens produkter,
deribland guld i ej ringa mängd från de Beresovska
guldverken, har bragt staden till välmåga, och i
närvarande stund räknar den något mer än 30,000
invånare. Staden är sätet för en af det Permska
guvernementets fem kretsstyrelser. Bland andra
läroanstalter finnes der ett talrikt besökt klassiskt
gymnasium. Der är ock förlagd en afdelning af
ryska myntverket, och ett i ganska storartad skala
anlagdt stensliperi sysselsätter många arbetare.

Så  som Jekaterinenburg räknar sig till Eurupa
och står i långt närmare förbindelse med det
europeiska moderlandet än med det sparsamt befolkade
Sibirien i öster, så har der också begynt utveckla
sig en ganska lofvärd intelligent verksamhet. Sedan
några år tillbaka är der ett naturforskarsällskap
bildadt, som ifrigt arbetar för vetenskapens
spridning genom lärda skrifters utgifning och upprättandet af
ett naturhistoriskt museum. En tidning utgifves
också i staden, men den utkommer på obestämda
tider och innehåller, i följd af de invecklade och
tidsröfvande omständigheterna vid
censureringsarbetet, intet annat än varupriser, lokala personalnotiser
och vigtigare telegrafiska depescher. Det förtjenar
att i samband härmed göra följande erinringar. I
hela Sibirien, om vi räkna dit äfven Jekaterinenburg,
finnas ej mer än två väl organiserade boktryckerier,
det ena i Irkutsk, generalguvernörsstaden i
Ost-Sibirien, det andra i Jekaterinenburg. Från den förra
officinen utgå de skrifter, som det Geografiska
Sällskapets sibiriska afdelning utgifver, äfvensom staden
Irkutsks i typografiskt afseende ypperligt utstyrda
dagliga tidning, samt möjligen ett och annat arbete
af sjelfständig art. Boktryckeriet i Jekaterinenburg
åter utsänder ej annat än det tillfälliga notisbladet
i oktavformat och, när så behöfves, det derstädes
befintliga naturforskarsällskapets skrifter. Förutom
dessa två lära boktryckerier äfven finnas i de
sibiriska guvernementsstäderna, men de skola vara af
mycket primitiv art och förtjena knappast detta namn.
Också utgå från dem inga andra produkter än
sådana, som på ämbetets vägnar författats af de
administrativa myndigheterna och ej innehålla annat än
efterlysning af förrymda fångar. Det kungliga
biblioteket i Stockholm innehar ett märkligt prof af detta
senare slag. Det är ett exemplar af »Jenisseiskij
Wädomosti» från 1862, representeradt af den för
tryck minst användbara och uslaste grålump. Man
får för öfrigt en god föreställning om boktryckeriets
och författarskapets ståndpunkt i Sibirien, då man
erfar att, allt sedan denna landmassa så småningom
blef lagd till ryska monarkien, der intill år 1870
icke blifvit tryckt mer än två särskilda böcker.

Jekaterinenburg var för oss en vigtig station:
der kunde vi sägas vara komna inom Europas
område och der fingo vi byta ut de i längden
nervskakande hjuldonen mot beqväma slädar. Vi skola
med några ord vidröra det ryska och sibiriska
skjutsväsendet.

Det finnes säkerligen icke i hela verlden något
land, som kan uppvisa en postväg i längd jämförlig
med den, hvars ena ändpunkt är belägen i hjertat af
europeiska Ryssland, i Nischnij Novgorod, der det
europeiska jernvägsnätet för närvarande slutar, och den
andra strax invid Stilla hafvets vestkust, i Nikolajevsk.
En blick på kartan visar, att här icke är fråga om
tiotals, utan om åtskilliga hundratals mil. För
postens skyndsamma befordran är utefter hela denna
vägsträcka, vanligast på ett afstånd af två till tre
sv. mil, i hvarje större by inrättadt ett posthåll,
med skyldighet att hålla ett större eller mindre
antal hästar allt efter postverkets och de resandes
approximativa behof. Dessa hästar äger den resande
begagna, men endast för så vidt han är försedd
med behörig podoroschna, och på denna senares
beskaffenhet beror snabbheten af hans resa. Der
gifvas nämligen tre olika slag af podoroschnor: 1:o)
kurirpodoroschnan, som lemnas endast åt de högsta
ämbetsmän och andra i regeringsärenden stadda
personer, 2:o) kronpodoroschnan (kasannaja pod.),
hvilken lemnas åt personer, som resa i
tjensteangelägenheter, samt väl rekommenderade främlingar, 3:o)
den vanliga podoroschnan, som hvarje »gemen»
resande erhåller. Vi voro försedda med en
kronpodoroschna, och tack vare detta vigtiga dokument
behöfde vi i vanliga fall vid ombyte af hästar ej
vänta längre än omkring 15 minuter. Der behöfdes
just ingen synnerlig parlamentering — vi framvisade
endast vår podoroschna, som gaf oss anvisning på
sex hästar, och så blefvo de vanligtvis utan vidare
bekymmer å vår sida framförda och ispända.
Posthästarne äro inga eländiga krakar, utan väl skötta
och af godt hull, och deras klokhet och goda
egenskaper i öfrigt äro i många fall verkligt
beundransvärda. Utom hästar har hvarje posthåll skyldighet
att hålla åkdon, men dessas förträfflighet står i
skarpaste motsats mot de förras. Det vanligaste
hjuldonet, som bjudes gemene resande, är telegan, ett
vida beryktadt tortyrinstrument. Fyra plumpa hjul.
af hvilka de bakre äro ungefär halfannan gång så
höga som de främre, två axlar, hvardera med sitt
der ofvan lagda tvärträ, och till sist ett bräckligt
skal fogadt samman af bräder till formen af ett
baktråg — det är hela telegan. Detta fordon lemnar
knappast rum för två personer, och något säte
finnes der icke. Ett något bättre fortskaffningsmedel,
men äfven det i längden olidligt, är den så kallade
tarantass-telegan, i dagligt tal kallad tarantass. Det
är en modifikation af telegan, med fram- och
bakvagnen förenade genom två eller fyra grofva
trästänger, som knappast fjädra sig, hvarpå en låg,
aflång »låda» är lagd, närmast hvilande på två
tvärträn och oftast halftäckt. Det hjuldon, som
egentligen kallas tarantass och är en half- eller heltäckt
chaise af i alla hänseenden robust bygnad, finnes
ytterst sällan, och då i något gammalt dåligt
exemplar, på posthållen. Det är det enda för en
lång resa under sommartiden användbara
fortskaffningsmedel, och den, som har att tillryggalägga en
mycket lång väg, skaffar sig alltid i någon stad en
tarantass för ett par hundra rubel. Endast genom
att i denna inbädda sig i ett lager af hö om ett par
fots mäktighet är det möjligt att natt och dag härda
ut alla de qval, som vägarnas knagglighet orsakar.
Tarantassen är den sibiriske resandens bostad,
der tillbringar han natt och dag utan åtskilnad, tills
han slutligen hinner målet. Vägsträckans längd
tvingar den resande att, om han ej vill spilla tiden,
resa oafbrutet framåt. Derför söker man på
posthållen icke sitt natthärberge, det har man mycket
bättre i sin tarantass — och denna de resandes
häfdvunna sed är väl också orsaken dertill, att man i
Sibirien aldrig på posthållen och ytterst sällan i
städerna på hotellen finner en säng, der man kan
hvila ut natten öfver. På hotellen i Tomsk och
Omsk, t. o. m. i Krasnojarsk, finner man ypperliga
restaurationer, tidningsrum, ja t. o. m. biljarder, men
af sängar för den resande finnes der knappast något
spår. Först då man närmar sig Europas gräns,
möter denna nödvändighetsartikel. — Beträffande
snabbheten, med hvilken man i allmänhet reser, så
kan det nämnas, att vi genom Sibirien färdades med
en hastighet af 20 sv. mil i medeltal om dygnet.
Och dock gjorde vi dagligen tre längre uppehåll,
morgon, middag och afton.

Från Jekaterinenburg, der vi stannade tre dagar,
företogo vi en utflykt till de Beresovska
guldgrufvorna, och sedan vi tagit en flyktig kännedom om
stadens stensliperier, myntverk, naturaliesamlingar
och annat, fortsatte vi den 1:sta november vid
midnatt i slädar resan norrut mot Nischnij Tagilsk,
der furst Demidoffs rika koppar- och jerngrufvor äro
belägna. Här mottogos vi af ställets disponent,
herr Wåhlstedt, och hans fru med den utsöktaste
välvilja. Ett kort, men lärorikt uppehåll egnades
här åt beseendet af grufvorna och med dem
förenade storartadt anlagda etablissement.

Vintern var nu kommen på allvar, och Ural
hade 14 dagar tidigare, än eljest plägar vara
händelsen, blifvit farbart med slädar. Gynnade af ett
ypperligt före skyndade vi derför mot vester. Från
Nischnij Tagilsk erbjuder Ural flera mil vesterut en
mycket vacker anblick: djupa långa dalgångar och
höjder omväxlande, klädda af mörkgröna, resliga
och smala granar (Pinus obovata), mera sällan af
tallar och björkar. Vår väg gick öfver Kungur,
Perm och den nyss isbelagda Kama till Kasan.
Några timmars uppehåll i denna egendomliga stad
gaf oss tillfälle att se oss om i den stora
universitetsbygnaden och särskildt i de geologiska och
zoologiska samlingarna. Vägen mellan Kasan och
Nischnij Novgorod är chaussée, omgifven af åldriga,
mossbelupna björkar och en skog af jättestora ekar.
Tatarbyar finnas här och der utefter hela vägen,
hvar och en med sitt tempel. Den 13:de nov.
framkommo vi till Nischnij Novgorod. Vår glädje
var ej ringa att ändtligen få taga farväl af
landsvägarnas outhärdlighet, ty här begynner jernvägen.

De större ryska tidningarna begynte innehålla
ständiga notiser och långa korrespondensartiklar och
diskussioner om vår expeditions oväntade framgång.
Tidningsuppsatserna entusiasmerade folket, och
entusiasmen gaf sig luft i festliga och storartade
tillställningar till vår chefs ära. Så blef vår resa genom
Ryssland och Finland en nästan oafbruten
festlighet. Minnena från Nischnij Novgorod, Moskva och
Petersburg äro många och kära, ty ryssarne äro ett
älskvärdt folk, men vistelsen i Helsingfors och
umgänget med de finska studenterna äro mig de
dyrbaraste minnen från den långa återvägen.

Den 30:de november inträffade vi med ångbåten
Aavasaksa i Stockholm och dermed var
expeditionen i sin helhet slutad.

*




Svenska expeditionen till Jenissej 1876.

För att fortsätta de under föregående sommar
begynta undersökningarne öfver Kariska hafvets
naturförhållanden och segelbarhet, hade professor
Nordenskiöld i Göteborg förhyrt ångbåten »Ymer»,
kapten N. Ericson. Med denna afgick han från
Tromsö den 25:te juli på eftermiddagen, för att utan
ytterligare anlöpande af någon norsk hamn segla
direkt till Novaja Semlja och Jenissej. Vinden kom
ångan till hjelp, så att vi snart passerade Karlsön
och Fuglösundet, bägge sedan fjoråret väl bekanta
ställen. Dagen derpå lemnade oss dr Kjellman vid
Måsön, som han valt till sin utgångspunkt för denna
sommars undersökningar öfver Finnmarkens
algvegetation. Oförtöfvadt ångade vi vidare genom
Magerösundet, och när vi kort derpå lemnat norska
kusten bakom horisonten, stälde vi kursen direkt
mot Matotschkin Scharr.

Öfverfärden till Novaja Semlja gick förträffligt.
Det åtgick ej synnerligen mycket mer än tre dygn
från det vi lemnat Norges land bakom och tills vi
fingo Novaja Semlja inom synkretsen.
Söndagsmorgonen den 30:de juli lupo vi tidigt in genom
vestra mynningen af Matotschkin Scharr. Vi
sammanträffade der med ryssar från Hvita hafs-trakten,
som, fördelade på två skonertar, här sysslade med
jagt och laxfångst. För vetenskapligt bruk köpte
vi af dem ett par laxar, de enda, som de
tillfälligtvis ägde oskadda. När vi af dem inhämtat de få
upplysningar, som de kunde lemna om
isförhållandena, fortsattes färden vidare, och mot aftonen
samma dag gingo vi till ankar i Beluscha bay, en
lång arm af Matotschkin Scharr, belägen strax
innanför dess östra mynning.

Den 31:sta juli på eftermiddagen ångade vi
åter upp och seglade in i Kariska hafvet. Der
mötte vi inom kort drifis. till en början spridd och
fördelad, men den visade sig snart ogenomtränglig,
och då tillika stark isblink visade sig i nordost, öster
och sydost, vände vi åter till Matotschkin Scharr,
Stannade så der från den 1:sta till den 5:te augusti
invid den nu förfallna lilla hydda, der hälften af
Rossmyslows parti, sju man, öfvervintrade 1768—69.

Den 5:te augusti stäldes kosan söderut längs
Novaja Semljas ostkust. Redan följande dagens
morgon voro vi komna till Kariska Porten. Vår
färd gick i kustvattnet mellan landet och drifisen,
hvars utsträckning mot öster vi naturligtvis icke
kunde känna. Det var omöjligt att veta, om det
var Karabugtens is, som nu frigjorts och befann
sig på väg mot norden, eller om det var is, som
genom ihållande nordliga vindar drifvits söderut och
nu trängts in der i den långa och smala viken.

Från Kariska Porten beskrifver vår väg österut
mot Samojedhalfön (Jalmal) en mångvinklig
zigzagformig linie — allt en följd af isförhållanden, disig
luft och skarpa ostliga vindar, som vår
meteorologiska journal från dessa dagar (6:te— 10:de augusti)
ständigt antecknat. Ej sällan blef maskinen för flera
timmar, en gång till och med för ett helt dygn,
stoppad, då vi läto fartyget drifva för vinden och
strömmen och använde tiden uteslutande för
vetenskapliga undersökningar, draggning och svabling.

Den 10:de augusti visade sig Samojedhalfön
inom synkretsen. Vi ångade genom den till en
början lätt fördelade drifisen, sågo, som vi tyckte, öppet
vatten norrut och gjorde derför all möjlig
ansträngning att genomtränga det tätt packade isbandet.
Men vid middagstiden kringslöt oss isen fullständigt,
och så fingo vi ligga der instängda, utan att komma
hvarken fram eller tillbaka, under ett helt dygn,
tålmodigt bidande hvad komma skulle. Det var
vesterut från Mordi, vid ungefär 70° 20´ nordl. bredd.

Efter ett dygn, som sagdt, trädde befrielsens
timme in, vind och ström hjelpte hvarandra åt att
drifva isflaken åtskils, men först den 12:te augusti
begynte vi avancera mot norden. Det blef nu
tydligt, i samma mån vi aflägsnade oss mer och mer
från Karabugtens mynning, att hafvet utanför icke
hyste synnerligen mycket drifis; den aftog mer och
mer i massa, och då vi passerat 72° nordl. bredd,
upptog den knapt mer än tre procent af hafvets yta.

Vi dublerade Hvitön den 13:de augusti, styrde
sedan österut, ständigt under regnmolnbetäckt eller
fullkomligt disig himmel, och nådde den 15:de
augusti på eftermiddagen Jenissejviken. Der seglade
vi utefter vestkusten af en, som det vill synas,
hittills okänd ö af ganska stor utsträckning. Hon
pejlades så godt möjligt var, fick taga plats på kartan
i den breda mynningsviken och erhöll namnet
Sibiriakoffs ö — en erkänslans gärd åt den man, som
med Oskar Dickson delat kostnaderna för denna
sommars svenska expedition.

Djupet i flodmynningen är betydligt, från 5 och
6 ända till 15 famnar, och några grund tyckas der
icke finnas annorstädes än här och der vid
stränderna. Obehindradt passerade vi derför den stora
farleden äfven nattetid. Den 16:de augusti fälde vi
ankar vid Mesenkin, 71° 25´ nordlig bredd, der
möte var bestämdt med dr Théel och hans
följeslagare den 15:de. Vi erforo, att de icke anländt,
togo så om bord Feodor, kosaken, densamme, som
under förra sensommaren vägledde oss genom
ögruppen ända upp till Dudino.

Nu var Nordenskiölds mening att med
ångbåten gå så långt som möjligt upp för floden — detta
i den dubbla afsigten att bringa de medförda
varorna till ett för de jenisseiska ångbåtarna lätt
tillgängligt ställe och på samma gång förkorta det
Théelska partiets väg till vår öfverenskomna
mötesplats. Men kungsådrans väg, der den stryker fram,
antagligen i många slingringar, sedan hon lemnat
den väl 15 sv. mil långa ögruppen bakom sig, var
i anseende till flodens betydliga bredd omöjlig att
träffa på, och Feodor visade sig icke äga den för
våra förhållanden nödiga kännedomen om flodens
djup. Förgäfves arbetade vi derför under nära en
hel dag i alla möjliga och omöjliga riktningar för
att komma fram till öarna. Sedan vi ändtligen
stött på grund, uppgafs försöket; vi vände om vid
ungefär 71° nordlig bredd.

Vid Korepovskoj lossades största delen af
varorna och stäldes der tills vidare under Feodors
uppsigt. Nu återstod oss endast att invänta Théel
och kamraterne. Yttersta tiden derför bestämdes
till den 1:sta september, ty längre förbjöd oss vår
egen framtida säkerhet att stanna. Vi väntade och
hoppades dag efter annan — men förhoppningarna
felslogo ständigt. Nordenskiöld satte ryssarne i
rörelse och skickade skrifvelser till Briochovskiska
öarne och mot Jakovieva, ställen, der de vid denna
tiden rimligtvis kunde antagas vara att finna; en
samojed tog fram sin schamantrumma och spådde
oss våra kamraters osvikliga ankomst efter en viss
tid. Men ingenting hjelpte — de uteblefvo.

Väntans dagar (23:dje—31:sta aug.) användes
för exkursioner till lands i zoologiskt och geologiskt
syfte, och ett sista försök gjordes att segla floden
uppför, denna gång tätt utmed högra flodstranden.
Sedan äfven detta försök visat sig icke kunna
aflöpa med önskad framgång, gingo vi till ankar
ungefär halfvägs mellan kap Gostinoj och
Korepovskoj, och der förskaffade oss våra utflykter till lands
ett oväntadt rikt byte af subfossila skaldjur, som
plockades i mängd och i goda exemplar i tundrans
tvärbranta sluttningar mot flodbrädden.

Det var väl svårt att lemna Jenissej och
anträda återfärden, utan att medföra våra
efterlängtade kamrater och under den plågande ovissheten
om, hvarest och huru de kunde befinna sig. Men
nödvändighetens lag, gjord upp på förhand, bjöd
oss att resa — och vi reste.

Efter ett par korta uppehåll vid Mesenkin och
Priluschnoj, bägge för geologiska undersökningar,
ångade vi Jenissej utför, passerade den 2:dra
september Dicksons hamn och gingo så mot Novaja
Semlja. Den starka ström, som orsakas af
flodvattnet, satte oss nordligare, än vi beräknat, så att
vi i det närmaste kommo att följa »Prövens» kurs
under förra sommaren. Vi kommo nordvest ut
ofvan om 75° nordlig bredd och till kap
Middendorffs meridian ungefär, mötte der ett isband, hvars
östra rand vi följde mot söder, men blefvo snart
nog qvitt detta. Vid Novaja Semljas ostkust
herskade dimma, ej sällan åtföljd af regn, och denna
hindrade oss för ett par dagar att angöra land.

Ändtligen lupo vi den 7:de september på
aftonen in i östra mynningen af Matotschkin Scharr, der
vi ankrade först utanför Rossmyslows ofvan nämnda
öfvervintringsstuga och senare i den närbelägna
Gubin-viken. Här intogs vår barlast.

Den 13:de september på eftermiddagen
lemnade vi Novaja Semljas vestkust, och den 18:de
september anlände vi till Hammerfest. Återresan var,
liksom resan i sin helhet, ytterst angenäm. Under
färderna öfver öppet haf förekom ingen enda
verklig storm, och vindarnes styrka var i de flesta fall
mycket svag. Himlens starka molnbetäckning var
deremot regel, knappast en enda dag visade sig
fullkomligt klar. Vår meteorologiska journal talar
oftast om regnmoln, ej sällan om dimma och disig
luft.

Ställa vi nu tillsammans i en lätt öfverskådlig
bild resans gång med nordligaste Norge såsom
utgångs- och slutpunkt, så kan denna bäst
sammanfattas under följande fyra kategorier. 1:o)
Öfver-och återresan mellan Norge och Novaja Semlja
upptog sex dagar (27:de—29:de juli och 14:de—
16:de september). 2:o) I Matotschkin Scharr
tillbragte vi elfva dagar (30:de—31:sta juli; 2:dra—
4:de augusti; 8:de—13:de september). 3:o)
Navigeringen i Kariska hafvet kräfde sjutton dagar (1:sta,
5:te—15:de augusti; 3:dje—7:de september). 4:o)
Vistelsen på Jenissejfloden innefattade aderton dagar
(16:de aug.—2:dra sept.). Något öfver en månad i
oafbruten serie utgjorde alltså den tid, som kom på
det Kariska hafvets och Jenissejmynningens andel.
Det är väl värdt att erinra om detta sakförhållande.
Jag finner deri ett ytterligare bevis jämte många
andra för en obehindrad kommunikation mellan
Jenissej och Novaja Semlja, äfven om man har att
kämpa med så skenbart svåra isförhållanden som
de, hvilka till en början lade något hinder i vår väg
mellan Waigatsch och Samojedhalfön.

Professor Nordenskiöld skyr inga uppoffringar
för att möjligast fullständigt samla de norska
fångstmännens journaler från Novaja Semljas haf, och när
han en gång hinner sammanställa till ett alla dessa
iakttagelser, som datera sig från sommaren 1869,
och med dem förena äfven den omfattande
erfarenhet, som han sjelf samlat under denna och
föregående sommar, så är jag öfvertygad om, att man
skall vara ett godt stycke på väg till en säker
kännedom om de för en regelbunden
sjökommunikation mellan Europa och Sibirien nödiga
förutsättningarne.

Denna sommars expedition hade en tvåfaldig
uppgift, en merkantil och en vetenskaplig.
Merkantil, för så vidt hon hade att visa
kommunikationens möjlighet och på samma gång ett parti varor
medfördes. Vetenskaplig, för så vidt den föregående
sommarens arbeten fortsattes.

Liksom 1875, så blefvo äfven nu iakttagelser
samlade öfver barometerståndet, himlens
molnbetäckning, vindarnes riktning och styrka, luftens och
ytvattnets temperatur. Dylika iakttagelser anstäldes
regelbundet fem gånger dagligen, men imellanåt,
då sådant var af speciellare intresse, t. ex. vid
öfvergången från ett till ett annorlunda beskaffadt
vatten, eller då vi färdades fram bland eller utefter
isband, oftare, hvarannan eller till och med hvarje
timme. För bedömandet af strömmarnes riktning
och vattnets täthet och salthalt togos öfver hundra
vattenprof, oftast från ytan, men äfven från bottnen
och mellanliggande djup. Lagda till dem från 1875
års färd, komma de helt säkert att lemna ett
mycket intressant resultat. Djuplodningar och
mätningar af temperaturen på djupet verkstäldes också,
när dertill gåfvos lämpliga tillfällen.

Det ingick i resans program att drifva de
hydrografiska arbetena som hufvudsak. Mindre voro
de förhoppningar, som kunde ställas på de
biologiska vetenskapernas främjande. Likväl fogade
omständigheterna så, att rika samlingar hopbragtes
så väl af lefvande djur från Kariska hafvets olika
djup, som af subfossilier från Jenissejtundran.
Märkligast bland de senare äro stora, ända till halfannan
tum tjocka stycken af mammuthud, åtskilliga
skelettdelar af mammut och en subfossil skalle af
myskoxe (Ovibos moschatus), hvilket allt Nordenskiöld
fann vid och strax söder om Mesenkin.
Mammutfyndet är för oss svenskar af mycket stort värde,
emedan det odeladt kommer att tillfalla museerna
i Stockholm och Göteborg. Fyndet af
myskoxskallen åter äger vetenskapligt intresse, emedan det
sprider något ljus öfver detta djurs forntida
utbredning. Det vill nämligen synas, som om myskoxen
en gång varit samtidig med mammutdjuret och
bebott lika beskaffade områden som detta. Nu mera
är mammuten utdöd, men myskoxen lefver ännu, på
sina ställen i ganska talrik mängd, och så vidt kändt
är, förekommer han i Nordamerika, på norra
Parry-öarne, samt i Vest- och Ost-Grönland.
Myskoxkranier hafva upprepade gånger blifvit funna i Sibirien,
under samma förhållanden och i samma aflagringar
som mammutlemningarne.

Den kände ryske paleontologen Friedrich Schmidt
har från sin expedition till Jenissejtundran år 1866
hemfört ett betydligt material af subfossila
skaldjur, ej mindre än femtiotre arter. Under vistelsen
i Jenissej egnade vi derför så mycken omsorg som
möjligt åt tundrans sandlager och deras
djurlemningar. I valet af fyndorter voro vi mycket lyckliga.
Korepovskoj och ett ställe, beläget ungefär halfvägs
derimellan och kap Gostinoj, voro de mest gifvande.
Vi hafva fört med oss hem en vacker samling af dessa
subfossila skaldjur. Den utgöres ej allenast af
samtliga hittills kända femtiotre arterna, utan innesluter
tillika en och annan förut icke funnen form, och de
flesta representeras af talrika, ytterst väl bibehållna
exemplar.

Den sibiriska tundrans aflagringar äro af marint
ursprung, de tyda på tillvaron af ett ishaf sådant
som det närvarande, och deras tillkomst går
säkerligen långt tillbaka i tiden. Måhända sammanfaller
den med de postglaciala, snäckförande bankarnes
bildning vid Uddevalla och i Norge. Ty
djurlemningarna äro till största delen desamma. Men
Skandinaviens klimat har undergått betydliga
förändringar sedan den tiden. Sibirien är ett af de länder,
som kunna göra klar för oss den betydliga
skilnaden mellan Skandinavien då och nu. Så vidt jag
kan erinra mig, finnas ännu i denna dag alla den
sibiriska tundrans subfossila skaldjur lefvande i
hafvet derutanför, och det är tydligt, att det formrika
djurlif, som nu ter sig i det Kariska hafvet, utgör
en omedelbar fortsättning af det, som tundrans
lager bevarat några lemningar utaf, möjligen med
tillsats af en och annan senare invandrad form.

I två afseenden har denna expeditions zoologiska
arbete varit för våra museer särdeles vinstgifvande.
Det har först och främst inom alla grupper lagt
åtskilligt nytt till den föregåendes mycket rikhaltiga
samlingar, det har exempelvis ökat
krustacésamlingen med ej mindre än 20 procent nya arter, och
af stråldjur (echinodermer) har genom upprepad
svabling en alldeles utomordentlig mängd af
individer hopbragts. Vidare voro vi, hvad jag bland det
zoologiska lägger mesta vigt uppå, under våra
svablingar nog lycklige att fånga två märkvärdiga djur,
det ena af stråldjurens, det andra af sjöpennornas
(pennatulidernas) klass (dessa senare kallas af
bohuslänske fiskare »tandpetare» och »piprensare»).
Det förra, en Elpidia, svablades upp redan under
1875 års expedition af dr Théel på ett betydligare
djup invid Novaja Semljas ostkust ej långt från
Matotschkin Scharrs mynning. Då fans det i endast
få exemplar; nu hopbragte vi deraf ett betydligt
antal. Det är en hittills okänd sjögurka
(holothurioïd), som skiljer sig mycket från de aldra flesta
andra af samma grupp genom det yttres
fullkomligt bilaterala symmetri, men afviker från alla genom
sin habitus och sin anatomiska bygnad och ställer
sig ensam i sitt slag derigenom, att den i sig
förenar karaktärer från skilda djurklasser.

Det andra märkliga djuret är en Umbellularia
af ungefär halfannan fots längd, hämtad upp från
130 famnars djup. Det är en bland de största
sällsyntheter inom djurverlden, såsom kan ses af följande
erinringar. Två exemplar af slägtet umbellularia, de
första, om hvilka vi äga någon kännedom, sägas
hafva blifvit funna vid kusten af Grönland kring
midten af förra århundradet. Efter en af Ellis och
Mylius först gifven beskrifning inregistrerades djuret
af Linné år 1758 i hans Systema Naturae under
benämningen Isis encrinus. Hvart
originalexemplaren tagit vägen, är obekant. Den gåtlika
djurformen, sådan man af beskrifningarna kunde sluta sig
till den, har varit föremål för många tolkningar,
tills svenska expeditionen till Grönland 1871
lyckades i Baffins bay dragga upp två exemplar deraf.
Efter denna tid hafva individer af samma slägte
funnits först af engelska Challenger-expeditionen
1873 mellan Portugal och Madeira, af samma
expedition mellan Prins Edvards ö och Kerguelens land,
samt möjligen på några andra ställen i det
antarktiska hafvet, derefter af österrikisk-ungerska
expeditionen 1873 mellan Novaja Semlja och Franz
Josephs land, vidare under sommaren 1876 af norska
Atlanterhafsexpeditionen utanför Norges vestkust och
nu till sist af oss i Kariska hafvet. Det är således
en djurform af vidsträckt utbredning, men ytterst
sällsynt förekomst. Den företer tillika åtskilliga
egendomligheter i sin bygnad.

*




Arktiska sommarminnen.





1.
En dag vid nedre Jenissej.


Den kortlifvade sommarens dagar voro snart
räknade. Digra regnmoln och tunga cumuli hade
nästan ständigt gömt solen för våra blickar, och
omgifningen, äfven under årets vackraste tid
enformig att skåda, syntes antaga ett allvarligare och
dystrare utseende. Sommarvärmen, i förening med
andra nödvändiga betingelser, hade redan bragt
flertalet örter till fruktbildning; der visade sig ej ofta
någon fördröjd blomma i sin fulla fägring. Hösten
hade redan begynt teckna deras kronor och blad
med sin egendomliga brungula färg, och
qvicksilfverpelaren i lufttermometern höjde sig mycket
sällan öfver tolf på den hundragradiga skalan. Vi hade
hunnit med hvad göras skulle, vi hade arbetat och
skördat på land och sjö, vi hade så omsorgsfullt
och träget som möjligt var skaffat oss ett godt
naturhistoriskt material, vi hade slutligen — helt
ofrivilligt naturligen — satt »Ymer» på grund ett
par gånger; men allt det der var ingenting
besynnerligt, ingenting som korsade våra planer.
Funderingarna öfver våra söderifrån väntade kamraters
uteblifvande voro, jämte bokliga studier, nu mera
nära nog det enda, som skaffade våra hjernor
någon sysselsättning. Äfventyret på grundet vid
Mesenkin, der vi för ett år sedan voro nära att gå till
botten med lifvets förlust, hade vi i friskt minne,
men denna sommarens expedition hade ännu icke
dertill uppvisat ett motstycke. Ett litet äfventyr
kunde vara ganska helsosamt. Omständigheterna
förenade sig nu ändtligen att bjuda oss på ett sådant.

Det var den 29:de augusti, den fjortonde dagen
i ordningen af dem, som vi hittills tillbragt på
Jenissejfloden. »Ymer» låg förankrad på några
kabellängders afstånd från högra flodstranden, med
knappast tre famnar vatten under kölen. Morgonen hade
visserligen varit regnig, men vinden var svag
sydvest och vågrörelsen obetydlig. Ingenting, icke ens
barometern, tydde till någon hastig och oväntad
väderleksväxling. Tiden kunde icke mördas genom
lätja och orkeslöshet, derför blef nu en landstigning
beramad, så mangrann som möjligt. För sed hade
dittills varit att aldrig företaga en landexkursion
utan fullständig utrustning, och till denna hörde
såsom oundgängligen nödvändig en stor korg, som
inneslöt för minst ett dygn erforderliga lifsmedel,
alltid stod färdig på sin bestämda plats och ännu
ingen gång blifvit qvarglömd. Det skulle nu bli en
riktigt grundlig exkursion för vetenskapligt syfte,
nu skulle der letas efter mammutben, märkvärdiga
oxskallar och subfossila snäckor, derför gingo vi
sju man i land, och hunden »Rapp», som visat sig
äga mycken böjelse för och förmåga att gräfva ut
och fånga lemlar, fick särskildt tillstånd att följa
med. Föremål som han var, synnerligast när det
gälde en landstigning, för våra smekningar och vårt
intresse, blef han orsaken dertill, att ingen tänkte
på matkorgen. Den stannade om bord. Glömskan
deraf var en af de väsentligaste orsakerna till vårt
äfventyr.

Komna i land, delade vi oss i tre partier, som
gingo åt skilda håll, ett utmed stranden, ett annat
uppför en lång och djup dalgång, ett tredje till en
brant strandafsats, rik på subfossila snäckor och
musslor. Medan vi så fördelade arbetat någon tid,
springer vinden om till nordvest, hans styrka börjar
öka sig i betänklig grad, och luften blir tjock och
disig. Jag sysslade som bäst i den branta
strandafsatsen, då det begynte kännas något kallt om
öronen, och fingrarnas muskler gjorde allvarliga
ansatser att vägra viljan sin tjenst. När jag gaf mig
tid att se mig om, slogo mig snöflingor i ansigtet,
himlen var mörk som under en oktoberdags
skymning, och flodvågorna äflades att i brådskande fart
nå stranden. Ej långt aflägsen, visade »Ymer» sina
svängande konturer genom ett ganska tätt snöglopp.
Efter några minuter syntes några personer vid
båten, om en stund voro vi alla församlade på samma
ställe. Det hastiga och fullkomligt oväntade
omslaget i väderleken hade kallat oss dit.

Nu var frågan att så skyndsamt som möjligt
komma om bord. Färdiga att ögonblickligen sätta
årorna i rörelse, förenade vi sju mans krafter till
gemensamt och samtidigt arbete, och med
matematisk noggrannhet riktades den förträffliga
fångstbåten rätvinkligt mot de skummande vågorna. I ett
nu stöttes båten från land och gjordes flott, men
vågornas förenade styrka blef oss öfvermäktig, den
slungade vår starka och väl manövrerade farkost
hänsynslöst tillbaka mot strandbrädden. Vårt arbete
hade varit fåfängligt. Att göra om försöket igen
hade utan tvifvel blifvit lika fruktlöst.

Med en naturforskares kalla resignation beslöto
vi att se tiden an. Längre än ett dygn, så
beräknade vi, kunde icke gerna vår förbindelse med
»Ymer» blifva afbruten, ty stormens raseri kunde
antagligen icke fortvara efter detta tidsförlopp. Vi
hade redan gjort klart för oss, att det kunde blifva
nödvändigt att genomgå ett helt dygns svältkur, vi
hade, hvar och en på sitt sätt, genomtänkt de
försakelser, som omständigheterna kunde lägga på oss,
vi hade, med ett ord, fullkomligt left oss in i den
närmaste tidens situation. Vi plockade
drifvedsstockar och träpinnar på stranden, förde dem till den
djupa dalgången och redde så en stor stockeld. På
kullarna närmast omkring sopade stormen fram med
förfärande fart, hans styrka var orkanlik, och den,
som dristade sig dit upp, återkom med snöpiskadt
ansigte och efter allvarliga ansträngningar att icke
blifva omkullblåst. I den djupa dalgången deremot
var man jämförelsevis väl skyddad, stormen hade
icke tid att dröja vid en sådan obetydlighet. Vår
belägenhet var visserligen icke afundsvärd, men den
var icke heller så omåttligt vidrig, och vi fingo
trösta oss med, att »sämre kunde man ha det». Vi
fröjdades åt vår stockeld, vi skämtade och pratade.
Medan ena sidan af vår lekamen obarmhertigt
piskades af snöstormen, fick den andra njuta af en
öfverdrifven värmes behag, genom regelmässigt
afpassad frontförändring sörjdes för bäggederas lust
och olust i lika mått. Ett par cigarrer skänkte
någon tröst i bedröfvelsen, men den trösten gick snart
upp i rök.

Imellertid hade man från »Ymer» noggrant
bevakat våra rörelser och förehafvanden. Man hade
gifvit akt på vårt fåfänga försök att skeppa oss om
bord, man hade vidare sett oss göra upp vår
stockeld, man inbillade sig nu, i sin intelligenta enkelhet,
att denna eld betydde ett stort utropstecken, satt
efter det underförstådda ordet »mat». Å vår sida
hade vi naturligen också ögonen riktade på »Ymer»,
som under våldsamt arbete tog den ena störtsjön
efter den andra öfver bogen. Ett, tu, tre hissas
flaggen i topp, han hissas ner efter en stund. Hvad
månde detta betyda? Ett obegripligt telegrafspråk!
Vi stodo der verkligen som sju sorgliga frågetecken.
Vi höllo råd och kommo till det resultat, att
ångbåten sväfvade i fara. Här var intet annat att göra
än att försöka taga oss om bord.

Vi skyndade till båten, satte den åter i vattnet
efter alla konstens och nödvändighetens fordringar,
men vi kunde ingenting gagneligt uträtta.
Vågornas raseri var större än förut, en åra fick sätta
lifvet till, båten fyldes med vatten och slungades
hänsynslösare än förra gången mot land. Med beklämda
hjertan vände vi åter till vår stockeld, några efter
ett föga angenämt fotbad.
Återigen gick flaggan i topp. Hvad i all
verlden kunde vara på färde? Behöfde »Ymer»
ovilkorligt vår hjelp? — Det föreföll oss så. I våra
hjernverkstäder föregick sannerligen ett pinsamt och
olidligt arbete. För tredje gången gjordes återigen
ett försök att sätta ut båten, men resultatet blef en
upprepning af hvad förut skett. Att under
närvarande förhållanden gå om bord stod ej i
mensklig makt. Våra farhågor för ångbåtens väl voro drifna
till sin spets, och kaptenen, som befann sig bland
oss, pinades af en Tantali qval. För en stund sedan
hade man sett, att äfven styrbordsketting var ute.
ångbåten befann sig följaktligen i drift, nu tyckte
man sig se endast en ketting, den andra vore
således sprungen. Man hade att befara det värsta.

Till råga på förskräckelsen fingo vi nu se, huru
man på ångbåten lösgjorde styrbords båt. Det gick
mycket långsamt med dennas nedfirande, vi kunde
icke rätt begripa, huru det skulle lyckas att sätta
ut den, utan att den kantrade — vi stodo med den
spändaste uppmärksamhet i verlden och afvaktade
utgången af ett försök, som vi ansågo våghalsigt
och dumt. Alls icke kunde vi begripa, hvad man
åsyftade med båtens nedfirande. Ville man söka
hämta oss? Helt säkert.

Den lilla bräckliga båten kom lyckligt i vattnet,
han kantrade icke. Men båten närmade sig icke
direkt mot stranden, han aflägsnade sig rakt akterut
från fartyget, i en riktning följaktligen, som var nära
nog parallel med stranden. Han roddes icke heller,
ty båtmännen stodo ofta alla tre upprätta. Vi togo
nu för gifvet, att man var utgången för att loda, en
mycket prisvärd försigtighet, framkallad, enligt vår
tanke, af ångbåtens förmodade drift. — Men snart
visade sig, att icke heller detta vårt antagande var
riktigt.

Sent omsider kommo vi under fund med rätta
orsaken till de besynnerliga fartygssignalerna och
båtens utsättande. Båtmännen manövrerade med en
stor tingest, som deras båt förde på släp och som
ömsevis höjde sig på och sänkte sig mellan
vågryggarna. När båten med sin tingest efter mycket
bråk och lång tidsutdrägt närmade sig land, befans
denna vara en stor tunna.

Nu sväfvade vi ej längre i någon villrådighet.
Båten närmade sig stranden så långt möjligt var,
tåget som förenat denna med tunnan kapades,
båten vinschades tillbaka till fartyget, och tunnan
slungades af bränningarna mot stranden. Vi jublade af
glädje, och ett behagligt leende spelade öfver våra
anleten. Tunnan bars i procession till stockelden.
Hon öppnades och befans innehålla lifsförnödenheter
af hvarjehanda slag jämte en skrifvelse, som
tillönskade oss god aptit. De sända till största delen
konserverade födoämnenas tillredning var några
minuters verk. Anrättningarna smakade oss lukulliskt,
och aptiten var okonstlad.

Den orkanlika stormen hade nu lagt sig
betydligt, så att vi mot aftonen kunde sätta ut vår båt
och gå om bord. Två timmar efter det vi
återkommit till fartyget var allt lugnt och stilla, och våra
farhågor för fartygets väl visade sig fullkomligt
ogrundade. Vi glömde snart vårt lilla äfventyr och
talade ej mer derom; men ännu vid midnattstimmen
påminte mig de döende flammorna från stockelden i
dalgången om den flydda dagens onödiga bekymmer.




2.
Plock från Jenissej.


Två långa dagar hade vi tillbragt vid
Mesenkin, lägrade fjärran från menniskoboningar, utan
annat sällskap än ett par lommar, som under
klagande sång högt sträckte sin flygt öfver ett
närbeläget kärr, och några rödhalsade änder, som i likhet
med oss befunno sig på väg till sydligare,
gästvänligare nejder. Nattvak och omutlig beslutsamhet
hade redan hjelpt oss ett godt stycke på väg, men
båtfärden hade varit mödosam och ofta äfventyrlig,
ty vi hade — helt naturligt i en så föga känd trakt
— ingen den ringaste kunskap om flodens
djupförhållanden. Vi skulle nu tidigt följande morgon få
oss en vägvisare, som kunde säkert lotsa oss framåt.
Glada att snart få bryta upp, kröpo vi i
skymningen in i vårt tält, trötta af dagens mödor insomnade
vi lätt på våra hufvudgärder af drifvedsstycken funna
på stranden.

Feodor, så hette vår vägvisare, kosak till
börden och nära femtio år gammal, purrade ut oss
tidigt den följande morgonen. Han var ingen sprätt
i sin klädedrägt, det må gudarne veta, ty allting
var gammalt och väl nött, och hela hans yttre tydde
på ett lif tillbragt i försakelse och enslighet.
Naturen trycker en mycket egendomlig prägel på alla
högnordiska folk, infödda som inflyttade: litet gifver
hon, och hvad hon gifver, det måste aftvingas henne
genom mödosamt arbete. Hon tilltalar oftast genom
sin enformighet och tystnad, mycket sällan genom
någon slags omväxling. Deraf menniskornas allvar
och slutenhet, tröghet och långsamhet,
anspråkslöshet och förnöjsamhet, jämte många andra prisvärda
eller förkastliga dygder. Så var nu Feodor en
sådan der nomadiserande ryss, som förr en gång sett
bättre dagar; men lifvets skola hade lärt honom
att fördraga knappa vilkor, och han fann sig icke
illa dervid. — — —

En lindrig kultje fylde »Annas», vår från Norge
för flodfärden medförda, ypperliga nordlandsbåts
segel, så att årorna sällan behöfde tillgripas.
Morgonsolen strör sitt guld öfver kap Dorofejews
tvärbranta sandstrand der borta i vester; det tecknar
sig till en härlig dag. Feodor ser sig med sömniga
ögon omkring, då och då uttalar han sitt »ladno»
(nu går det bra), matroserna titta långt ifrån
tankfullt i de lätt krusade vågorna, och »herrarna»
(= »gosudari», hvarmed Feodor skilde mina två
yrkesbröder och mig från de förra) kasta
längtande blickar mot kap Gostinoj, som hägrar fram
längst bort i söder och dit närmaste målet är för
vår segling. Omgifningen är icke af sådan natur,
att hon manar till växlande och underhållande
eftertanke — derför är bäst att tända en cigarr, på
möjligast minsta plats göra sig beqvämt, och likt
dagdrifvare af första rang se så dum och andefattig ut
som möjligt. Men Feodor har lefvat tillsammans
med samojeder, han skall möjligen kunna förtälja
oss en samojedisk saga. Han kan det visserligen
icke med önskvärd precision, men kunde han det,
så skulle den lyda ungefär så här:Det är en af de 
fem samojediska sagor, som  Castréns samlarnit
bevarat åt efterverlden.

»Två samojeder lefva på ett ödsligt ställe, fånga
räfvar, soblar, björnar. Händer så, att den ena
begifver sig på en resa, den andra blir hemma.
Reser; en gumma hugger björkar; kom till gumman,
talar: »hvarför hugger du så, gumma! Du
kringhugger trädet; på detta sätt fälles det ej. Hugg från
två sidor! Låt mig hugga!» Tog yxan från släden,
började hugga på ett annat ställe, högg från två
sidor, fälde trädet. Stälde trädet på slädan, förde
det till gummans tält. Samojeden lade trädet på
marken, gumman talar: »göm dig, så att ingen ser
dig.» Han gömmer sig; gumman blir stående på
backen. Sju flickor komma till henne. »Detta träd,
hvem högg det åt dig? Sjelf hugger du ej på detta
sätt. Hvem fins hos dig?» Gumman: »hos mig
finnes ingen; sjelf har jag fält trädet!» Flickorna
gingo strax bort, utan att ens träda in i tältet.
Samojeden kommer fram ur sitt gömsle, går till
gumman. Gumman talar: »i mörka skogen är en sjö,
en lång sjö, gå dit! När du kommer dit, börja de
sju flickorna att simma; de lemna sina kläder vid
stranden. Gå sakta dit, tag från en bland flickorna
hennes kläder och göm dem.» Samojeden for, kom
till sjön, tog de bästa kläderna och gömde dem..
De sju flickorna simma, komma upp, börja kläda
på sig; en af flickornas kläder äro försvunna.
Kastade sig åter i sjön, de andra gingo bort. Gråter
i sjön, vet ej hvem som tog kläderna, yttrar: »den
som tagit mina kläder, hans hustru blir jag, om han
återger kläderna.» Samojeden tror ej flickan, håller
sig ännu i bakhåll. I sjön tänker flickan och talar
för sig sjelf: »vår gumma har ännu en äldre syster,
hon har en son; om han tagit dem, blir jag hans
hustru.» Nu kom mannen fram, flickan ser honom.
»I sanning, du är vår gummas systerson! Gif mig
mina kläder, så blir jag din hustru.» — »Om jag
ger dig kläderna, far du åter upp till himlen, hvar
tager jag reda på dig?» — »Visst blir jag din hustru!
Gif mig kläderna, jag fryser.» — »Här finnas ej långt
borta sju samojeder, som alla bo tillsammans på ett
afsides ställe. De gå och stryka mycket omkring;
när de komma hem, uttaga de sina hjertan och
hänga dem på tältstängerna. Om du skaffar dig
dessa sju hjertan, ger jag kläderna åt dig, annars
får du dem ej, om du också skulle dö på detta
ställe.» — »Jag tager dessa hjertan, gif mig
kläderna.» — »Jag ger dem ej förrän du säger, huru
du vill taga de sju sönernas hjertan.» — »Om
natten går jag och tager dem.» — »Så tar du dem ej;
många hafva försökt, men ännu har ingen fått dem.
Kom närmare till mig, så vill jag lära dig, huru du
kan få dem.» Hon simmade närmare till stranden,
samojeden talar: »dessa hafva röfvat från mig en
syster, henne måste man taga till hjelp. Du
kommer till systern, hon håller vakt öfver alla hjertan,
och af henne måste du begära dem.» Så kommo
de öfverens, och han gaf kläderna åt flickan. Hon
påklädde sig, och han började fordra en termin, inom
hvilken hjertan skulle fås. »Inom fem dagar vill jag
komma till dig med raid (=lastdragande renar) och
med mitt tält», svarar flickan. Samojeden gick
tillbaka till sitt tält, till kamraten. Han frågar: »hvar
har du varit, hvad har du sett?» — »Ingenstädes
har jag varit, intet sett.» Den andra kamraten
talar: »du har tydligen varit hos fastern! Modern
hafva de sju bröderna utan hjerta dödat, äfven dig
döda de, om du går der; gå aldrig till gumman!»
De lefva fem dagar; den femte dagen kommer
flickan från luften med raid och tsjum
(=renhudstält) och blef hans hustru. »Låt oss gå till de sju
bröderna», talar hustrun. »Vi skola se, om vi ej
kunna få deras hjertan.» Kommo till deras tält;
bröderna voro borta, blott qvinnor finnas i tältet.
Man och hustru gå i tältet, ingen ser hustrun.
Mannen är synlig, talar till systern: »hvart lägga de sju
bröderna sina hjertan, då de komma hem?» — »Der
på stången lägga de dem till natten och sofva
alltid utan hjertan.» Systern fortfar: »de hafva
förtroende till mig, och när de komma hem om
qvällen, tager jag ett fat, samt går från ena brodern
till den andra. De lägga hvar sitt hjerta i fatet;
jag hänger dem på stången». — »Du, tag fatet,
borttag hjertan från stången och lägg dem i fatet.
Om morgonen börja de bedja dig om sina hjertan,
men kasta du sex de yngre brödernas hjertan, kasta
dem hvart som helst — de må dö —, men med den
äldre broderns hjerta gå till honom och säg: 'om
min moder lefver upp igen, ger jag dig mitt hjerta;
annars icke!'»

Om natten går samojeden hem med sin hustru.
Hans hustru talar: »gå ej du till dem!» — »Gif mig
hjertat», svarar mannen, »så vill jag gå allena.»
Hustrun lofvar gifva den äldre broderns hjerta åt
sin man; han går vidare. Om natten vänder hon
om. De sju bröderna äta ännu qvällsvard; ingen
ser henne. De sluta sin qvällsvard, breda ut
renhudar och lägga sig att sofva. Systern tager fram
fatet, de lägga hvar sitt hjerta deri. Lade sedan
hjertan på det bestämda stället. »Huru», frågar en
af bröderna, »lade du våra hjertan så vårdslöst?»
— »Hon vakar väl öfver dem», sade den äldsta
brodern. Då de insomnade, for qvinnan af med dem.
Kom till mannen med hjertan.

Då morgonen grydde, gick mannen med hjertan
till bröderna; de hålla redan på att dö. Alla börja
bedja om sina hjertan. Han kastar dem på golfvet,
och som han kastar dem, dö de. Så dogo de sex
yngre bröderna. Den äldsta broderns hjerta kastar
han icke på golfvet. När denne allt fortfarande
ber om sitt hjerta, säger mannen: »du har dödat
min mor; gör du henne lefvande, så ger jag dig
hjertat». — »Gif mig hjertat först, så skall jag sedan
väcka henne till lif».— »Om du ej först gör henne
lefvande, får du icke hjertat». Säger så äldsta
brodren till sin hustru: »gå till stället, der den döda
ligger, der fins en pung; hämta den åt mig, i
pungen fins hennes ande». Hustrun hämtar pungen.
»Gå till din döda moder, skaka pungen och låt anden
fläkta öfver alla benen, så blir hon åter lefvande».
Kom till modren, gjorde som samojeden befalt;
modren fick så sitt lif igen. Skickade modren till
sitt tält, gick sjelf till systern. Der lefver samojeden
ännu. Han slängde hjertat på golfvet; äfven denne
dog. Brodren gick hem med sin syster. Går så
till fastern igen; hon är åter på samma ställe i
skogen. Hon talar: »hafva de sju ej dödat dig ännu?»
— »Nej, tvärtom hafva vi dödat dem; men huru
går det med oss?» Fastern: »din hustrus knif är
här; jag ger dig knifven, gif du den åt systern och
bed henne göra dermed hvad hon vill, jag kommer
sjelf snart till eder».

Samojeden kommer hem, ger knifven åt hustrun,
ber henne göra dermed hvad hon vill. Hustrun tog
dermed hjertan af alla, som voro i tältet, äfven af
mannen och sig sjelf, samt kastade dem i luften.
Fastern kommer, ser att alla äro utan hjertan, talar:
»alla äro utan hjertan, de lefva ej, de äro ej döda;
hvad skall jag göra? Må jag gå till det långa
träsket, kanske finner jag der åter någon». De sex
systrarna bada åter i sjön; hon tog de bästa
kläderna och gömde dem. De gråta der och klaga:
»vi veta icke, hvart systern tagit vägen». De
simmade, kommo upp; en saknar åter sina kläder,
kastar sig i sjön, de öfriga gå bort. Flickan gråter:
»den som tagit mina kläder, hans hustru skulle
jag blifva, och hvilken död som helst skulle jag göra
lefvande, blott jag finge mina kläder. I luften
fångade vi många hjertan, med dem kan jag hjelpa
döda». Gumman kommer fram: »se här dina
kläder!» — »Gif mig kläderna; allt, hvad jag lofvat,
skall jag uppfylla.» — »Om du ger mig alla de
funna hjertan, ger jag dig kläderna», talar fastern.
»I lefven i luften, er syster fins nu på jorden; om
hon ber er om något, kunnen I hjelpa henne?» —
»Lefver hon, så göra vi henne allt, hvad hon vill».
Flickan gaf hjertan, gumman kläderna. Gumman
går till tältet, der menniskorna lefde utan hjertan,
hvilka foro upp till himlen, gaf åt alla deras
hjertan, och alla blefvo rena och heliga. »Nu», sade
hustrun, »låt oss fara till himlen till våra systrar».
De fångade renar och gåfvo sig å färde och foro i
luften. Der mötte de en dimma så tjock, att de
intet kunde se. Sju dagar foro de genom dimman,
kommo så till ett varmt, mycket varmt och godt
ställe. Der lefva de ännu i dag». — — —

Så kommo vi fram, efter nio timmars växelvis
segling och rodd, till den lilla elfmynningen vid kap
Gostinoj. Liksom målade, aftecknade blommorna
och gräsen sina konturer skarpt och orörligt mot
marken, ty ingen den minsta vindfläkt smekte dessa
den snabba förgängelsens lekverk. Några högväxta
cinerarior och en jättelik archangelica vitnade mindre
om jordgrundens alstringskraft, än om en uppdrifven
sommarvärmes arbete under högtryck. Alnshöga
allerbuskar och små pilar, som kantade elfstränderna,
gömde ingen liten qvittrande fågel eller något
surrande yrfä i sitt bladverk, den lilla bäcken, som
efter det ymniga vårflödet dragit sig tillbaka inom
trånga gränser, gick ljudlöst och tyst med sitt lilla
bidrag till den majestätiska floden. Allt var
tystnad och stillhet.

Men solen stod högt på himlen, hon hade för
två timmar sedan passerat middagslinien, hon brände
nu mycket hett mot de sandiga kullarne, ty luften
var hög och ren, och inga moln voro stälda i
hennes strålars väg. »Här är oss godt att vara; vi
kunna taga oss ett bad i floden?» — »Omöjligt;
tiden är dyrbar, vi måste flitigt använda minuterna».

Qvicksilfverhorisonten uppstäldes för astronomisk
bestämning, botanisten riktade sina steg utmed
elfbrädden, zoologen tog plats i de fossilrika kullarna.
Arbetet begynte.— — — — — — — — — —

*

Solen stod ännu högt på himlen, då vi kl. 6
på eftermiddagen lemnade kap Gostinoj efter nyss
intagen middag. Långsamt rodde vi fram längs
östra flodstranden, som ut efter en lång sträcka var
genomskuren af korta, i fonden blindt slutande djupa
dalgångar, inklämda mellan åslika tillspetsade
ryggar. Efter halftredje timmes rodd voro vi i bredd
med Jakovievas elfmynning. Dagen hade varit fri
från bekymmer; nu skulle vi återigen få någonting
att tänka på. När solen gått ned, frambröt från
elfdalen en tjock och tät dimma, väldig till sina
dimensioner. Vi befunno oss ungefär en engelsk
mil från stranden. Dimman bredde ut sig mer och
mer, hon kom oss småningom allt närmare, slutligen
kringslöt hon oss på alla sidor. Att tillbringa hela
natten i vår båt syntes under sådana förhållanden
icke alldeles ändamålsenligt, vi hade intet annat val
än att ro till landet, der vi redan väntade oss en
behaglig hvilas oskattbara njutning.

Matroserna hade tagit landkänning innan
dimman bröt fram, men Feodor hade nog obetänksamt
låtit pipan slockna och på sitt vanliga sorglösa vis
vid samma tid tagit sig en liten tupplur. När nu
dimman omtöcknade hans ögon, blef han något
virrig till sinnes, ty kompassnålens betydelse var icke
vuxen in i hans medvetande; han var alldeles
villrådig och visste icke alls, hvarthän vi skulle vända
oss för att komma i land. När vi rodde åt öster,
hette det »tjepér ládno» (rätt så), när vi rodde åt
söder, åt vester, åt alla möjliga andra håll, hette
det också »tjepér ládno». Det der tyckte vi till en
början var ganska löjligt, men alla menniskor äro
icke födda med änglars tålamod.

När vi hållit på att leka blindbock en half
timme eller så, stötte båten ändtligen på grund.
»Räddade», tänkte vi: — men »errare humanum». Väl
tjugo gånger satte vi oss fast, lika många gånger
kommo vi flott igen, lika många gånger och flera
gjorde vi fruktlösa försök att finna strömfårans väg
genom det der förargliga sandgrundet. Plötsligt
gick ett ljus upp för Feodors villrådiga hjerna. En
stor svart träkoloss, ett gammalt skeppsvrak, som
när det sjönk engång kostade tio menniskors lif,
dök upp tätt framför vår båt. — »Nu vet jag
fullkomligt säkert, hvar vi äro, nu känner jag igen mig,
vi äro genast i land» — »Ändtligen!» — De
domnade benen sträcktes behagligt vid tanken på den
snart förestående qvällsvarden och den ännu
skönare drömda hvilan. Men det är en mycket vådlig
sak att vagga in sin fantasi i drömda njutningar,
när dessa gälla magens kraf — ty köttets späkning
är en länge sedan öfvervunnen ståndpunkt.

Det der gamla fartygsskråfvet blef oss
imellertid ingen varaktig fyrbåk under vår irrande färd.
Efter ett par årtag var det försvunnet ur sigte, och
när vi så kort derpå gång efter annan stötte på
grund och ständigt nödgades ändra kurs, än hit och
än dit, på djupt och grundt vatten omväxlande,
visste vi icke, åt hvilket håll vi hade det. Ännu ett
par gånger dök det fram; hvarje gång gjordes en
ny, förhoppningsfull ansats.

Nära tre timmar hade förgått, sedan vi första
gången stötte på grund och blindbocksleken begynte.
Hela tillställningen började verkligen förefalla rätt
odräglig. Matroserna hade ledsnat på att ro fram
och åter utan önskvärdt resultat, och Feodor fick
af dem uppbära mindre vackra förebråelser för att
han ingen makt hade i dimman — men han lät sig
icke genera, den gode mannen, ty »språket var ett
väsentligt hinder» för honom liksom för den der
filosofen, som för ett par år sedan reste till
Tyskland för att förkofra sitt filosofiska vetande, men
återkom lika ensidig som han for bort. En sista
kraftåtgärd måste vidtagas, och den ledde till
önskad utgång. Matroserna stego i vattnet,
rekognoscerade, släpade båten öfver vidsträckta
undervattens-sandbankar, och nådde så slutligen fast mark.

Tillfredsställelsen var allmän.

Men hurudan var den efterlängtade
lägerplatsen? Det var en sank, genomvåt och fuktig
sandbank, belägen i Jakovievas elfmynning, utan någon
slags gräsmatta; endast här och der sköto några
grässtrån upp af den arktiska catabrosa och en för
mycket våta ställen utmärkande starrart. Men man
ställer också icke anspråken så högt, då man
befinner sig norr om 71:sta breddgraden, på endast 190
mils afstånd från polen. Af drifved, som vi eljest
alltid kunde göra oss räkning på att finna i
myckenhet, var det ej möjligt att efter en qvarts
timmes letande finna mer än två obetydliga stycken,
och de voro alldeles genomvåta. Kaffe måste vi
värma upp oss med, det var en nödvändighet —
derför måste en af de åtta årorna sätta lifvet till.
Men innan hon offrades åt förgängelsen, betraktade
henne matrosen med samma snåla och saknande min
som girigbuken det klingande myntet, då han
lemnar det ifrån sig.

Vi tillbragte icke någon afundsvärd natt vid
Jakovieva. När vi vaknade morgonen derpå,
genomforos vi af samma angenäma känslor som den,
hvilken haft oturen att halka och falla i vattnet, men
icke blött mer än ena sidopartiet. Fuktigheten
hade skoningslöst trängt igenom både regnrockar
och sofsäckar, så att vi kände oss ganska däfna.




3.
På Kariska hafvet.

Sedan tre dagar tillbaka hade »Ymer» med
längre och kortare uppehåll loverat i alla möjliga
väderstreck, för att icke för våldsamt knuffas med
isflaken, mist och dimma hade under tiden ständigt
till vår förargelse omgifvit oss — men ingen hade
ännu tappat modet, utom möjligen Anna, vår
penteriförestånderska, den gamla hederliga nuckan, som
jag med framgång sökt plugga i, att vi nu voro
som bäst på väg till nordpolen och isbjörnarnes rätta
hemvist. Ändtligen arbetade sig några solstrålar
väg till vårt ensliga skepp, vår belägenhet begynte
blifva oss i någon mån klar.

Rundtom oss, i öster och vester, norr och söder
lågo spridda drifisflak. Men framåt måste vi, om
der gafs någon möjlighet. Fram mot middagen
lättade dimmorna på sig betydligt, vår fångstmans
spejande öga upptäckte ett vidsträcktare öppet vatten
mot norr. Det passade alldeles i stycke med vår
kurs, der måste vi följaktligen också fram.

På kommandobryggan gick kaptenen med
allvarlig uppsyn, alltimellanåt signalerande till
styrmannen vid ratten, om han skulle falla af åt
styrbord eller babord. Vi krånglade oss igenom den
ena trånga passagen efter den andra, tills slutligen
kaptenen förkunnade sitt afgörande »stopp».

»Nu», sade han, »är det omöjligt att gå längre.
Jag kan icke svara för hvad som kan hända».

»Men», invände vår chef, »en norsk fångstskuta
skulle utan synnerlig svårighet slå sig igenom här».

Kaptenen såg visserligen tusen svårigheter i att
komma vidare, foster af en öfverdrifven inbillning
— men en norsk fångstskuta utan andra hjelpmedel
än segel, och en ångbåt med kol för tretio dygns
ytterligare navigering, det var dock en jämförelse
att tänka på. Man reflekterar icke allenast, man
handlar också, om man vill komma ur fläcken. Så
sattes maskinen åter i gång: inga betänkligheter.
»Ymer» stötte obarmhertigt mot de halfruttna, af sol
och dimmor redan länge frätta och uppluckrade
isflaken, de silfverglänsande ismörtarna rusade kors
och tvärs till vattenytan, obehagligt störda i sina
funderingar under isflakens skyddande ränder.

Salongsuret visade tolf, och middagsbordet var
dukadt. Vi intogo vår middag i frid och ro, föga
bekymrade om hvad som föregick omkring oss,
medan maskinen var stoppad och ångbåten följde
ismassans allmänna, af strömsättningen påverkade
rörelse. När vi efter intagen middag trädde åter
ut på däck, låg »Ymer» så tätt omsluten af isflak, att
det icke var möjligt att komma fram eller tillbaka.
Att sätta propellern i rörelse var ingen möjlighet,
ty på dennas förlust skulle naturligtvis vårt väl och
ve bero. Med bärlingar hade vi en tid fullt upp
att göra för att rädda skäddan — hon kunde
möjligen i hvarje ögonblick tryckas sönder. Ångbåten
låg som i en docka, der kunde ingen den
lindrigaste rörelse förmärkas.

»Hvad är nu att göra?»
»Vi måste ligga stilla».

Men huru länge, derom var ingen fråga,
omöjligt hade det också varit att svara på en sådan;
omständigheterna kunde komma att föreskrifva ett,
två, åtta, fjorton dygn eller mera. Här var intet
annat val än att se tiden an.

»Mödosam är vägen» — säger Payer — »som
leder till polarverldens inre. Alla andliga och
kroppsliga krafter måste den resande uppbjuda, för att
aflocka den hemlighet, i hvilken han vill intränga, en
torftig kunskap. Med outsägligt tålamod måste han
väpna sig mot illusioner och motgångar, om han ännu
vill fullfölja sitt mål, då han blifvit en skickelsens
lekboll. Icke äregirighetens tillfredsställande kan
vara detta mål, men vidgandet af våra kunskaper.
År igenom tillbringar han i den fruktansvärdaste
bannlysning, fjärran från sina vänner, från alla
lifvets beqvämligheter, omgifven af faror och
enslighetens plågande demoner. Derför kan också blott
det ideella i hans mål hålla honom uppe; eljest
irrar han, hemfallen åt andlig tvedrägt, i inre och
yttre tomhet».

»Med hvilka oriktiga föreställningar beträder
icke nybörjaren den ogästvänliga väg, som leder
emot norden! Ty ingen bok var i stånd att säga
honom sanningen i sin helhet. Han vet ännu
ingenting om det oundgängliga öde, åt hvilket han är
hemfallen, så snart han trädt inom isregionens
förgård; han mäter storleken af de möjliga olyckorna
efter köldens och stormarnes fysiska qval, men icke
efter de moraliska försakelser, som vänta honom».

I sanning: det är inga behagliga känslor, som
tränga sig på en, då man i polarhafvet ser sitt
fartyg på alla sidor tätt omslutet af is, fast och
innerligt famntaget af den. Hvad slutet månde varda
är omöjligt att förutse, ty det kan gestalta sig på
så ofantligt många sätt. Ismassan, satt i rörelse af
storm och sjö, är en obetvinglig fiende,
ispressningarna, om de stöta till under polarnattens mörker,
äro själsmördande vederstyggligheter. Detta och
dylikt annat hade vi, med kännedom om föregående
resandes äfventyr i polarhafvet, i värsta fall att
motse, och instängningen, så länge den varade, var
lämpligt egnad att leda våra tankar in i en arktisk
resas alla försakelser och bitterheter.
Österrikarnes två års långa försakelser och mödor, sedan
»Tegetthoff» stängdes in, framstodo klart för min
fantasi, den 2:dra tyska polarexpeditionens likaså,
vårt fartygs förlisning i isen eller på en ogästvänlig
strand, en långvarig återfärd landvägen genom
delvis obebodda trakter, efter omintetgjorda
förväntningar, eller en föga afundsvärd öfvervintring bland
is och mörker voro saker, som i värsta fall lågo
inom möjligheternas område — men ännu var icke
tid att ängslas.

Till dessa tänkta, af föregångare genomlefda
vedervärdigheter sällade sig den djupa tystnad, som
herskade rundtom oss. Det Kariska hafvet ger, der
is och täta dimmor råda, en trogen bild af de
arktiska farvattnens tystnad och liflöshet, sådana som
Payer och Weyprecht mästerligt skildrat dem. En
mosaiklikt hopfogad massa af stora isflak, knappast
någonstädes afbruten af en upphöjning, och deröfver
en rå och obehaglig dimma så tät, att föga mer
än tretio alnar skilde åskådaren från synkretsen:
detta var den enformighetens och liflöshetens bild,
som omgifningen nedslående afspeglade i vår själ.
Ett par labbar (Lestris), som spanande efter rof
flaxade spöklikt kring vid synranden, förmådde icke
ge lif åt den enkla taflan. Hon var icke af sådan
art, att hon kunde skänka någon fägnad och
tillfredsställelse, men hon gaf i stället ett osökt tillfälle
till eftertanke och betraktelser öfver den arktiska
naturens njugga håfvor.

Vår fångenskap skulle imellertid icke blifva
långvarig. Redan den följande dagen hade
isstyckena aflägsnat sig någon smula från hvarandra;
strömsättningens riktning, som tyst och omärkligt
fört igenom sitt arbete, hade varit oss bevågen. Men
dimma herskade ännu, och utrymmet var icke
tillräckligt nog, för att lemna vår ångbåt fri passage.
Ännu hade vi att tillbringa två dygn bland vår
ensliga omgifning, långsamt men stadigt frigjorda från
den, lika långsamt och stadigt förda af strömmen
i den riktning vi ämnade oss.

Medan vi så föras sakta fram af strömmen,
lägga vi ut våra zoologiska apparater, för att se
till, om tilläfventyrs på bottnen af det iskalla
hafvet råder lika stor brist och enformighet som
derofvan ytan. Svabeln och sänkhåfven, den senare
en simpel jernram med en vidhängande säck, vitjad
med kött, behöfva ingen tillsyn. Bottenskrapan åter,
om hon skall gifva något, nedsläppes från en båt,
som ros sakta framåt, under det skrapan på bottnen
samlar upp allt, som kommer i hennes väg, stenar,
slam, sand och lera jämte djur, som der »hafva sin
varelse».

Det har varit sagdt, att det Kariska hafvet är
ett djurfattigt haf, fattigare måhända än Östersjön.
Men vattenprofven, som hämtats upp från djupet,
hafva redan bragt oss till tvifvel om riktigheten af
detta påstående, ty der är vattnet fullkomligt salt,
ej sött eller bräckt som på ytan, och detta är en
mycket vigtig betingelse för utvecklingen af ett
omväxlande och rikt djurlif. Den söta vattenmassa,
som de stora sibiriska floderna föra ned och
strömmarna sedan sätta om på ytan, bör således i ingen
mån bestämma djurlifvets sammansättning på
bottnen af det derutanför liggande Ishafvet.
Temperaturen på djupet, redan ett par famnar under
hafsytan sjunken under nollpunkten, är också intet
hinder för utvecklingen af ett kraftigt djurlif, den är
tvärtom mycket välgörande derför, det vet man af
erfarenhet från andra håll. God förhoppning hysa
vi alltså om riklig skörd.

När leran och sanden, som bottenskrapan fört
med sig upp från olika ställen och olika djup,
undergått zoologens behöriga behandling, sållats, och
de på sållets botten qvarlemnade djuren utplockats,
när svabeln firats upp och de hoptofvade
hamptrådarna utredts, och när till sist sänkhåfven fått lemna
af sitt byte, då ha vi framför oss en rätt artig
samling från skilda djurgrupper. Sänkhåfven har i
hundratal fångat en vacker, glänsande, rödbrun
tångmärla med karmosinröda ögon, en art af
Lysianassornas slägte, som nu, kommen på det torra, rullar
sig otåligt fram och åter som en akrobat. Rofgirig
som han är, låter han lätt fånga sig med ett stycke
kött som lockbete, endast med våld är det möjligt
att frigöra honom från det kraftigt gripna rofvet.
Men knappast andra djur än Lysianassor för
sänkhåfven med sig upp, dem åter för han med sig i
otrolig mängd, och de måste vara nästan
exempellöst talrika på bottnen.

Djur af andra slag äro insnodda i svabelns
tofvor, sådana som rörbyggande borstmaskar,
sabellider med bandade tentakler, hafsspindlar (en slags
vattenandande spindlar med spinkiga, krumbugtade
ben och en relativt ytterst liten bål), men framför
alla andra utmärkta genom sin talrikhet äro
sjöstjernorna, hvaraf synnerligast två slägten,
Ctenodiscus och Stichaster, äro starkt representerade. Har
svabeln gått fram på större djup, 20—50 famnar,
för han någon gång upp den vackra hårstjernan
Alecto Eschrichtii, en af de få nu lefvande
representanterna för en under forna geologiska perioder
mycket talrik djurgrupp, crinoideerna, samt det lika
egendomliga »medusahufvudet», Asterophyton,
utmärkt genom sina dikotomiskt grenade armar.

Bland den mängd af djur, som bottenskrapans
slam och sand innehöll, äro två i synnerhet förtjenta
af vår uppmärksamhet. Det ena är en liten mussla,
ytterst talrik och på sin yta tätt besatt med
kolonier af hydromedusor, Yoldia arctica. Hon har,
jämte många andra af samma natur, lemnat spår
af sin forna tillvaro i Skandinaviens vestra haf under
en för lång tid sedan gången period, den tiden, då
Sveriges land var sänkt några hundra fot under
hafvets yta, då dess ur hafvet uppskjutande delar
täcktes af en mäktig jökelmassa och dess kuster
omgåfvos af ett fullständigt ishaf. Den lilla Yoldian,
som nu träffas fossil i våra glaciala skalbankar och
ej mer finnes lefvande i våra haf, leder tanken
tillbaka på Skandinaviens forna bistra klimat och de
betydliga klimatiska förändringar, som sedan dess
försiggått. Genom de betingelser, under hvilka hon
nu lefver i Kariska hafvet, gör hon klar för oss den
betydliga skilnaden mellan Skandinavien då och nu.

En annan djurform, som i lika mån påkallar
vår uppmärksamhet, är en art af isopodernas
ordning bland kräftdjuren, der han lefver kraftigast
utbildad, i Ishafvet, en jätte bland sina slägtingar,
Idotea entomon. Det är en gengångare från flydda
dagar, som nu för tiden, i föga växlande skepnad,
lefver i vidt skilda och olikartade vatten, i Ishafvet
längs hela gamla verldens kust från
Warangerfjorden till Ochotska hafvet, i Östersjön, i åtskilliga af
Skandinaviens och Finlands insjöar, i Kaspiska
hafvet och i Baïkal. Det är den märkligaste af de
djurformer, som för halftannat årtionde sedan gåfvo
professor S. Lovén anledning att genom snillrikt
kombinerade slutledningar lägga fram för oss en
mästerlig tydning af en dittills olöst gåta: Ishafvets
forntida samband med Östersjön, samtidigt som en
landförbindelse ägde rum mellan Skandinavien och
Tyskland öfver Danmark.

Till likartade tankar kan sysselsättningen med
Kariska hafvets rika och växlande djurverld leda
oss, det är ej blott utredningen af hennes nutida
sammansättning som intresserar oss, men ännu mera
hennes förhållande till forntiden. Vill man göra sig
förtrolig dermed, löper man icke fara att lida brist
på själens helsosamma sysselsättning, äfven om
motigheter infinna sig. Zoologen finner der arbete nog,
ty enformigheten och fattigdomen ofvan upphäfves i
tusenfaldt mått af rikedomen och omväxlingen under
hafsytan, i det djurlif som, kraftigt utveckladt, rör
sig på Kariska hafvets botten.



GOTHA:JUSTUS PERTHES
1876.






