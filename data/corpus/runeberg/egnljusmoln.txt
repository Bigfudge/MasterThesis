<chapter name="Titelsida. Evighetsljus på mörka moln.">
EVIGHETSLJUS PÅ
MÖRKA MOLN

AV
<i><b>E. G—n</b></i>

*

HELGELSEFÖRBUNDETS FÖRLAG
GÖTABRO — HARDEMO
</chapter>


<chapter name="Tryckort">
OSBY 1927
E. HULTBERGS BOKTRYCKERI
</chapter>

<chapter name="Förord">
<i>Den som aldrig varit i någon nöd
befatte sig ej med denna bok.
Efterföljande tillägnas de <b>lidande</b> med varmt
deltagande hjärta.

<b>Författaren.</b></i>

*
</chapter>

<chapter name="I. Molnet vid horisonten.">
<h1>I.</h1>

<i>Molnet vid horisonten.</i>

<tab><tab>"Se, ett moln stiger upp
<tab><tab>i väster."  1 Kon. 18: 44.

I. Svagheten att i varje ny stjärna se en
komet och i mullvadshögen ett berg synes vara
nästan oövervinnelig.

Vi sjöngo på havets stränder: »Du ledsagar
med din nåd det folk, som du förlossat» (2 Mos.
15: 13), men glömma så lätt <i>Undergöraren</i> (v. 11),
då vi stå vid <i>öknens Mara</i>, krossade av någon
missräkning (v. 23, 24). Vi hava sett Farao dränkas
(2 Mos. 14: 31) och Amalek besegrad (2 Mos. 17).
Men då vi sättas på nya prov, sjunga vi samma
vemodiga klagan över jättar och himmelshöga
städer (4 Mos. 13). I tillfälle att öva tro på Gud
ha vi genomvandrat öknar och floder men rädas
dock för en ny prövning. Den som har sett
brödet växa under sina händer (Matt. 14: 20)
kan ändå icke lösgöra sig från den hedniska

frågan. Matt. 6: 31; Luk. 12: 30. Vi glömma
ej <i>Maras bitterhet</i> men försumma <i>korsträdet</i> och
förlora nådens sötma. 2 Mos. 15: 25. Vi
jämföra jättarna med oss själva och bliva såsom
gräshoppor.

O, min älskade, hur kommer det sig, att vi ej
hava tro på Gud? Skola vi, som kallas troende
och borde vara en här av troshjältar, göras till
en hop tvivlare? Bort det!

II. Genaste vägen till förlossning är att
genomgå nöden.

Patienten, som undviker operationen av fruktan
för den smärta, som behandlingen medför, endast
förlänger sina kval. Om han genast överlämnat
sig i läkarens hand, vore han frisk och behövde
ej täras bort av ängslan för en oundviklig smärta.
Agan synes för stunden icke vara till glädje utan
till sorg, men efteråt — <i>efteråt!</i> Sedan nöden
är förbi, vilar min själ så lugn och stilla, förvånad
över att smärtan icke var större. Den
förskräcklige tyrannen sjunker i havet, medan vi gå fram.
Molnstoden leder oss, och mannat faller varje
dag under ökenvandringen. Lidandets eld har
en gudason, då banden skola brännas från de
heligas fötter. Herren giver nåd för dagens behov.

Väl kan mästaren förefalla dig <i>långsam</i> (Joh.
11: 6, 32) och <i>tålamodsprövande</i> (Mark. 4: 38),
men han <i>menar</i> så väl, han <i>tänker</i> så väl och
han <i>gör</i> allt så väl. Vilken mästare! Han
kommer icke, förr än Lasarus är död, men då för att
uppväcka honom. »Sade jag dig icke, att om

du trodde, skulle du få se Guds härlighet.» Med
salig blygsel skola vi se Herrens hand, när molnet
är förbi.

III. Det är ofta med våra sorger såsom med
molnen: på avstånd synas de svarta, men över
oss äro de knappast grå.

Nya anordningar vidtagas överallt för de heliga.
Höjder genomskäras, dalar upphöjas genom den
örnakraft, som ger själen vingar (Jes. 40: 31),
springkällor öppnas (1 Mos. 28: 12), djupa vatten
delas (2 Mos. 14: 21), och bittra källor göras
njutbara (2 Mos. 15: 25), där Guds barn tåga
fram; lejonkulor besättas med änglar (Dan. 6: 22)
och eldsugnarna med en gudason (Dan. 3: 25),
då Guds heliga beträda lidandets rum. Väljer
han sin väg genom eld och vatten, nog för han
oss igenom. Jes. 43: 1, 2. Bringar han sina barn
in i den saliga nödvändigheten att förtrösta på
honom <i>allena</i>, så är tiden för denna prövning
begränsad men ej hans härliga makt. Han ler
emot svårigheterna. Inga omständigheter giva
hans planer en obestämd riktning. Hans ögon
se genom tjockaste dimma och finna överallt en
banad stig.

Mästaren lämnar ej sina lärjungar allena i stormen. 
»<i>Jag</i> är med honom i nöden.» Han kommer 
de sina till hjälp över brusande hav. I <i>fjärde</i>
nattväkten kom Jesus. Vad mer, om världen är
svår och fienden tränger! Då världen utkastar
Johannes på uppenbarelsens klippö, är han i
anden på Herrens dag. Se, han vandrar med Jesus

på andevärldens guldgata! »Frukta ej för det
som du kommer att lida. »Den käre Guden
möter de sina överallt. Därför hava de kärlek
överallt, sällskap överallt, himmelens fördolda manna
och levande vatten mitt i öknarna.

IV. De värsta prövningar en kristen har att
genomgå äro sådana, som han fruktar för men
aldrig kommer i.

Pilati insegel är brutet och stenen bortvältrad
från graven, då vi hinna fram till den avgörande
stunden. Bäst vi klaga över tomheten, och den
ena missräkningen följer på den andra, står han
bakom oss med den stora gåtans nyckel. Joh. 20.
Då vi kasta åsnakäken och ropa: »Du har givit
mig denna seger, och ändock måste jag nu dö av
törst», då öppnar han den »ropandes källa» och
reser en ny minnesvård av sina under. Dom. 15.
Han undandrager ej mannat, förrän vi äta av
landets säd (Jos. 5: 12); han låter ej floden
komma, förrän han byggt arken åt sina barn.
1 Mos. 7.

Min älskade! <i>Varför</i> gråter du? Är du ensam
och övergiven? <i>Sök icke hjälp hos andra</i>, säger
han, <i>ty jag är din Gud</i>. Jes. 41. En människas
godhet är långt ifrån outtömlig. Men där, varest
det mänskliga upphör, tager det gudomliga vid;
och när en moders förbarmande upphör, håller
han ut ändå. Jes. 49: 15. Kasta din börda på
honom! Med hela styrkan av sin kärlek, vishet
och makt är och förbliver han din Rabbuni, en
mästare utan like.

Är du fattig? Guds korpar leva än (1 Kon. 17: 4). 
Är du sjuk? Han är din läkare. (2 Mos. 15: 26). 
Är du orolig? Han är din vän. (H. V. 2: 16).
Luta dig även du intill Jesu bröst med dina
»varför»! Se ej hit eller dit på hans lärjungar.
Han är din Herre, din brudgum skön. Lägg ned
din oro i hans hjärta.

*
</chapter>


<chapter name="Löftesbågen i skyn.">
<i>Löftesbågen i skyn.</i>

<tab><tab>"Vem gav förstånd åt
<tab><tab>järtecknen i luften?"
<tab><tab><tab><tab>Job 38:36.

Våra gissningar om Guds vägar bliva lika
svävande som de lärdas tankar om
norrskenet. Men såsom varje naturfenomen bildas
efter en bestämd lag, så har Herren alltid bestämda
syften med <i>allt</i>, oavsett vad vi om hans vägar
tänka eller icke tänka.

Får det ej räknas till det gudomliga i Herrens
vägar, att vi icke förstå dem? »Såsom himmelen
är högre än jorden, så äro ock mina vägar högre
än edra vägar, och mina tankar högre än edra
tankar.» Jes. 55. Människan krälar i stoftet med
sina tankar och anlägger sina vägar på jorden.
Men Herren leder sina vägar i den oförgängliga
världen, som ej lider av någon växling.

Den som icke är av denna världen ledes upp
till höjderna och skådar in i den höga världens
under, medan sorgens natt fördunklar jordens
småting. Och »natten lyser såsom dagen, och
mörkret är såsom ljuset» Ps. 139. Den natt, som
uppenbarar löftenas stjärnegata, är den kristnes

dag. Och man förstår Guds vägar genom att
<i>gå</i> dem.

Lidande och svårigheter äro medel för hans
uppenbarelse. Såsom vi genom regnbågen lärt
känna ljusets färger, så få de utvalda skåda in i
Guds härlighet, då han låter sitt ljus falla på
mörka moln. Löftesbågen i skyn påminner om
att Gud är trofast och under livets många
växlingar densamme. Men utan moln ingen
regnbåge och utan lidande och smärta ingen full
besittning av Guds löften.

Varje lidande har sin löftesbåge. Skriften har
ett ord för varje prövning. Men dess innehåll
uppenbaras för våra hjärtan genom nöden. Vilken
rikedom av slösande fullhet den förkrossade själen
finner i ett sådant ord som detta: »Jag skall vara
den usle och fattige nådig!» Huru gott det kännes,
då man är nedtyngd av bekymmer, att få luta
sitt trötta huvud mot hans egna ord: »Edert
hjärta vare icke oroligt; jag har omsorg om eder»
o. s. v. Genom sorgen få Guds löften en sådan
glans av honom själv, att dess härlighet rentav
kan blända oss.

Med löftesbågen i skyn draga vi framåt genom
öknar och vatten men även tåligt bidande hans
hjälp. Då Herren leder oss till djupa vatten, som
vi ej kunna dela, skulle vi föredraga ett
tillbakagående framför ett stillastående, om Guds Ande
ej hugsvalade våra hjärtan med ett löftesord, som
passade för oss i den prövningen.

Så möter Gud sina barn och gör sitt ord

levande för deras hjärtan; så bildas regnbågar.
Även i de moln, som skymma våra utsikter,
glänser den sjufärgade bågen.

1. <i>Herren leder ofta sina barn genom ett moln</i>, 
såsom sjukdomar, lidande, förluster, fattigdom,
svårigheter och varjehanda prövningar.

Då Herren vill uttaga oss helt från världen,
gör han genom lidande och förluster jorden till
ett främlingsland, eller bringas vi nära döden,
på det att vi må höra Guds röst och antaga en
högre uppgift än att leva för denna världen.

Han binder oss vid sjuksängen och lossar ej
våra lemmar, förrän själen är frigjord till Guds
barns härliga frihet och villig att följa Lammet,
varthelst det går. Dessa tider ha varit
hjärterannsakande och prövande, men den nötta bibeln
utgör ett glädjande vittnesbörd om att Herrens
tuktan icke har varit fåfäng.

»<i>Om ditt ord icke hade varit min tröst, vore
jag förgången i mitt elände.</i>»

Men stundom låter han även <i>töcknet omgärda
sin närvaros rum</i>, då samma lidande fortfar, även
sedan vi äro förlossade och införsatta i det
himmelska. Dessa prövningar föranleda hårda strider
för dem, som tro, att en full överlåtelse åt Herren
skall med ens befria dem ur all nöd; men efteråt
skola de djupt erkänna Guds godhet däri att han
just på den vägen bevarat dem sunda i tron och
<i>nyktra i bekännelsen</i>. O kristen, tacka Herren
för de mörka molnen, och besinna, att du är
kommen hit icke för att resonera, utan för att höra!

Likasom Herren genom molnet uppreste en
hydda åt sin tjänare på berget, så stänger han
våra utsikter, på det att vi må se, höra och
känna <i>honom allena</i> och ej bedåras av världen.
Den som vill lära en fågel sjunga måste fälla
ned gardinen och borttaga alla föremål, som
fängsla, på det att han må höra endast sånglärarens
röst. Han borttager allt, som delar vår
uppmärksamhet, och han lockar den älskade ut i öknen
(Hos. 2), på det att vårt öra ej må uppfånga det
minsta ljud av denna världen eller vårt hjärta
delas av skilda intressen. Denna prövning är
full av inspiration. Den som helgas av ett nära
umgänge med Gud uppbär med helig vördnad
detta insegel: »Jag har fått dina vittnesbörd till
mitt eviga arv; mitt hjärtas glädje äro de.»

Herrens molnstod är detta. Var stilla och bida!
Det höga målet vinnes icke utan allvarlig fostran.
Det kännes förödmjukande och pressar fram
hjärterop och tåreströmmar att krossas i den punkt,
där man lever. Men även den smärtan hör till
de prövningar, som bära rättfärdighetens fridsfrukt.

Det var en stor förödmjukelse för den
hebreiske hovprinsen, som menade sig vara Guds
verktyg, att drivas ut i öknen och där antaga en
så föraktlig syssla. Och det är uppenbart, att
Mose hade en större uppgift än att valla Jetros
får. Men när dagen för den stora synen var inne,
glänste bågen i skyn: »Jag är den jag är! Jag
har sänt dig.» Tydligen var Elia född till
reformator, ehuru han måste tillbringa långa tider

utan verksamhet i någon undangömd dal. Livet
är en skola. Under dessa prövande tider hava
Herrens utkorade fått lära tålamod, undergivenhet
och förtröstan.

Men vi krossas i den punkt, varest vi <i>leva</i>, på
det att Gud må vinna sina höga avsikter. Finns
en man, som han utväljer att slå 900 Baals- och
Astarteprofeter, måste han först räkna sakta
flyende minuter i den ensliga dalen. Ej nog med
att eldsprofeten måste draga sig undan till Kerit
och där leva tyst. Han måste även taga maten
ur korpens mun, något som var motbjudande
för en jude, ty korparna äro enligt Moses lag
orena. Och var den svarte betjänten, som
punktligt infann sig varje morgon, besvärande för
profetens religiösa stolthet, så var änkan i Sarefat
ej mindre förödmjukande för hans naturs stolthet.

Trons väg är så emot naturen, att Faraos
träldom var drägligare för Israels barn, och likväl
kostade vägen ingen annan försakelse än att <i>stå
stilla</i>.  2 Mos. 14:14.

Herren leder somliga av sina barn genom ett
moln. Akta på Herrens ledning i molnet!

Vilken underlig människa Mose hade blivit,
om han sprungit av och an, från prästen Jetro
till någon bergskreva, från bönevrån till en Guds
man för att få veta Guds vilja. I en sådan ande
hade Mose förlorat möjligheten att bliva Guds
verktyg; och under hans oro att få veta, var Gud
ville använda honom, hade lejon och björnar
rivit sönder Jetros får.

Viktigare än Guds ära är din fostran. Viktigare
än stora ting för Gud äro stora ting i Gud.
Troheten är större än storheten. Lärjungens
uppgift är att höra.

Mången ärlig kristen hämmar Guds verk med
sin oro och förlorade tiden genom förlusten av
ett närvarande ögonblick. Och då var det under
ivern att rycka till sig ett större verk framför,
som själen förlorade sin höga bestämmelse att
vara ljus i världen. En sådan levnadssaga
innefattas i få ord: han levde så i framtiden, att han
förlorade livet.

Min käre vän! Varför nedtynga din själ med
onödiga spörsmål om var Herren vill använda
dig, när du har Guds vilja uppenbarad genom
svaghet, sjukdom, fattigdom, dödsfall,
släktförhållanden o. s. v., som nödga dig att vara stilla och
förbida. Om du trånar till döds, kommer du ej ett
steg framåt, förrän molnstoden höjer sig. Skulle
det ej vara nyttigare, om ditt öra skärptes och
du vunne andlig fostran. Vore det ej större
framtid att vara solsken, där du <i>är</i>, och inlägga något
av evigheten i sakta flyende ögonblick vid en
sjuksäng eller uti en — efter människosätt att
räkna — obetydlig tjänst.

Varje ängsligt frågande efter Guds vilja för dig
ett steg längre från Guds vilja. Men jag vill
säga dig, varför du ej kan vara stilla och vila
på hans ord. Du kan ej fördraga molnet, därför
att <i>det skymmer dina utsikter</i>.

<chapter name="II.">
II. Trons väg har korta utsikter. <i>Han vill
stärka sina barn på trons väg genom löftena.</i>
Vill du bli en troshjälte, <i>känn löftesgivaren!</i> Han
är mer än vad han lovat.

Då Elia genomgått sin klass vid Kerit, satte
Herren honom i smältugnen Sarefat (Sarefat
betyder smältugn). Och Herrens ord skedde till
Elia: »Statt upp och gå till Sarefat, som hör
Sidon till, och <i>stanna där!</i>» Herrens ord: »stanna
där» föranleddes av en särskild orsak. Profeten
går, och han finner — vad? En förtvivlad änka,
som utbrister: »Så sant Herren lever, äger jag
ej mer än en näve mjöl och litet olja i en kruka.
Och si, jag har nu letat upp ett par vedträn och
vill gå och baka åt min son, att vi må äta och
sedan dö.» Profeten såg löftesbågen i skyn, och
med en tro, som är gudsmannen värdig, svarade
han: »Frukta icke! Ty så säger Herren, Israels
Gud: Mjölet i skäppan skall icke taga slut, och
oljan i krukan icke förminskas.»

Välan! Elia är en stor Guds man. Han är
den blivande eldsprofeten, som skall efter vunnen
seger fara till härlighetens kungaborg efter
brinnande Kerubim. Gud måste ära en sådan man.
»Strömmar av Ande» över honom! »Strömmar
av musik», ett »hallelujamöte» i Sarefat! Ack,
mina älskade, är detta månne trons väg?

Här fanns ingen utväg. I stället för klara
utsikter ett moln. Alla förråd voro tömda. Men
Guds löfte var den växel profeten litade på.
Han hade ett resekreditiv: »Så säger Herren.»

Och den Gud, som hade försörjt honom vid
bäcken Kerit, uppenbarade ånyo sin härlighet i
mjölskäppan. Han ville stärka Elias tro genom
uppenbarande av samma under gång på gång.

Väl kunde Elias Gud sända brinnande hästar
med tusen kilo mjöl på en gång; men det vore
ej den bästa vägen för en Guds man. Vad bleve
ändamålet med skolan i Sarefat, om dessa
dyrbara tillfällen att öva tro uppslukades av ett
enda stort under och vi finge gå till
ginsterbusken, sedan elden slocknat. Det är bättre för
Guds barn att se dagens under i mjölskäppan
än att skåda stora andesyner. Jag hörde om
en puritansk predikant, som läste välsignelsen
över sill och potatis med följande ord: »Jag
tackar dig, Fader, himmelens och jordens Herre,
att du har genomsökt hav och land för att skaffa
föda åt dina barn.» Fattigdomen hade gjort
löftesgivaren stor för den mannens hjärta, och
han levde mera verkligt av Guds ord än av den
tarvliga kosten.

Det tillhör vår fostran att ej se nästa steg.
Israel visste ej vägen för den kommande dagens
marsch. Men Gud visste det, och det var nog.
Abraham lydde kallelsen att gå ut ur sitt
fädernesland. »Vart ämnar du gå, Abraham?» — »Dit
han visar mig.» — »Var finns det landet?» —
»Sannerligen, jag vet det icke, men han, som
kallade mig, sade: <i>Jag skall visa dig</i>». Denna
försäkran var den löftesbåge, som färgade skyn.
Abraham är en av de få, som, ledda av en osynlig 

hand, vandra framåt utan väg, tro utan
förutsättningar, lyda utan beräkning. Han tog ett språng
i mörkret och föll i den Eviges armar.

Tag även du ett ögonblick i sänder. Du
orkar ej bära mer än dagens bekymmer. »Var
dag har nog av sin egen plåga.» Om du lyder
Mästarens bud: »Sörjen icke för morgondagen»,
skall du vinna målet därigenom att dina <i>ögonblick</i>
helgas av honom. Den som fyller sin plats i
Haran kan utan fruktan bestiga offerhöjden, då
Herren kallar honom därtill. Vårt liv består
aldrig av enstaka händelser utan är ett
sammanhängande helt, där länk sluter sig till länk. Vi
stå under växandets lag. Men varje stadium
har sin löftesstjärna.

Så klaga aldrig: »Huru skall det bli?» och
sucka ej: »Vad kommer härnäst?» »<i>Så säger
Herren</i>», ringer det till varje dags prövning.
Och kraften av Herrens ord skall uppenbaras
icke såsom en »andeuppfyllelse», utan såsom en
uppfyllelse av <i>dagens behov</i>.

*
</chapter>

<chapter name="Bibelns Gud.">
<i>Bibelns Gud.</i>

<tab><tab><tab>"Jag vill tänka på dina
<tab><tab><tab>under ifrån fordom."

Det finns en Gud, som känner för din smärta
Och som kan lossa dig ur syndens garn.
Det finns en Gud, som har ett modershjärta
För dig, du kära, lidande Guds barn.
Han är en Gud, som hjälper uti nöden,
Och Herren, som kan frälsa ifrån döden.

Hans ögon tränga genom mörka natten
Och finna överallt en banad stig.
Han för sitt folk igenom eld och vatten,
Dit han för dem vill uppenbara sig.
Ty redan innan han en prövning sänder,
Han har dess utgång uti sina händer.
Han är allsmäktig Gud, som ej besväras
Av oro för hur det skall bli till slut.
Igenom sina verk skall Herren äras
Av alla dem, som tåligt härda ut.
Det obegripligt är, hur han regerar,
Hur han sin nåd med varje nöd förenar.

O broder, säg, vi sitter du och klagar,
Som bibelns Gud ej mera funnes till?
Säg, vet du ej, att Herren alltid agar
Den, som han älskar och utkora vill.
Se, agan nyttig är, om än det svider.
Och jordens nöder sluta väl omsider.

*
</chapter>
<chapter name="Ljungeldsmoln.">
<i>Ljungeldsmoln.</i>

<tab><tab><tab>"Han jagar sina
<tab><tab><tab>ljungeldsmoln."    Job. 37:11.

När Absalom ej kunde förmå Joab att komma
till sig, befallde han sina tjänare att tända
eld på hans kornåker. Denna listiga åtgärd hade
åsyftad verkan. Upprörd genom förlusten av det
vackra kornet, skyndade Joab till Absalom och
sade: »Varför hava dina tjänare tänt eld på
mitt åkerstycke?» 2 Sam. 14:31. Sedan
Absalom hade förklarat sig, frambar generalen hans
ärende till konungen. Förlusten förde Joab in
i hovsalarna.

Människan, som är skapad för evigheten,
samlar skatter på jorden och förspiller det himmelska
arvet, likt den där mannen, som ej såg den över
honom var dag svävande guldkronan, därför att
hans tid var upptagen med att samla sopor!
Vore det ej en lycka, om somliga människor
misslyckades och finge återvända från den
oroliga jakten efter åsnorna till den plats, där oljan
flödar och själen intager sin ställning såsom
furste och världens arvinge? 1 Sam. 10. Om

den som föregav, att han skulle betrakta sin
egendom, hade förlorat sin förmögenhet, torde
han sedan ha varit tacksam för en festmåltid.
Det skulle vara en stor vinning för många, att
deras kornåker brändes.

I. <i>Men kornåkerns brännade innebär förlust.</i>

Förlusten är kännbar. Nöden är verklig. Och
förlusten bliver ju större, desto mera du har att
förlora. Guds tjänare Job var mäktigare än
någon annan bland Österlandets barn. Han
ägde sju tusen får, tre tusen kameler, fem hundra
par oxar, fem hundra åsninnor och ganska
mycket tjänstefolk. (Job 1:3.) Hans rot låg öppen
för vatten, och klippan utgöt oljeströmmar invid
honom. Job 29. Vänskapens änglar höllo vakt
kring hans tjäll (29:5); furstar och höga herrar
blottade sina huvuden inför honom (29:9, 10).
Han var en ansedd lärare (29:21, 23), en
lycklig familjefader.

Men liksom skyarna stiga upp vid horisonten
och på några minuter hölja den nyss klara
himmelen i svarta moln, och ljungeldarna korsa
varandra vid åskans brak och dån, så kommer
det mörka dagar i livet, då själen sviktar under
bördan av förluster, grusade förhoppningar,
skilsmässor, sjukdomar, lidande och död, missförstånd
och smärta, ensamhet, övergivenhet, olycklig
kärlek, o. s. v. <i>»Satt jag icke i lugn och ro, och hur
har all denna oro kommit över mig!»</i>

På en enda dag förlorade Job hela <i>sin
förmögenhet.</i>  I känslan av att den som gav och den
som tog var en och densamme, sjönk han ned
på sina knän och tillbad: »Naken kom jag ifrån
min moders liv, naken skall jag vända dit igen.
Herren gav och Herren tog. <i>Välsignat vare
Herrens namn!</i>» Och var och en, som kan
utropa vid förlusten av allt: »Välsignat vare
Herrens namn!» står vid övergången till en värld
utan missräkningar. Men fostran till djup andlighet
är så allvarlig, att köttet ryser: »Herren skone dig!»

<i>Hans planer grusades.</i> Väntan skapar själens
drömmar och ideal. Förhoppningar grundlägga
missräkningar. Stora planer föranleda stora
nederlag. Äntligen ha vi lärt inse alltings
fåfänglighet. Men det är ett långsamt lidande att dö
från världen, så länge vi hysa något hopp till
världen. Den som har grundat stora planer för
en ljus och lång framtid klagar såsom en
skeppsbruten, då han föres nära döden med sin
gråtande ungdomsbrud vid sidan, eller en
olyckshändelse gör honom till krympling o. s. v. <i>»Mina
planer, mitt hjärtas egendom äro sönderslitna.»</i>
Tro mig, det går ej utan smärta!

Men elden fräter allt djupare in. Kärleken
angripes. Att älska och vara älskad är en av
livets högsta förmåner. Varken rikedom eller
anseende kan förläna det mest ringa liv på
jorden en så klar och hög sol som varma, tillgivna
hjärtan. Huru lätta äro jordens mödor, då varje
uppdrag bestrålas av ett leende! Åren ila så fort,
då vänskapens sköna Rakel fröjdar oss. Men
kanske vi äro stolta över att vinna hjärtan.
Denna <i>kärlekens stolthet</i> föranleder ofta en
stor förödmjukelse.

Den ädlaste karaktär kan nagelfaras av en
Doeg. Ps. 52. Tillgivna vänner skada mest
vårt personliga anseende, när de svika oss. Men
att övergivas av en förtrogen, beljugas av en
vän och att hånas av sina anhöriga är en
gruvlig smärta, då själen aldrig förut smakat den
bittra kalken. Job torde lida mer genom sina
vänner än av satan själv.

Men även <i>inflytandets stolthet</i> lades i aska.
Han, som hade varit en vördad rabbin, hånas nu
till och med av dem, vilkas fäder han ej har
aktat värdiga att sätta ibland hundarna för sin
fårahjord.  Läs Job 29 och 30 kap.

II. <b>Men kornåkerns brännande är Guds medel
att föra sina barn till ett rikare trosliv.</b>

Den enda förlust en människa kan göra är —
i allmänhet — förlusten av det hon älskar. När
det går oss emot och våra beräkningar korsas,
uppenbaras vad som egentligen är vårt liv. Om
våra hjärtan äro fängslade av världen, skall
förlusten av det jordiska förmörka vårt liv och göra
oss tungsinta. Min älskade! Denna sorg över
en timlig förlust och det mörka molnet, som
breder sig över din panna, när du ej lyckas,
vittnar om att lyckans dag är din sol och ej
åskådandet av den osynliga världen.

Medgångens dag bedårar och förvillar oss.
Den giver oss en klar uppfattning av de
närvarande  tingen men bortskymmer den över oss
varande höga världens under. Vi äro medvetna
om att jordens skatter äro förgängliga och att
evigheten är vårt mål, men huru få de äro, som
under lyckans dagar bekänna sig vara gäster och
främlingar på jorden (Hebr. 11)! »Likasom
solljuset tydligen uppenbarar för oss insekten och
bladet men håller oss i blindhet angående de
otaliga himlakropparna, så visa oss medgångens
och lyckans dagsljus tydligt jordens småting men
dölja för våra blickar den andliga och eviga
världens härligheter.»

Men då lidandets och dödens natt uppenbarar
den osynliga världens härlighet, så akta vi denna
tidens lidande för <i>intet.</i> 2 Kor. 4:18; Rom. 
8:18. Förlusten av rikedom och ära på jorden
har då ingen annan betydelse för oss än den,
att vi därigenom föras till kännedom av vårt arv
i Kristus. Därför kunna vi lätt förstå Pauli hopp
att skörda en fullvikt av härlighet genom sina
lidanden på jorden. 2 Kor. 4:17. Ej endast
glädjen att vara förlossad från jordens kval, utan
framför allt det stora i den härlighet, som
lidandets natt föranledde oss att genom tron vinna,
uppslukar då sorgen över lidna förluster och
förvandlar gråten i salig, oavbruten tillbedjan.

I stället för kornåkern ett liv i Guds närhet!
Då Joab sörjde över kornet, var han på väg till
konungen.

Den som har gått förlustig alltsammans för
att vinna Kristus har nog i honom. Då hans
person för oss får ett högt värde, göras vi 
därigenom oberoende av människor, ty hans kärlek
har friköpt oss ifrån jorden och människorna.
Om vi endast äga honom, sakna vi ingen. Ty
umgänget med Guds Son är mer än alla
furstars och konungars gunst. En Josef i fängelset
med Guds nåd (1 Mos. 39:21), en Daniel i
lejongropen med änglars bevågenhet (Dan. 6:22), en
Johannes på ön Patmos med en öppen dörr till
hovsalarna (Uppb. 4:1) har nog i vännen, som
är alltid nära. Och han är lika mäktig att
triumfera genom oss i den mörka dalen som på de
gröna ängarna. Ps. 23.

Samma hulda hjärta, som helgade glädjens
stunder, vill hugsvala våra hjärtan i nöden och
lyfta oss genom evighetens hopp till det ovanskliga.

Men vårt arv i honom är så härligt, att det
må betraktas såsom en välgärning, att mörkret
beslöjar dess fullhet för våra dödliga ögon. Den
troendes arv är Gud; och han har själv sagt:
»Ingen människa kan se mig och leva.» 2 Mos.
33:20. Och likväl kunna vi genom tron skåda
hans härlighet och fyllas av aningar, som lyfta
oss högre och högre över jordens småting. Vad
är sädesåkern emot konungens ansikte! Världen
är ihålig och tom. Men åskådningen av honom
tillfredsställer. »Jag skall bli mättad!» utropade
Charles Wesley på dödsbädden. »Mättad! Mättad!»

I gemenskapen med Guds Son lära vi rätt
uppskatta och värdera tingen, i det vi jämföra
det närvarande med det tillkommande.

Allt är <i>av</i> honom och <i>till</i> honom. Såväl eld
och storm som de milda krafter, vilka befordra
dalens grönska, äro hans tjänare. När de
uppvakta oss med sin tjänst, tacka vi Gud för dem.
Skulle vårt liv däremot vara en öken utan källor,
så vänta vi en större uppenbarelse av honom
själv i dagens manna eller ett bord genom
änglars försorg. Endast öknen har sitt manna, endast
fattigdomen undret i mjölskäppan.

Det gives erfarenheter, som blott kunna vinnas
genom fattigdom, lidande och nöd.

Det är intet brytande för människonaturen att
färdas glad och förnöjd i rike mannens ekipage,
ty varje människa är vid gott lynne, bara hon
får som hon vill. Men då jag såg en man sitta
lugn i askan av grusade förhoppningar, och då
jag hörde honom sjunga vid ruinerna av mångårig
strävan: »Herren gav och Herren tog; välsignat
vare Herrens namn», då fann jag orsak att draga
skorna av mina fötter och säga: »Huru heligt är
icke detta rum!» Där bodde Gud genom verkan
av en övernaturlig kraft. Det är en allmän dygd
att prisa vagnar och hästar (Ps. 20:8), och ingen
förundrar sig däröver; men det är högst ovanligt
inom en förvärldsligad kyrka att springa som en
hjort, då man lider av benröta, eller att jubla i
Herren, »då fåren tryta i fållan och inga oxar
finnas i stallen.» Hab. 3.

Likväl tror jag, att deras släkte ej försvunnit,
vilka triumfera: »Herre, när jag har dig, frågar
jag efter himmel och jord intet.»   Ps. 73.

*
</chapter>

<chapter name="Under åskmolnet.">
<i>Under åskmolnet.</i>

<tab><tab><tab>"Då han gjorde väg för
<tab><tab><tab>åskans blixt, då såg, då
<tab><tab><tab>uppenbarade han henne, då
<tab><tab><tab>framlade och prövade han
<tab><tab><tab>henne."      Job 28: 26, 27.

Den allvarligaste prövning, en människa har
att genomgå, är att ställas inför Gud, då
han uppenbarar, framlägger och prövar henne.

<i>Han såg.</i> O, dessa ögon, vilkas blickar skära
genom märg och ben! Faraos här triumferade,
så länge Herren dolde sig. Men då han såg
på dem utur eld- och molnstoden, sade
egyptierna: »Låtom oss fly undan Israel, ty Herren
strider för dem emot egyptierna.» 2 Mos. 14.
Då Herren såg på Petrus, gick han ut och grät
bitterligen. Han krossar fienden med sina ögon,
han väcker lärjungen med sin blick.

En blixt ifrån hans ögon gör det tyst i våra
hjärtan. »Med örat har jag hört talas om dig.
men nu har mitt öga sett dig. Därför tager jag
allt tillbaka och <i>ångrar mig</i> i stoft och aska.»
Job 42. Den som har mycket att säga om sig

själv har ännu aldrig sett Gud. Sedan en
beryktad fiolist hade hört John Bull, gick han hem
och brände upp sin fiol.

I sorgens skola lära vi framför allt <i>sanningen;</i>
sanningen om oss själva, sanningen i Gud.
Förtroende är gott, om vi annars motsvara det, men
hålla vi provet? Förtroende är vad vi anses för
att vara, karaktär är vad vi <i>äro?</i> Tiden är så
allvarlig, att var och en reduceras till sitt
verkliga värde. Slagget förbrännes i prövningens
eld, men den rena kristendomen har en ren klang.
Har någon lagt sin mun i stoft, är han <i>fåordig;</i>
men vad han säger är </i>sant,</i> och hans person
uppbär något som är <i>verkligt.</i>

Från öknen kommer den ropandes röst. Då är
det ej mera: »Jag, jag» utan: »Han, Han».
Endast förkrossade själar kunna vara trumpeter utan
självljud.

Elden ur åskmolnet är en bild av genomgående
hjärterannsakning och allvarlig tuktan. Dagarna
före Herrens ankomst äro framför andra en
tuktans tid. Den återkommande Herren och
brudgummen står vid den ljumma församlingens dörr
och klappar. Och han möter oss på ett område,
där vi <i>känna</i> hans tuktan. Ofta gäller det nu
att frigöra den kristne från världen och friköpa
honom ifrån människor. Församlingen rör sig
ännu »under solen» (se Predikareboken!) och
måste genomgå den mörka tåredal, som heter
<i>»alltings fåfänglighet»,</i> innan Jesus, själens
brudgum, vinner hela hjärtat.

I sin glödande kärlek tager han alla till buds
stående medel för att krossa, rena och frigöra
våra hjärtan. I de prövningar, som drabba oss,
skönja vi den genomborrade handen, som vill
öppna våra hjärtan genom kärlekens vidrörande.
Tydligen se vi genom Herrens allvarliga fostran,
huru ömt han älskar oss. Och själv betygar han:
»Alla dem jag älskar, dem tillrättavisar och agar
jag; gör därför din flit och bättra dig.» Uppb.
3:19.

Ser du efter din brudgum? Lever du blott för
att vinna honom? Ja, jag vet, att så är din själs
åtrå. Du beder härom i denna stund. Vad mer,
om han vill svara dig, gömd i åskmolnet! Eld
och storm gå ofta före Andens milda susning.

De offer, som den barmhärtige och trogne
översteprästen emottager, måste noga
undersökas. Med sin vana hand blottar han oss genom
ordets tveeggade svärd ända till leder och märg,
rannsakande och dömande vårt hjärtas uppsåt och
tankar.

I. <i>Låtom oss se, huru Herren, då han vill
uppenbara sin härlighet, rannsakar våra hjärtan
och framlägger vårt inre.</i>

Genom förluster uppenbarar han vårt
världssinne, genom förbiseende vår egenkärlek, genom
onda rykten vår äresjuka, genom förödmjukelse
vårt högmod, genom motgångar vårt egensinne,
genom andras krav vår själviskhet, genom tuktan
vår stolthet, genom lidande vår otålighet, genom
prövningar vår otro o. s. v.  Isebels hot avslöjade

Elias svaghet, att han var en människa av samma
natur som vi. Trångmålen vid Röda havet röjde
Israels obrutna sinne, och jättarna i landet deras
otro.

I lugna tider, då vi tjäna våra intressen med
framgång, äro vi icke nog angelägna om hjärtats
renhet. Medgången gör oss tröga i anden, och
lyckans dag fördunklar vårt livs höga ideal.
Behovet att känna Herren är ofta mindre än
vinstbegäret, och mången kristen bleve snart av denna
världen, om han icke förlorade världen. Vad
händer? Fastän vi tro oss vara helgade,
uppenbaras fördolda djup av ondska i våra hjärtan.
I stället för att gå framåt, som vi sjunga, blir
det att underkasta sig domen över det spillogivna
(Jos. 7) eller att gräva ned våra avgudar, innan
vi gå till Betel. 1 Mos, 35.

Det kan vara ouppgjorda saker till och med
från otroslivet, vilka Guds Ande manat oss att
uppgöra, men som vi blygts att bekänna, eller
någon djupt inrotad vana, som bringar oss under
domen av Herrens tuktan. Vi, som trodde oss
vara befriade från <i>allt,</i> upptäcka nya former av
själviskhet och ärelystnad, då ljungeldarna lysa
utur molnet. Vi hava hunnit ganska långt i
andlig erfarenhet, men ännu är icke Människosonen
förhärligad. Varför? Vi äro ej sanna, efter Guds
ideal; vi leva oss själva. Eller hur kan det vara?
Ligger din förtjusning i att själv försvinna, på det
att Jesus må bliva de troendes enda föremål.
Är din segersång denna: »Han måste tillväxa,
men jag måste avtaga» (Joh. 3)? Eller söker du
än och njuter av ett erkännande från människor?

»Men», säger du, »det finnes dock en
genomgående, härlig frälsning.» Ja, Gud vare lov, en
så genomgående och härlig frälsning, att du kan
bli frälst till och med från stoltheten att vara
härligt  frälst. Sök denna frälsning vid korset!

II. Förtvivla ej, om havets botten kommer i
dagen (Ps. 18) och synden blir övermåttan syndig.
Han svarar, gömd i åskmolnet, då han <i>genom
uttömmande bereder oss för sin fullhet.</i> Varest
synden överflödade, där överflödade nåden ännu
mer. Rom. 5:20.

När du ropar: »Ve mig! jag är förlorad,
emedan jag är en man med orena läppar», är du
redan föremål för den helige Andes vidrörande.
Jes. 6. När du, gripen av en genomgående
botsmärta, sjunker ned vid hans fötter, är din andes
segerdag inne. Job 42. <i>De ödmjuka giver han
nåd.</i> 1 Petr. 5:5. Svaret på lärjungens rop:
»Jag är en syndig människa!» blir ofta nog:
»Frukta icke! Härefter skall du fånga människor».

Men det är förödmjukande att krossas i den
punkt, där man lever. Kärlekens milda
vidrörande medför smärta, då höftsenan beröres så, att
kämpen haltar på sin höft. Själva bitterheten i
Jobs lidande låg däri, att hans fromma »jag»
led hugg på hugg och slag på slag. »Till dess
jag dör», ropade han, »låter jag ej min oskuld
tagas ifrån mig.» Job. 27:5. Det är en lätt
sak för Gud att göra »masken» till en 
»tröskvagn»; men det är, om vi känna
människonaturen rätt, ingen lätt sak att göra den sluge och
listige Jakob till en mask.   Jes. 41.

Därför måste Herren gå förunderligt till väga
med detta folk. Han upprycker våra träd, när
de frodas bäst (Job 29:19); han för ämbaret till
brunnen och krossar det. Job 29:6; 30:9. Han
tager Mose avsides, då han menar sig vara kallad
till ett stort verk. Apg. 7. Den blivande fursten
säljer han till slav. Då själen väntar en
uppfyllelse, tömmer han henne. Men jag stiger högre
genom upptäckten av det jag saknar, än genom
upptäckten av det jag äger.

Vilken nåd uppenbaras ej däri, att han så
bereder våra hjärtan att uppfånga varje droppe av
hans nåd. Genom den hetta, som föregår regnet,
göres jorden mottagligare för regnskuren.

All människonaturens godhet förvissnar, då
Herrens Ande blåser därpå, likasom den brännheta
vinden i Österlandet brunsvedde slätten. Den
hemsjuka anden suckar utan ord, och själen
klagar: »Jag ville bedja men min ande
försmäktade.» Ps. 77:4, men då Herren vill framkalla
övernaturligt liv, blåser han först på det
mänskliga, så att det förvissnar. Han strör omkring
de torra benen, innan han fogar dem tillsammans.
Han låter dem torka i solens hetta, innan
Hesekiel (= Guds kraft) profeterar över dem: »I torra
ben, hören Herrens ord!» Åter andra ställas å
sido, för att de må känna, hur lätt de kunna
undvaras. Så förkrossande allt detta är! 
Men det ligger hopp däri. Innan åskmolnen
urladda sig, kännes luften kvav och tryckande,
och innan regnskuren faller, vissnar gräset, och
blommorna börja sloka på falnad stängel. Så är
det även på Andens och hjärtats område. När
det är ute med allt, både smått och stort, då är
Herrens tid inne. 5 Mos. 32:36. Han tömmer oss
på allt eget, och efter hand insamlas tomma kärl.
Oljan har redan börjat flöda.

Låtom oss bedja och aldrig fälla modet!
Herrens barmhärtighet är stor. Alla tecken båda ett
nådefullt regn. Tro det, så bliver du glad! Och
din tro skall ej komma på skam.

*
</chapter>

<chapter name="Brustna skyar">
<i>Brustna skyar.</i>

<tab><tab><tab>"Vem tömmer himmelens
<tab><tab><tab>läglar?"            Job 38:37.

Kära Guds barn, som gråter, o, att jag kunde
torka en enda tår från ditt öga! Men jag
står själv med fuktade kinder på tidens strand.

I. Men ur djupet av min själ tackar jag Gud
för brustna skyar, <i>då vattnens flöden överskölja
mig ock stoftet gjutes samman såsom gjutgods.</i>
Vad skulle mitt hjärta bli utan sorg? Hur skulle
jag bevara min andliga syn utan tårebad?

I denna jämmerdal är bättre att gråta än le.
Församlingen har en och annan hugsvalare, som
ordinerar glädje emot all sorg, liksom läkarna
giva patienterna kloroform — och söva dem —,
då en svår operation skall genomföras. Man
skulle vara en triumferande själ, som aldrig göt
en tår vid graven (Joh. 11:35) eller upphävde
nödrop under kvalen (Hebr. 5:7). Att döma av
Kristi beteende ville han däremot locka nödens
barn att gråta ut. Och vi uppmana eder, som
liden, att låta nöden tränga djupt och Herrens
tuktan bestraffa eder.

Det kännes gott för mitt hjärta att bada i tårar
vid korset. Och kärleken är varmast, när den
gråter. »När judarna sågo, att Maria hastigt stod
upp och gick ut, följde de henne och sade:
Hon går till graven för att gråta där.» Maria,
den stilla barnasjälen, tog Jesu hjärta med ens.
<i>Maria grät, och Jesus grät.</i> Jag tycker mer om
ett sådant möte vid graven än om en självtagen
glädje, som gör människan hård och kall. En
bedrövad kristen känner ingenting och vet
ingenting, då nöden är förbi. Han liknar en man,
som far genom okända landskap med förbundna
ögon. Vad såg han? Vilka lärdomar
inhämtades?  Fråga honom!

O, käre! Gråt ut! I denna andelösa värld har
jag aldrig funnit bättre skönhetsmedel för den
solbrända Sulamit än varma tåreflöden.
Ingenting gör hennes ansikte ljusare, än att de badas
i tårar varje morgon. Skumma ögon klarna,
om de fuktas av tårar. Davids harpa får en skär
och klangfull melodi, om hans hjärta krossas.
Har du, härligt frälsta själ, någonsin tänkt på,
att den Heliges boning är en ödmjuk och
förkrossad ande (Jes. 57:15)? Feberträdet, som
renar luften, doftar mest, då det skakas; en del
blommor och kryddväxter giva ingen lukt,
förrän de malas till pulver. Så finns mången
troende, som skulle vara till större välsignelse, om
han brötes av någon sorg; och mången
triumferande själ skulle lämna djupare intryck, om
hon fällt Jesu tårar eller känt Pauli sorg.
»Sjunger hon bra?» frågade en man, som skulle
uppfostra en operasångerska. »Förträffligt», ljöd
svaret, »men skulle jag föra henne till
fullkomlighet, skulle jag först krossa hennes hjärta».
»Den som aldrig blivit bruten genom någon sorg
kan ej slå an de finaste strängarna i det
mänskliga livet.» Vad majsnön är för tidig vår och
regnskuren för den torra jorden, det är kännbara
förluster och genomgripande smärta för Guds barn.
De bidraga att göra det kristliga livet mera
fruktbärande. Allt, som krossar mitt hjärta, är en
plöjning för ny sådd.

<i>Nöden förenar.</i> Sammansmältningen av skilda
hjärtan och stärkandet av kärleksbandet sker
sällan i lyckans dagar, utan hellre vid en grav
under brustna skyar, då våra hjärtan uppmjukas av
nåden och vi gråta tillsammans. Han tömmer
himmelens läglar, så att <i>stoftet gjutes samman
såsom gjutgods och kokorna sluta sig
tillsammans.</I> En församling, som jagas till öknar och
bergskrevor, befattar sig mindre med »renlärighet»
och skilda uppfattningar. Brustna hjärtan ha en
öppen modersfamn för alla.

II. Själen krossas för att hela, hon dör för
att leva och giva liv. <i>Regnets flöde uppfriskar
jorden och gör henne rik och fruktbärande.</i>

Varje liv födes med smärta. Det krossade
hjärtat blir Guds boning.

Det må finnas höjder, som aldrig skymmas av
moln, och djup, som aldrig uppröras; men var
och en, som vill pånyttföda andra, måste dö;
ett liv, som skall nära andra, måste malas,
likasom vete krossas mellan stenarna. Då man går
över nyss besådda åkerfält, finner man sädeskorn,
som ej blivit nedmyllade, och de synas ju må
bättre än de som ligga gömda i jorden och
förmultna; men sedan brodden spirat upp, och sedan
fullmogna ax vaja för vinden, sätta vi större värde
på ett enda vetekorn, som har dött för att bära
mycken frukt, än på tiotusen andra, som torkade
i solskenet eller uppåtos av fåglarna.

Kristen, vill du bli <i>bevarad?</i> Man konserverar
ingenting genom att hålla det stilla. Säden kan
ej för alltid bevaras på magasinet utan måste
förnyas genom döden. I livsutvecklingen ligger
livsbevarelse. Men ett liv kan ej utvecklas utan
förnyelse, och ingen förnyelse kan ske utan
förbränning. Kristen, vill du <i>bära mycken frukt?</i>
»Sannerligen, om vetekornet icke faller i jorden
och dör, så bliver det allena, men om det dör,
så bär det mycken frukt. Vi måste alltid
omföra Jesu död i vår kropp, om Jesu liv skall
uppenbaras i vårt dödliga kött.» 2 Kor. 4:10.
Den som mister sitt liv för min skull — icke
för att vinna ryktbarhet! — <i>för min skull, han
skall finna det.</i> Vad är Jesus för ditt hjärta?
Vad känner du för hans ära?

Vi känna till och med på avstånd den
behagliga doften av majviolen, men den oansenliga
blomman gömmer sig under gräset. Lammets
brud går genom världen beslöjad, ty hon väntar
sin brudgum  (1 Mos. 27:65); men hon sprider
Kristi vällukt, varhelst hon går fram. Hon
doftar! Och vi, som uppbära helighetens baner,
skola bringas därhän, att Människosonen, ej en
»helgad själ», utan Gud, livets högsta ideal,
uppenbaras.

Det är ej vårt mål att låta andra i oss se <i>leret</i>
och beundra dess hängivenhet. Den mest
gudomliga frälsning är den, som låter andra se
leret i <i>krukomakarens hand.</i>

*
</chapter>
<chapter name="Offerdagen">
<i>Offerdagen.</i>

<tab><tab><tab>"Och Aron teg stilla"

Ett stilla barnahjärta
Man får ej hur som helst.
Det går ej utan smärta
Att bli så genomfrälst;
Det kostar tåreströmmar,
Förrän jag helgas så,
Att alla mina drömmar
I Jesu ande gå.

Den, som han vill förära
Att bli en Abraham,
Sin Isak måste bära
Som lydnadsoffer fram.
Ej utan sorg fullbordas
En sådan offerdöd;
Min sköna Rakel jordas
Ej utan hjärtenöd.
Men ville hjärtat brista
Vid tanken fästad på
Att offra allt, ja, mista
Sitt eget liv också,
Dess djupare är fröjden
Att lyda Herrens bud,
Se'n vi på offerhöjden
Fått vittnesbörd av Gud.

Som Aron stilla tiger
Vid Herrens hårda slag
Och sig på nytt inviger
Att vörda Herrens lag.
Så skall du, o mitt hjärta,
I vördnad för hans bud
Också uti din smärta
Tillbedja Herren Gud.

Se, över sorgevågen
Jag ser en härlig syn:
Guds löfte, segerbågen,
Som glänser uti skyn.
Ty vill jag Herren bida;
Han inga misstag gör.
Och sorgefloden vida
Till Jesu hjärta för.

*
</chapter>
<chapter name="Framsidan av Guds tron.">
<i>Framsidan av Guds tron.</i>

<tab><tab><tab>"Han har utbrett sina
<tab><tab><tab>skyar över dem."
<tab><tab><tab><tab><tab>Job 26:9.

Fromma själar, som ej förstå nödens barn eller
fatta en djupare livserfarenhet, kunna likväl
känna Guds närvaro i hans heliga och intagas
av helig vördnad, såsom Israel, när de bugade
sig för molnstoden. 2 Mos. 33:10. Men de
nöja sig med att se andra, som ingått genom
sorgens sky, komma igen med strålande ansikte,
och hava aldrig för sin del med tårar och
hjärterop sökt en nära gemenskap med Herren. De
fröjdas över att se andra lyckliga, de beundra
oss, men känna aldrig behov att gå den väg,
som leder till samma härlighet.

Min vän! Se till, att du ej är en ibland dessa,
då vägen till det allra heligaste är öppnad genom
Lammets blod. Enda möjligheten att nå
löfteslandet är vinnandet av en full gemenskap med
Herren. Men om du ej uppskattar värdet av en
sådan gemenskap med honom, hur kan du väl
söka den av allt hjärta?

Ett fördöljande av Herren uppenbarar ofta vad
han är för oss. Herrens tjänare klagade och
grät över molnet, <i>därför</i> att det stängde vägen
till <i>fadershjärtat</i> och <i>förlossaren.</I> För honom
var gemenskapen med Gud mer än himmel och
jord. Vad som döljer Herrens ansikte medför
djupare smärta än förlusten av allt. Men det
är ju i alla fall endast ett moln. Vi skola
efteråt finna, att Israels Gud var i molnet, 
2 Mos. 14:24, och förlossaren mycket nära under kvalen.
Job 19:25.

Gud var nära allaredan i det <i>förtryckta Israel,</i>
varav den brinnande törnbusken är en bild. Och
varhelst vi se lidande Guds barn, där veta
vi, att Herren bor. Gud uppenbarar sig ofta i
töcken. En molnsky övertäckte Sinai, då Herren
steg ned på berget. 2 Mos. 24. En molnstod
höll vakt i dörren, sedan Mose hade ingått i
församlingshyddan.

I. <i>Molnet är än i dag det yttre tecknet till
Guds närvaro.</i>

Dessa prövande tider, då Gud rannsakar våra
hjärtan och tuktar genom tystnad, äro dock
genomträngda av Guds förbarmande kärlek.

Vem är föremålet för en moders förbarmande?
Det sjuka och svaga barnet, menar jag. Hon
vakar allena vid dess sjukbädd, hon tager upp
det i sin famn, när det sträcker sina armar emot
henne, ty hon röres av ett medlidande, som blott
en moder kan känna. Likväl är en moders 
förbarmande endast en droppe av det stora
kärlekshavet. Kan Herren förgäta?

Den omständliga och långvariga behandlingen
av guldet i den glödheta ugnen vittnar om den
största omsorg för dess rening. Detta
sönderbråkande och ihärdiga arbete med leret bevisar
krukomakarens avsikt att göra ett kärl till heder.
De för Herren avskilda renas genom eld. Då vi
äro helt överlämnade åt Gud, såsom leret i
krukomakarens hand, tager han allt under sina
händer för att därigenom rena och fullkomna oss.

Aldrig vilade Guds öga stadigare på dig än
i smärtan, aldrig hade fadershanden så mycket
att göra med dig som nu, då han krossar
egenviljan och du menar dig vara förgäten av Gud.
Förr gick du, vart du ville; men nu har en annan
omgjordat dig. Varför? Du är <i>Mästarens</i>
lärjunge. Din själ hungrar och trår efter hans bild.
Välan. Nu har han satt mejseln till det
oformliga stenblocket. Tacka honom därför, och
beundra hans höga intresse för dig! Var tålig och
stilla! Böj dig under allt vad han sänder! Medan
bilden växer under hans händer och
kantigheterna bli till stoft, bär varje hammarslag ljudet
av hans röst till din själ: Det är jag!

II. <i>Bakom molnet står Herren.</i> Det mörker,
som vilade över Job, bestod egentligen däri, att
Herren icke besvarade hans bön, förrän målet
vanns. Förgäves ropade han om lindring i
smärtan, lika litet kunde han förmå Herren att taga
någon vidare kännedom om den orätt, han led.
Därför klagade han: »O, att jag funne vägen till
Guds tron!» »Jag ropar till honom, och han
svarar mig icke!»

Stå vi icke här inför en stor hemlighet?
Visserligen. Men det finns två särskilda
förhållanden, som sprida ljus över denna hemlighet. Först
det utvalda föremålet. Det var ju en av hans
utkorade. »Hans like finnes icke i landet, en
man så rättfärdig och from, som fruktar Gud och
skyr det onda.» Om det icke hade varit Job,
hans trogne tjänare, skulle han hava lämnat sitt
verk redan i början, då Job förbannade sin
födelsedag. Men nu var Guds tålamod utan gränser,
ty kärleken, den kärlek, som är starkare än döden,
brann högt i hans hjärta. Det andra, som
förklarar tystnaden, är <i>det höga målet.</i> Han ville
storligen förhärliga sitt namn och välsigna sitt
barn, då han visade äktheten i hans gudsfruktan
och samtidigt frälste honom ifrån hans eget »jag».
Bakom molnet uppgjordes höga planer för det
dyrbara liv, som krälade i askan, Därifrån
utströmmade kraften till verkets fullbordande.

Men allt var tyst. Och Guds tjänare hade
ingen aning därom.

Har någon ibland oss gjort en liknande
erfarenhet? Ropa Guds barn förgäves om lindring
i smärtan, då han utför sitt genomgående verk?
Ja, ofta. Förgäves bådo vi om räddning för det
svaga men dyrbara liv, som Herren anförtrodde
oss i ett barn, kärare för oss än allt på jorden.
Trots alla våra tårar förbleknade vår sköna Rakel,
och vi måste lägga vår Isak på altaret. Vi
anropade Herrens hjälp emot lidande och förluster
och drabbades likväl av dem; vi bådo under tårar,
att han, som leder konungars hjärtan, hur han
vill, skulle böja våra motståndare och rättfärdiga
oss, men de rasade ju värre, desto mer vi bådo.
I smärtorna och kvalen påminna vi Herren om
hans löften, men han svarar icke; och vi, som
uppmanat andra till förtröstan i nöden, ansättas
av svåra tvivel.  Job 29:24, 25.

Här gäller ånyo att lägga sin mun i stoftet
och säga: <i>»Jag vill tiga och icke mer upplyfta
min mun, ty du har gjort det.»</i> Stå vid hans
portar! Ordspr. 3:34. Förbida honom, och du
skall få nåd att vänta men även kraft att ingå.
Mose var sex dagar på berget, innan Herren
talade med honom. Och likväl var han så nära.

»Men om Herren står bakom molnet», frågar
du, »varför hjälper han då icke sina barn?»
»Ack», utropar du, »<i>varför</i> måste jag beständigt
lida?» För dina »varför». O, min vän, det
slagget förbrinner ej vid sakta eld. Om du är en
av hans utvalda, som han gör till sin bild, då
<i>måste du lida, till dess du ej frågar mer.</i>
Varthän för han den man, som icke fann vägen till
Guds tron? Till ångerfull tillbedjan vid sina
fötter. »Därför tager jag <i>allt</i> tillbaka och ångrar
mig i stoft och aska.»

Det länder till Guds ära och vår salighet, att
vi krossas. Men det är lättare att bli <i>något</i> än
att bli <i>intet!</i>

*
</chapter>

<chapter name="III.   Molnet är framsidan av Guds tron.">
<i>III.   Molnet är framsidan av Guds tron.</i>

När patriarken sov den minnesvärda natten
mot stenens huvudgärd, var han ensam och allena
i världen. Men då morgon grydde, hade han
orsak att inviga sitt Betel och säga: <i>»Huru heligt
är icke detta rum!»</i> I denna öken var himmelens
port. Där bodde Herren.

Ack, hur ofta vi luta oss mot himlastegen med
dess skinande serafer, men för oroliga tankar och
bekymmer förlora vi den sköna drömmen! Jakobs
Gud ledsagar oss ändå med sina härar och fyller
varje tomrum med sin närvaro. Låt vara, att
han kommer till oss i skepnaden av en kämpe,
som övermannar och krossar oss i den punkt,
där vi äro starka. Guds närvaro medför offer,
ett nedbrytande. »Förkrossande» är en av
trapporna till tronen. Men vi klaga över smärtan,
då vi — adlas till <i>furstar.</i>

Stor var Guds nåd över Abraham, men störst
på lidandets höjdpunkt. Aldrig hade han varit
så nära tronen, som då han genomgick det
största av alla prov. Om han <i>kände</i> det så, när han
fullbordade Isaks offer, det vet jag icke; men det
vet jag, att han visste det, då han lämnade
offerhöjden. 1 Mos. 22. Gud allsmäktig prövade sin
tjänare, efter vad vi tycka, alldeles för hårt, när
han tog igen löftessonen. Men sedan Isak är
bunden på altaret, öppnas dörren till den oändliga,
härliga uppfyllelsen av Abrahams hopp. <i>Han såg
Människosonens dag och vart glad.</i>

Det kostar tåreströmmar att frambära <i>löftessonen</i>

och lämna dispositionsrätten till Guds ära i hans
egna händer. Men för tron öppnas en ny värld;
och då han krossar <i>äran att göra Guds ära känd,</i>
erhålla vi sedan en aldrig anad uppfyllelse av
Herrens löften: »Såsom himmelens stjärnor,
såsom himmelens stjärnor!» Detta är själens
jubeldag vid korset. Det stora »stjärnfallet»!

Bara molnet skingras, följer den ena
överraskningen på den andra. Han var ju så nära, han,
som sade: »Jag är med honom i nöden, jag skall
taga honom därur och låta honom komma till
ära. Med långt liv skall jag mätta honom och
låta honom förnimma min hjälp.» Och Job var
så nära tronen, att han ofördröjligen skylde sitt
ansikte, då förlåten rämnade. Där såg han den
Gamle av dagar och genombävades av hans ord:
<i>»Vem fördunklar mitt råd med ord utan
förstånd?»</i>

Hur noga han känner allt! Hur nådefull och
mäktig han är i sitt försvar! Vilken skön
belysning från tronen! Där se vi fadershanden, som
lett våra öden; där känna vi, att det var kärleken,
som agade, även om det skedde genom andras
hat. På sjuksängen och i nöden lärde vi något,
som vi eljest aldrig hade lärt. Dagarna vid den
skybeslöjade tronen äro de mest avgörande i hela
vårt liv. Den allvarliga tystnaden gjorde även oss
allvarliga och tysta — omsider. Då hörde vi
Herren tala. Alla missljud försvunno. Elifas' röst
får ett mildare tonfall. Harmonien är återställd,
då vi »komma i led».
Du är alltså icke övergiven. Bakom molnet
står Herren. Varför suckar du så tungt? Det är
ju endast ett moln. När den mörka skyn
försvunnit, glimmar tronen för din syn. Du undrar
ej mer. Personen själv är svaret på dina »varför».
Du önskar ej då en rikare bönhörelse än den,
som följde därav att Gud icke hörde din bön.
Du vore ej inför Lammets tron tillbedjande, om
Herren hade hört din bön och ej krossat din själ
genom sin allvarliga tystnad.

Så förtvivla ej, du anfäktade själ! Förtrösta
på Herren i mörkret och säg: »Om han än
dödar mig, vill jag likväl hoppas på honom.

<i>Molnet är framsidan av Guds tron.</i>

<tab><tab>Bakom molnet står ju Herren.
<tab><tab>Varför suckar du så tungt?
<tab><tab>Ängslig oro vike fjärran,
<tab><tab>Då hans hjärta är så lugnt.

*
</chapter>

<chapter name="Visheten i mörka moln.">
<i>Visheten i mörka moln.</i>

<tab><tab><tab>"Vem lade vishet in i
<tab><tab><tab>mörka molnen?"
<tab><tab><tab><tab>Job 38:36.

Har du sett någon utföra ett arbete, som han
undandrager åskådarens blickar. Den
allvarliga tystnaden under arbetets utförande röjer
fördolda avsikter. De många »varför», som
uppställas av förvetna själar, lämnar den store
Mästaren utan avseende och utför sitt verk allena.
Men då högtidsdagen kommer, tager han fram
sitt arbete, som utfördes — icke för marknaden,
utan — för att glädja föremålet för hans kärlek.
Sålunda var hans verk av så högt värde för sitt
ändamål, <i>att ingen annan kritik än Mästarens
öga fick vila därpå.</i>

På liknande sätt handlar visheten i mörka
moln. Hon gör inga åskådningsunder, som reta
människans fåfänga. Men slutet av en sak
förklarar den.

I. Vi skola en gång, då evigheten kastar sitt
ljus över tiden, med salig beundran se, <i>att
Herren utförde stora ting i mörka moln.</i>

Försynens vagnar uteblevo ingen morgon under
Israels ökenvandring, men ingen såg, när mannat
föll. Herren står oberoende av människans
omdöme i alla sina gärningar; och det är icke alltid
så nödvändigt, som vi tro, att Gud vinner
erkännande på jorden för sina verk. »Herren har själv
sagt, att han vill bo i töcknet». 1 Kon. 8:12.
Under det den religiösa mängden (2 Mos. 19:8)
ropar: »Vi veta icke, vad det har blivit av denne
Mose!» kungör Herren för honom all sin vilja.
Må den lättsinniga hopen dansa omkring sina
guldkalvar! Då Herrens tid är inne, kommer en
Guds man igen med strålande ansikte. Då skola
de med bävan känna, att de hava syndat.

När Herren avslutat sina verk, insätter han dem
ofta i lönnrum till Lammets bröllop. Förrän
någon människa hunnit göra sig ett omdöme,
lager han hem sina prövade barn, lämnande, så
att säga, lerskärvan till åskådningsmateriel för
»hugsvalarnas» undervisning. Men över dessa
helgon vilar en allvarlig tystnad. Herren tog
dem bort, att ingen människas andedräkt skulle
fördunkla deras härlighet. Frid över deras stoft!
Det brustna ögat vilar i gravens gömma, till dess
att morgon randas, då <i>Kristus varder förhärligad
i sina heliga.</i> 2 Tess. 1:10. Då skola deras ögon
stråla av fröjd, och deras läppar vara en flod av
lov, som flödar till jordens yttersta gränser.

Nu förstå vi, varför guldsmeden, trots det att
han var omgiven av så många mästare, satt så
lugn och ogenerad, då han rensade Levi söner.
Mal. 3:3; 4 Mos. 8:14. Han fröjdas över
utgången, då andra kritisera och döma, och han
ser alla förvetna och klandersjuka lägga sin mun
i stoft för den <i>uppenbara</i> härligheten av hans
verk. O mina älskade! Att vi kunde vara tysta
på lidandets rum, medan änglarna frambära
själens sista nödrop inför Gud! »Vem fördunklar
mitt råd med ord utan förstånd?» »Från i går
äro vi och veta intet.» Bättre vore att torka den
sista tåren än att vara en framstående kritiker.

Dörren är stängd till Hans toalettrum. De
arma hugsvalarna resonera utom hans råd. Men
vem skulle ej bländas av härligheten, då dörren
öppnas och den utvalda står vid brudgummens
sida, klädd i snövit, skinande dräkt och krönt
med livets krona? Förbida! Det klarnar bortom
tiden.

II. I evighetsljus finna vi, att Herren gjort
mörka moln till redskap för sin nåd.

Om vi endast hava tålamod, går en dag, ett
ögonblick i sänder, till dess vi nå bergets topp,
där mödan vid uppstigandet belönas med en
härlig utsikt. Snart dör sista ekot av jordens
stormar, och det mörka molnet ligger under
våra fötter såsom en förlåt med keruber, skiljande
oss ifrån den värld, vi genomvandrat.

Förnimmelsen av Herrens närvaro och trofasta
ledning genom åskmolnet, hans överflödande
kärlek i att hugsvala, stiger till översvallande
fröjd, då vi från evighetens synpunkt betrakta de
mörka molnen och se den förvandling, de hava
undergått på solsidan. Genom solstrålarnas
brytning uppstå regnbågar, som bära vittnesbörd
om hans förbund (1 Mos. 9:16; Sef. 3), och
kuperade landskap med skimrande diamantberg
(Jes. 61:7; 60:17; 2 Kor. 4:17, 18), mellan
vilka ljungeldarna löpa såsom Elias-vagnar vid
åskans högstämda koral. Ps. 18:14; Hes. 1;
Ps. 104:3.

Vid närmare påseende finna vi, att han gör
molnen till sin vagn och <i>lastar skyn med dyrbara
skatter.</i>

Sorgens mörka sky är en packlåda med juveler.
Mörka moln äro ofta själens bönevagnar, som
äro lastade med <i>fördolda rikedomar och det
mörka djupets skatter</i> (Jes. 45:3), likasom den
ifrån Josef återvändande karavanen förde säd
ifrån Egypten. Förlusterna äro glädjens fullhet,
då hungersnöden driver oss till honom, sjukdomen
förbytes i evig ungdom, då lidande och smärta
föra oss under läkarens hand. Natten driver oss
närmare ljuset. Tystnaden gör flykten på
himlastegen majestätisk. Ja, till och med Akors dal
är hoppets port, våra misstag utgångspunkten för
heliga beslut. Hos. 2.

Huru kan detta ske? Guds nåd är inmängd
i allt. Då vi äro <i>helt</i> överlämnade i Guds hand,
samverkar allt till vårt bästa. Rom. 8:28. De
mörkaste moln äro <i>genomträngda av Gads
tankar.</i>

En artist målade en tavla. Dag efter dag satt
han med penseln över duken. Men då tavlan
äntligen var färdig, såg man endast ett moln.
Med förundran sporde man sig själv: »Vad
kunde artistens mening vara med molnet?» Vid
närmare påseende kunde man dock urskilja ett
och annat föremål i detsamma. Snart såg man
även åskådarens ansikte lysa av glädje och
överraskning. <i>Molnet var en sky av änglar.</i>
Och även visheten i mörka moln har berett sina
barn en sky av änglar. Men dessa kunna lika
snart vara en bitter Elifas som en trogen vän.
Job 15. Vad mer? Om han fått tjäna dig till
förödmjukelse och fostran, utförde han då icke
mer än en ängels uppdrag?

Vem anar djupet i den tillbedjan, som själen
ägnar sin Gud, då hon med salig beundran
finner, att det var han, som lastade skyn med
fuktighet och gjorde åskmolnen till redskap för
sin nåd.  Job 37:11—13.

Har du sett änglarna?

*
</chapter>

<chapter name="Utvalda tjänare i mörka moln.">
Utvalda tjänare i mörka moln.

<tab><tab><tab>"Vem gjorde åskmolnen
<tab><tab><tab>till redskap för sin nåd?"
<tab><tab><tab><tab><tab>Job 37.

Gud har befallt hela världen och alla ting att
tjäna hans barn. Och allt samverkar under
Guds överinseende till befrämjande av hans syften
med de heliga. Till och med djävulen måste
tjäna såsom hantlangare i den store läkarens
apotek, bereda nyttiga pulver och hälsobringande
mixturer åt Guds barn. Onda människor äro
den gode herdens vallhundar, som driva Guds
barn närmare Gud. Och under flykten skyddar
han dem med sin käpp och stav.

I. Det onda, som framträder hos våra
medmänniskor under namn av <i>svek, lögn, avund,
förtal, illvilja, hat, fiendskap o. s. v., äro tjänare
till vår tuktan och förödmjukelse och bidraga
till vår uppfostran.</i>

Utan att inlåta mig i någon skildring av deras
karaktär, vill jag bringa dem under ljuset av det
leende, som än i dag strålar över Sonens regering.
Ps. 2.

Det finns många händer att stena igen brunnen,
om du är fallen för maklighet. 1 Mos. 26.
Den hånfulle Simei har fått en plats inom Davids
herradöme, och Gud sänder honom att smäda
konungen för att därigenom stärka denne i
ödmjukhet, ädelmod och förtröstan. 2 Sam. 16.
Satans ängel var ute i konungens uppdrag, då
han kindpustade Paulus, på det han icke skulle
förhäva sig. 2 Kor. 12:7. Nåden triumferar!
Filisteernas avundsjuka drev Isak framåt till
företagsamhet och bidrog att härda honom i
livets kamp, till dess han var, där Gud ville,
han skulle vara. Då öppnades för honom den
fridlysta världen, och alla sade: <i>Nu är du
välsignad av Herren. </i>   1 Mos. 26:29.

Här slutade filisteernas uppdrag. Och hela
regementet hemförlovades. Tuktans tid var förbi.
Sef. 3.

Det är icke personen utan Herren, som vi
hava att göra med i en hånfull Simei, som bannar,
eller en Doeg, som beljuger oss. Se därför till,
att du bemöter hans tjänare ödmjukt och värdigt,
så att du aldrig bär en skugga av missnöje på
din panna! Du har ingen orsak att ångra din
bekantskap med en Ahitofel, ty även han var
en Guds tjänare, då han väckte ny evighetslängtan
i ditt hjärta. (Ps. 55:7—9), och utan honom
skulle vi sakna en sång i din psalmbok. (Ps.
55). Sjung ut din klagan över Doegs lögnaktiga
tunga, men glöm ej, att en hög mästare för den
vassa kniven. Ps. 52.
Hur gärna må du ej förlåta och glömma!
Hur må du ej med vördnad och tacksamhet
omfatta de redskap, genom vilka du fått röna
så mycken välsignelse av Gud! Herren allena
tillkomme all ära; men de arme hugsvalarna
berömmelsen att vara de redskap, genom vilka
han krossade kärlekens och vänskapens stolthet
i din själ och drev dig närmare Jesu hjärta.
Därför bör du älska dem alla med stort
medlidande. Och minns, att såren ej alltid skola
blöda!

När sången brusar över glashavets stränder,
skall din harpa klinga så mycket högre, om en
Farao dränktes vid din förlossning. Tro mig!
Din salighet och himmelens härlighet skall då
icke vara mindre därför, att <i>svärdsklingorna</i>
(Ps. 55: 22) beströ dig med stjärnor vid
konungens jubileum. Slipade genom andras hat och
renade genom missförstånd, framträda helgonen
såsom furstar inför Gud och bära lidna oförrätter
som ett gyllene bälte över sin axel. Job 31:35—37. 
Då, om ej förr, skola vi blicka ut över
den mörka staben av svarta tjänare och utropa:
<i>Det är icke I, utan Herren, som fört oss hit.</i> I
tänkten ont emot mig, men Gud har vänt det
till godo.

II. Bland tjänare i mörka moln räkna vi
även <i>sådana, som arbeta för själens frigörande
och lyftning.</i>

Vern känner icke till en allvarlig Guds tjänare
vid namn <i>Missräkning,</i> och hans broder, den
gamle veteranen <i>Felslagna förhoppningar.</i> Vem
har ej stått skälvande inför den bleka, utmärglade
gestalten <i>Sjukdom,</i> i vars spår ofta följer en
närmare bundsförvant <i>Döden.</i> Han sliter barnet
ifrån moderns bröst och den unga Rakel ifrån
brudgummens hjärta. Döden skiljer David och
Jonatan åt och gör Betania till ett sorgehus.

Hur gärna vi skulle driva dem bort ifrån
kornåkern, då de komma i sena kvällen med
brinnande bloss! Vem anar det <i>höga syftet</i> med
deras mission?

Likväl äro dessa, jämte många tusen andra,
förklädda tjänare, som löpa framför Konungens
vagn. Knappast äro de förbi, då man hör
musiken av Konungens vagnshjul, och deras sakta
mullrande är ju som en konungs triumf, då han
färdas upp till de ljuvliga bergen. Sörjande och
tvekande broder, stig upp i Konungens ekipage!
Vid skenet av den brinnande åkern bäras vi på
okända vingar mot höjderna, medan ännu tårar
strömma över lidna förluster. Och ju närmare
vi skrida härlighetens hopp, desto mera skola
våra hjärtan upplösas i beundran och tacksamhet
till Gud för hans tjänare i mörka moln!
Sjukdomen förde oss till den ofelbare läkaren, Lasari
död var till Guds förhärligande. Smärtsamma
förluster bringa oss till rikedomen av hans
fullhet, brödernas avundsjuka lyfte oss upp i
Konungens vagn till vidare befordran.

Att renas genom <i>förbiseende</i> och utvecklas i
ädelmod genom sådana <i>krav,</i> vilkas fullgörande
ej bringar oss ett erkännande på jorden, är
förödmjukande för vår stolta natur; att vara en
trogen förvaltare i det jordiska och likväl bringas
till armod, är en gruvlig smärta för en verksam
och driftig ande. Men deras led, som följa
Lammet, varthelst det går, ökas varje dag med
sådana själar, som hava <i>genom människor blivit
friköpta från människor och genom jorden
friköpta från jorden.</i> Och det står till hans fria
nådeval, om du aktas värdig samma befordran
genom Guds tjänare i mörka moln.

Lidande Guds barn! Ser du en skymt av ditt
härliga mål, förgät det som är till rygga och
jaga framåt! Vad är förlusten av de skapade
tingen, om du äger Skaparen själv! Och varför
klaga över lidande och smärta, då han därigenom
för dig närmare idealet? Det ljusnar väl en gång.

På andra sidan livets stormande hav skola vi
resa en triumfbåge över avslöjade hemligheter
under gränslöst jubel och alla med en mun
utbrista: <i>Välsignat vare minnet av våra felslagna
förhoppningar!</i>

*
</chapter>

<chapter name="Trons väg">
<i>Trons väg.</i>

O broder, säg, vi sitter du och klagar,
När dina framtidsplaner gå i kvav?
Bak molnet står den Gamle utav dagar,
Som för dig genom svårighetens hav.
Hans planer kunna aldrig lyckas illa,
Men han vill lära barnet att bli stilla.

Han skall din gråt i jubelsång förvandla,
Och rådlös är han aldrig någonsin.
Men äro vi ur stånd att kunna handla,
Då det är Herrens tid att gripa in.
Vi måste lära, fastän därtill sena,
Att sjunga: »Frälsningen är din allena!»

Den måste leva utav dagens manna,
Som uti barnatro skall växa till.
Den, som vill gå framåt, han måste stanna,
Varhelst Gud bjuder och närhelst han vill.
Men under livets allra högsta smärta
Jag fann mig alltid närmast Jesu hjärta.

Evad som händer, allt så väl han sköter,
Och glädje utav sorgen skörda vi.
Men största prövningen, en kristen möter,
Är den han fruktar, men ej råkar i.
För evig tid all otro vike fjärran!
Av vilken orsak tvivlar du på Herran?

*
</chapter>
<chapter name="I stormarna.">
<i>I stormarna.</i>

<tab><tab><tab>"Han satte mig på
<tab><tab><tab>stormens rygg och lät mig fara,
<tab><tab><tab>och dess brak betog mig
<tab><tab><tab>sansen."           Job 30:22.

Stormen nedbröt, slet sönder hans planer,
slopade hans företag, bortsopade hans
förmögenhet, strödde omkring askan av brända
kornfält, bar ut onda rykten och klädde en oskyldig
man i säck och aska.

Stilla såsom fågelhonan vid det upprivna
nästet betraktade Job denna förödelse och utbrast:
»Naken kom jag ifrån min moders liv, och naken
skall jag vända dit tillbaka.» Men knappt hinner
den stackars mannen välsigna Herrens namn,
förrän stormen bryter lös emot honom själv.
Satan slog honom med bölder ifrån hans fotablad
upp till hans hjässa. Job 2:7. Och vi hava
anledning tro, att denna sjukdom var det värsta

plågoris, satan kunde finna. Men detta var
endast början till namnlösa kval.

All mänsklig tröst förnekades honom. Hans
egen hustru, som var honom given »till en hjälp».
frestade honom, sägande: »Står du ännu fast
i din fromhet? Säg Gud farväl och dö!»
Hans vänner Elifas, Bildad och Sofar sutto med
honom på marken i sju dagar och sju nätter.
Men ingen talade ett ord med honom, ty de
sågo, att hans smärta var ganska stor. Slutligen
förlorade Job all besinning och utbrast:
»Förbannad vare den dag, då jag föddes». Då blev
lidandets orkan ännu våldsammare. Emellan Job
och hans vänner utspann sig en ordstrid, som
väsentligen bidrog att göra smärtan så bitter
som möjligt.

Men stormen bar honom allt längre och längre
bort, <i>bort</i> ifrån allt, som var honom dyrt och
kärt på jorden, <i>bort</i> ifrån människogunst och
all jordisk ära, bort ifrån all jämmer och nöd,
<i>hem</i> till en värld utan missräkningar och sorger,
<i>hem</i> till hans dyre förlossare, <i>hem</i> till allt, som
innefattas i orden: <i>De heligas arvedel i ljuset.</i>
Med lerskärvan i ena handen och försvarsskriften
i den andra for han på okända vägar till Guds
tron. Där får han byta ut lerskärvan mot
silverspira, säck och aska mot konungslig skrud.

O, att Job hade sett en skymt av det härliga
målet! Han hade då skonat sig själv ifrån denna
vemodiga bekännelse: »Dess brak betog mig
sansen.» »Slutet av den ödeläggande stormen bar
melodien av Guds egen röst till Jobs öron. Och
så är det alltid.

<tab><tab>Kämpande vid brutet roder
<tab><tab>På en stormomtöcknad sjö,
<tab><tab>Såg jag alla stjärnor blekna
<tab><tab>Över denna mörka ö.
<tab><tab>Lampan flämtade så ängsligt,
<tab><tab>Tåren flöt vid slocknat ljus,
<tab><tab>Och mitt hjärtas bittra klagan
<tab><tab>Dog i böljans vilda brus.

*
</chapter>
<chapter name="Lugn i stormarna.">
<i>Lugn i stormarna.</i>

<tab><tab><tab><tab>"Dess brak betog mig sansen".

För någon tid sedan avsomnade i Amarvara
en trogen Herrens tjänarinna, fru Ester
Franzén, anställd av Ev. Fosterlandsstiftelsen vid ett
av dess barnhem i Indien. Hennes ord till den
sörjande maken dagen före dödsbudet: »Gustav,
var stilla, Gud är här. Ser du honom icke där?»
— synas mig innehålla ett svar ifrån Gud till
många ibland oss.

Han kommer till oss genom förluster och
grusar våra förhoppningar, han avstänger oss
genom sjukdomar och dödsfall att såsom Mose
fostras i öknen, då vi tro oss vara kallade till
ett stort verk. Understundom synes Herren till
och med strida emot sig själv, då han tager
bort sina bästa arbetare. Han rent av krossar
våra hjärtan. Vi söka honom i en vän, och han
kommer till oss genom en fiende. Våra ögon se
efter honom i ljus, och han kommer i mörker, i
lugn, och han kommer i ett stormväder.

II. Jordens slitningar pressa fram tårefloder,
dödens fasor tära på en utmärglad kropp,

många »varför» lämnas obesvarade, och vi tro oss
vara övergivna av Gud; men även till oss ljuder
i stormen denna milda röst: <i>Var stilla, Gud är
här!</i> Det fördolda behöver ingen annan
förklaring än denna: <i>Det är jag!</i> Är det <i>Han,</i> finnes
inga skäl för min klagan. <i>Han</i> känner djupet
i min smärta och är förtrogen med min sorg.
<i>Han</i> vet, hur den började, och hur den kommer
att utveckla sig. <i>Allt</i> har gått igenom hans hand.
<i>Allt</i> är vägt på hans hjärta; och innan prövningen
började, hade han dess utgång i sina händer.
1 Kor. 10:13. Detta är hemligheten, varför han
sover i skeppet, medan vi kämpa emot stormarna,
Mark. 4:31, eller varför han sitter, medan
reningselden bränner. Mal. 3:3. <i>Varje orsak ligger
under hans fötter.</i>  Är det ej nog?

Aldrig sviker han sina löften. Prövad kan en
kristen bliva men aldrig övergiven. Mästarens
lärjungar äro ofta utsatta för storm, men aldrig
för han ut lärjungen i stormen utan beräkning
att landsätta honom. Och aldrig ångra vi de
stunder, som vi hava tillbringat i stormarna.
Men vådan ligger i att förlora sansen under
jordelivets prövningar.

Det är ej endast höjderna, som berusa våra
hjärtan och göra själen onykter. Långvarig
smärta kan så beröva en kristen all besinning,
att han menar sig vara fullt berättigad att knorra
emot Herren. »Han satte mig på stormens rygg
och lät mig fara, och dess brak betog mig
sansen.»  Den  nåd, som fordras för att kunna
vara stilla, anar endast den, som själv varit i
nöd. Stormen prövar, om vi hava säkert
ankarfäste.

Job höll ej provet. Han förlorade sansen.
Däri låg olyckan. Hans vänner blevo nästan
ursinniga av sorg och förtrytelse. De talade
med upprört sinne. (Job 20:2). Job talade
obetänksamt.  (Job 3:6).

Tala aldrig i ditt hjärtas oro. Du vet icke,
vad du säger. Redan i morgon föranledes du
kanske att ångra dig och taga dina ord tillbaka.
När du överväldigas av sorgen, gå avsides och
gråt inför Herren. Sedan må du återvända som
en furste, förklarad genom tårebad. »En man
kväver sorgen i sitt hjärta.» Uppodla din
manlighet genom tystnad i sorgen. Allt har ju sin
övergång. <i>Var stilla, Gud är här!</i> Kläng dig
fast vid honom.

Låt stormarna rasa! Vindarnas Herre för dig
igenom. Öva självbehärskning, med blicken fästad
på den leende allmakten. Vila på vingen under
flykten genom denna värld! Snart är all nöd förbi.

<tab><tab>Men av vredgad våg jag fördes
<tab><tab>På min dyre Faders arm.
<tab><tab>Och han i sin varma kärlek
<tab><tab>Drog mig närmare sin barm.

*
</chapter>

<chapter name="På stormens rygg.">
<i>På stormens rygg.</i>

<tab><tab><tab><tab>"Han satte mig på
<tab><tab><tab><tab>stormens rygg".

I. <i>Stormen lyfter oss högre än den lugna
dalens ro.</i>

Tvärtemot all förmodan satt Job i Konungens
ekipage, då han for på vädrets vingar. Ps. 18:11.
Men icke visste han det. Han menade sig vara
såsom en fågel, som hade blivit rövad ifrån sitt
bo, men bars ändå på »den store Örnens» vingar
allt närmare sitt höga näste. Underbara äro
Herrens vägar. Han väljer alltid sin väg för de
utvalda genom öknar och vatten. Trons väg är
lidandets väg för köttet. Det går genom
uttömmande till fullhet, genom död till liv. Det har
skridit långt med Guds verk i oss, då vi äro
hjälplösa.

Job hade aldrig varit i motgången så »lyftad»,
aldrig i lyckans dagar så »uppbyggd» som nu, då
han nedbröts på alla sidor. Guds verk befann sig
på ett högt stadium, då Job satt på stormens rygg,
och målet var utomordentligt stort. Själv erkände
Job, att denna äreplats var hög: »Du satte mig på
stormens <i>rygg.</i>» Men ändå klagar han som ett barn,
då fadern sätter det på sin axel.  5 Mos. 33:12.

Varför? Såsom sjömannen ej kan se fyrbåken
för dimmans skull, såg han ej en skymt av det
härliga målet. Han red bakfram på den vita
hästen och såg bara nöd och jämmer.

Det är samma förhållande även med oss. Vi
bedja om frigörelse från världen, men då han
ställer oss utom världen, och vårt anseende sjunker, så
klaga vi över dessa prövningar! Vi åstunda det
egna jagets död, men då vännerna komma med repet
och nöden med spikarna, då ropa vi om förskoning.

II. <i>Stormen får en underbar lyftning genom
Guds höga avsikter.</i>

Utan kamp ingen seger. Utan storm ingen
Mästare i stormen.

Om någon från stranden av det Galileiska
havet iakttog lärjungarnas kamp emot stormen,
kunde han ju skatta sig lycklig, att han icke var
en Jesu lärjunge. Men då Mästaren sade sitt:
»Tig och var stilla!» och vågornas skum låg
tillbedjande vid hans fot, torde han velat giva
<i>allt</i> för att äga en sådan Mästare. Visserligen var
det prövande för Elia att sitta vid Kerit månad
efter månad. Men sedan prövningen var
överstånden, hur gärna hans tankar vandrade utmed
den stilla bäcken! Då lärde han, vad han eljest
aldrig hade kunnat lära: att vila såsom ett avvant
barn vid sin moders sida. Och än i dag kunde
han höra suset av den svarta korpens vingar.

Höga syften ligga inlagda i den ursinniga
stormen. Lärjungen föres ut i stormarna för att
tillbedja och beundra sin Mästare.
Själva vågens brus får en skön melodi, då vi
föras till medvetande om att vindarnas Herre är
vår egen dyre Mästare. Till och med stormens
brak, som betog Job sansen, bär musiken av
kerubernas vingar. Hes. 10:5. Den rytande
strandvägen, själva döden, är konungens
trumpetare. Fil. 1:21. Bakom yrande skummet står
Herren för att avtorka deras tårar, som, kvalda
in i döden, kastas upp av lidandets våg på den
gyllene stranden. Uppb. 21:4. Varför skola vi
då ständigt klaga över storm och oväder? Ps. 55:9. 
Vinden är ju en gammal trotjänare, prisad
till och med i sång. Ps. 104:4. Vare det långt
fjärran från oss, att vi skulle ängslas för utgången
och sucka: »Jag faller nog en dag i Sauls händer.»
Sky en sådan förolämpning emot Herren som
denna: »Sköter du icke om, att vi förgås?» Visst
gör han det.

Ännu lever han, som sade: »Var stilla!» och
han är densamme som då. Faller jag, så faller
jag i hans armar. Dör jag, så dör jag i Herren.
Lyftad genom stormen, utrope minsjäl: <i>Om han
dödar mig, vill jag likväl hoppas på honom.</i>

<tab><tab>Om än varje jordisk glädje
<tab><tab>Under nöden gick i kvav;
<tab><tab>Om min <i>vilja</i> mådde illa
<tab><tab>På det stormupprörda hav,
<tab><tab>Dock med helig fröjd mitt hjärta
<tab><tab>Sjöng hans lov så innerlig,
<tab><tab>Då min <i>Faders goda vilja</i>
<tab><tab>Blev den <i>käraste</i> för mig.

*
</chapter>

<chapter name="Stormens väg.">
<i>Stormens väg.</i>

<tab><tab><tab><tab>"Han lät mig fara."

Kämpa icke emot stormen! Viktigare än
befrielse ur nöden är fostran i nöden. Om
Herren icke vinner sin avsikt med prövningen,
har du lidit förgäves. Gärna må en lidandets
våg överspola din själ, endast Mästaren bliver
så mycket större, då <i>han</i> vänder sig mot stormen
med sitt mäktiga: »Tig, och var stilla», Herren
lyckas ofta genom vårt misslyckande.

Hur mycket vi än ropa och klaga, förmå vi
dock intet emot lidande och smärta. Stormen
lyder ej en människas röst. »Vädret blåser, vart
det vill.» Men Gud vare lov, det finns <i>En,</i> som
bestämmer vindarnas tyngd. Job 28:25. Och
Han, som har fastställt tid och stund, säger:
»Jag skall taga honom ur nöden». I stället för
att ropa emot stormen, såsom Job emot sina
vänner, tala med din Mästare om den!

I. <i>Stormen har fått en uppgift av honom att
påskynda vår förlossning, och han skall ej vila,
förr än han fullbordat sitt verk.</i>

Nedbrytande av egenviljan gör uppfostran
lättare. Ju djupare rensning av åkern, desto mindre
ogräs.  Frostnätterna påskynda fruktens mognad.

De motgångar, som lösgöra våra hjärtan från
världen, äro en kristens medgångar. Det smärtar
oss, då den ena missräkningen följer på den
andra, men själen får en stadig kurs, då den
förlorar denna värld ur sikte. Svårigheterna äro
utvalda kungsvagnar för utvalda kungssjälar.
Nedbrytandet genom långvarigt lidande för oss fortare
till agans mål, som är en delaktiggörelse av <i>hans
helighet.</i> Hebr. 12:10. Det upphör att stinga i
våra njurar, sedan vi hava genomgått en
fullständig operation emot <i>alla fordringar.</i> Ps. 73.
Sedan drömmen att bliva ryktbar en gång för
alla är krossad, vila våra hjärtan såsom ett avvant
barn vid sin moders sida.   Ps. 131.

Så får en kristen allaredan här på jorden
genom agan skörda rättfärdighetens fridsfrukt. Och
undergivna själar mogna hastigt för himmelen.

Sedan själen är besluten för Kristus, är varje
betryck ett tryck närmare Gud. »I världen betryck,
men frid i mig.» Då skola vi genom
missräkningar vinna ett liv utan missräkningar, vinna allt
genom förlusten av allt, då <i>Kristus är vårt liv.</I>
»För vilkens skull jag har blivit förlustig
alltsammans, på det att jag må vinna» — vad?
Ryktbarhet? O nej! »Världen är korsfäst för mig och
jag för världen». Vad då? Vinna Kristus! är Pauli
triumferande svar. Fil. 3. Och han behövde ej
ångra sitt val. Paulus vann, det han levde för.

Är han ej en utomordentligt lycklig man? Han
är en man, som vinner. Förluster, lidanden,
trångmål bringa honom härlighetens fullvikt. 
Fattigdom och ringhet skänka honom frikostig nåd
och kunglig vedergällning. <i>I översvinneligt mått,</i>
på <i>översvinneligt sätt.</i> Paulus vinner på allt.
Men hans liv är fullt av stormar. »Ofta har jag
varit i nöd.» Gjorde också han förluster? Han
förlorade allt. Och vann? Kristus!

II.   <i>Stormens väg är ren och stärkande.</i>

Vem kan leva utan stormar? Jag beklagar
den, som aldrig varit i någon nöd. Stormen
renar luften.

Den, som på någon sjöresa lidit av sjösjukan,
minns, hur glad och frisk och lätt han steg
upp på stranden. Högt upp i stormen är luften
renast. Och det är en gammal erfarenhet inom
Guds församling, att lidanden och trångmål
bidraga mer till höjande av troslivet än alla
konungars gunst. Vissa sjukdomar befria oss
ifrån sjukdomsämnen, och vi känna, hur alla
livsfunktioner äro kraftigare och regelbundnare
efter en överstånden kris. Så hava Guds heliga
under alla tider genom lidande blivit renade och
stärkta till sin inre människa. De hava därför
tackat Gud mera för lidandets stormar än för
gröna dalens ro.

I nöden hava de ock genom sin tros stadighet
visat andra, att Herren är värd att lita på, såsom
patienten, som tåligt uthärdar en operation i
medvetandet av läkarens skicklighet. Och efter hand
som det nya livet genomströmmar dem, vinna
deras ord i vältalighet och kraft. I stormen
stadgas ekens rot. Och genom lidande rotas en kristen
i Gud. Livets allra finaste rötter klänga sig fast
i honom, såsom barrträdens rötter i bergens
remnor, och vi mogna till denna apostoliska visshet:
»Varken död eller liv eller något skapat skall
kunna skilja oss ifrån Guds kärlek, som är i
Kristus Jesus, vår Herre, Rom. 8:38, 39.

Såsom den lungsiktige behöver ombyte av
luft, så vore en storm välgörande för de många,
som lida av andlig tvinsot. Och deras
mottagande i den sälla hamnen skulle bliva härligare,
om de hade vandrat genom lidandets djup.

III. <i>Stormens väg för oss till den lugna
hamnen, där skinande skaror välkomna oss.</i>

Ännu vandra vi här nere i djupen. Men på
väg mot evighetens alper skola vi snart inandas
luften från vårt hemlands berg. Då skola våra
ögon stråla och våra hjärtan vidgas. Stormen
driver oss mot hemlandskusten. Vågen lyfter oss
högt på stranden. Skinande skaror uppvakta
oss. Hur länge de väntat! Vad innerlig
hjärtefröjd i mottagandets stund!

En sjöman ångrar ej sina äventyr på havet, då
han efter slutad färd får sätta sig ned i kretsen av
sin familj. Och när vi gå under Edens palmer
tillsammans med Johannes, eller sitta till bords
med Abraham i Guds rike, skola vi lova Gud
mest för våra prövningar. Herrens avsikt är att
bereda oss ett kungligt mottagande i våra
högtiders stad. Och han för sina utvalda igenom,
skulle det än kosta honom tiotusen världar. Och
då vi en gång ifrån evighetens värld blicka ut
över livet, skola vi alla med en mun utbrista:
<i>Välsignat vare även minnet av jordlivets stormar!</i>

Det är en glad syn att se ångaren efter en
lugn och stilla färd glida in i hamnen. Men ett
skepp med bruten mast och rivna segel hälsas
med entusiastisk hänförelse. Hela staden går
ned för att välkomna den, som svävat mellan
dödens bränningar.

Vad gör det väl då, om vi en eller annan gång
färdats över vreda böljor på stormig sjö, blott
vi hörde vännens: <i>»Det är jag!»</i> och han förde
oss till den lugna hamnen.

<tab><tab>O, hur lätt mitt hjärta andas,
<tab><tab>Löst ur bojans hemska tvång!
<tab><tab>Vågens eko vaggar sakta
<tab><tab>Vid mitt hjärtas jubelsång:
<tab><tab>Du mig fört, dit jag ej ville,
<tab><tab>Ömma kärlek innerlig!
<tab><tab>Jag tillbeder och beundrar,
<tab><tab>Jag mitt offer bringar dig!

*
</chapter>
<chapter name="Annons. Av samme författare:"> 
<b><i>Av samme författare:</i></b>

<b>En konungs brud. </b>  5:te upplagan.............    1: -

<b>Brev till nyomvända.</b>   7:de upplagan ....—   0:75

<b>Högtidliga varningsord</b>...........................   0:35

<b>Jag fann honom icke</b>..............................   0:35

<b>Vishetens väg</b> ........................................   0:30

<b>Varningssignaler för de unga</b>.................   0:25

<b>Dova klockljud</b>.......................................   0:40

<b>I Guds skola.</b> 7:de upplagan.....................   0:30

*

<b>Ur livets källa. </b>  Betraktelser för var dag i året,
samlade  ur  <i>Emil  Gustafsons</i>  och  pastor  <i>C. J. A,
Kihlstedts</I> efterlämnade skrifter och predikningar.
Pris i fint,  impregnerat klotband med runda hörn
                                                                       Kr. 4: 50.

*

<i>Vid partiköp erhålles rabatt.

Behållningen av förlagets verksamhet tillfaller
missionen.</i>

<b>HELGELSEFÖRBUNDETS   FÖRLAG
GÖTABRO   -   HARDEMO</b>

*
</chapter>
