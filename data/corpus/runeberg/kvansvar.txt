<table o>
<td c>
﻿LANDSFÖRENINGEN FÖR KVINNANS POLITISKA RÖSTRÄTT.<br>======================================================
<td c><h1>KVINNOANSVAR</h1> 
<td c><big>OCH</big> 
<td c><h1>KVINNORÖSTRÄTT</h1> 
<td c><small>AV</small> 
<td c><h2><i>ELLEN KEY</i></h2> 
<td c>(<sc>ur</sc> ”ALLSEGRAREN”. <sc>alb. bonniers förlag</sc>.) 
<td c>*
<td c><small>STOCKHOLM</small><br><small>OSKAR EKLUNDS BOKTRYCKERI 1919.</small> 
</table>
﻿
<chapter name="Kvinbnoansvar och Kvinnorösträtt">
﻿<big><b>K</b></big>vinnans vilja var länge riktad mot ett enda mål: att 
en man skulle ge henne möjlighet att fylla hennes 
naturbestämda och bestående uppgift, den att bli maka 
och mor, att inom hemmet få utöva sin rent
kvinnliga makt. 

Men allt flera blevo de kvinnor, för vilka detta 
mål aldrig kunde nås. Småningom vände sig därför 
kvinnoviljan mot ett annat mål: det att frigöra var
enskild kvinnas makt till <i>personlig</i> utveckling och
verksamhet även utom hemmet. 

De sålunda frigjorda kvinnorna sågo först ned på 
de endast inom hemmen verksamma. De förra satte 
sin egen dyrt vunna, nya lycka – den rent mänskliga 
kraftutvecklingen – högre än den urgamla, rent
kvinnliga kraftutvecklingens lycka. 

Men så kom ett tredje skede, det nuvarande. Under 
detta ha de gifta kvinnorna fört sin personliga, redan 
som ogifta vunna, utveckling med sig i hemmen. Dessa 
hustrur och mödrar vilja båda slagen av lycka, såväl 
den kvinnliga kraftutvecklingen och maktutövningen i 
hemmet som den mänskliga kraftutvecklingen och
maktutövningen i samhället. Och de vilja vinna denna 
dubbla lycka både för sin <i>egen</i> skull och för <i>släktets.</i> 

Ty nu har den yppersta kvinnoviljan – de giftas 
som de ogiftas vilja – fått sitt sista och största mål: 
det att <i>mänskliggöra mänskligheten.</i> Visserligen äro 
dessa målmedvetna ännu mindretalet. Men krigsåren 
ha givit denna vilja en ny styrka. De gifta kvinnorna 
nöja sig ej längre med att föda och fostra nya
medlemmar för det av männen danade samhället, nya
redskap för statens tjänst i fred eller krig. De ha börjat
﻿ana vad en av den svenska kvinnofrigörelsens profeter 
– den störste – C. J. L. Almquist redan visste när 
han sade: »<i>Mänskligheten är ännu icke född, hon är 
endast ett embryo.</i>» 

För fem år sedan torde mången kallat detta en 
överdrift, löjlig att i »vår tid» anföra. Vår tid har sedan 
dess ändrat anlete. Vi måste åter börja det etiska
kulturarbetet där Jesus för 2,000 år sedan begynte det, när 
han ställde vårt släkte i valet mellan Gud och
Mammon, mellan anden och världen. Att välja rätt är
alltjämt villkoret för släktets nya födelse, den då det
embryo till mänsklighet, som vårt släkte ännu är, skall 
komma att taga gestalt såsom <i>mänskligheten.</i> Till mer 
än hälften beror denna gestaltning på kvinnornas val, 
på deras vilja att utöva den makt utan vilken släktets 
mänskliggörande ej blir verklighet. 

Den nu i världen rasande striden synes stå mellan 
makt eller rätt. Innerst står den mellan den gamla 
läran att makt <i>är</i> rätt och den nya viljan att rätt skall 
<i>bli</i> makt. De kvinnor, som nu ena viljan till fred med 
kravet på rösträtt, ha medvetet valt sin plats i striden 
på <i>rättens</i> sida. Då kvinnorna som mossa och ljung, 
buskar och träd börja »kläda fjället» från <i>sin</i> sida, skola 
de, hunna till toppen på den andra sidan finna en hel 
skog av män, som redan äro fyllda av samma
övertygelse och således möta kvinnorna på den höjd där de 
gemensamt kunna se in i framtidens land. Just bland 
dessa män, som vilja göra rätten till makt, vaknar
alltmer insikten om att så länge kvinnoviljan saknar
rösträttens maktmedel kan kvinnosläktet endast medelbart 
arbeta för denna framtid. Kvinnornas medborgarrätt är 
således ena villkoret för att de skola kunna utöva en 
massverkan i och för släktets höjande ur det
rovdjursskede, i vilket folken ännu ekonomiskt som
internationellt leva. Det hjälper ej om modern lär sina söner att 
rätt och sanning bör leda deras handlande, när dessa 
söner sedan av »realpolitiska» eller »patriotiska» skäl 
nödgas stödja sitt lands orättfärdiga handels- eller
krigspolitik. Det skede vi nu genomlida har öppnat vida 
utsikter till ökad kvinnomakt. Ytligt sett kan man tro

﻿sig uppleva motsatsen. Ty ända sedan de tider, då de 
besegrades kvinnor blevo stridsbyte, har kvinnan som 
sådan aldrig blivit mindre aktad. Miljoner kvinnor ha 
blivit dödade eller skändade, jagade ur sina hem och 
sitt land, blivit sjuklingar eller vansinniga för livet. 
Kvinnans av mannen förkunnade »helgd» som släktets 
moder har endast giltighet i fråga om det <i>egna</i> landets 
kvinnor. Och vad dem angår räknas icke de tårar, som 
dessa kvinnor fällt över fäder, män, söner, bröder, vilka 
blivit krigets offer: att gråta är ju kvinnokall. Men 
dessa erfarenheter börja väcka kvinnorna till medvetande 
om att de voro grundligt bedragna av allt fagert tal om 
moderskapets helgd. Detta tal blir <i>verklighet</i> först när 
kvinnorna inrätta sitt liv efter den nya läran om
människoekonomien. I denna riktning gick kvinnoviljan 
redan före kriget. Vi veta att ju mer det kapitalistiska 
produktionssättet var genomfört i ett land, dess ringare 
var där nativiteten. Detta faktum började redan
framtvinga vad den österrikiske sociologen Goldscheid kallat 
<i>Menschenökonomie.</i> I en ypperlig småskrift <i>Frauenfrage 
und Menschenökonomie</i> – har han visat att
medelpunkten inom kvinnorörelsen måste bli just
människoekonomi. När kvinnan såsom människoproducent en 
gång blir <i>målmedveten,</i> då kommer hon att uppresa sig 
mot den ofruktbara fruktbarhet, till vilken hon varit 
dömd. Hon vill icke längre föda massor av barn, av 
vilka somliga dö genom brist på krafter och medel för 
deras uppfödande och av vilka återstoden snabbt
förbrukas av en industri, där endast produktionsmassans, 
icke människomaterialets värde beaktas. Hon vill icke 
längre föda söner att förbrukas av kriget. Först när 
kvinnornas flertal uppreser sig mot det missbruk, för 
vilket deras kön – genom ödslandet med liv – varit 
utsatt, då blir även mannen tvungen till
människoekonomi i stället för det nuvarande människoslöseriet. 
Denna ekonomi kräver även att kvinnorna kroppsligt 
som andligt höja människomaterialet och bevara det i 
detta höjdläge; slutligen att de målmedvetet motarbeta 
krigstillståndet. Kvinnorna kunna redan nu göra detta 
i och med danandet av allmänmeningen. Men blott när
﻿de vunnit rösträtt kunna de genomföra
<i>människoekonomiens</i> principer på alla områden för mänsklig
kraftutveckling och motarbeta <i>människoödslandet</i> i alla dess 
former. Framför allt som rovdrift <i>inom</i> landet och krig 
<i>mellan</i> landen, vilka båda företeelser äro de värsta
synderna mot människoekonomiens grundsatser. Ännu ske 
båda i statsnyttans namn. Vissa klasser utnyttjas för 
att frambringa »landets rikedom»; vissa åldersklasser 
nedslaktas i kriget för »landets välfärd»! Att dessa 
människor, som utsugas och nedslaktas, själva <i>utgöra</i> 
landets högsta rikedom och välfärd, detta är den
sanning, som först ur människoekonomiens synpunkt blir 
klar för folken. Ena halvdelen av dessa – kvinnorna 
– ha utan ansvarig medverkan blivit kastade in i
världskrigets elände. Genom storartad hjälpverksamhet på 
alla områden ha de lindrat eländet. En del ha med 
stora personliga mödor verkat ej blott för fredsslut, men 
för ett <i>framtidstryggande</i> fredsslut. De stridande
landens kvinnor ha därvid ådagalagt en storsyn, ett
högsinne, som ofta överträffat männen i dessa land. Men 
trots allt detta komma kvinnorna att stå utanför det 
rum där freden en gång slutes. Även om de i några 
av de stridande landen kunde förena sig i en bön om 
fred, bleve denna icke hörd. Och vore de yppersta 
kvinnorna i dessa land så genomträngda av
människoekonomiens sanningar att de öppet predikade det
folkfördärvliga i ett fortsatt krig, då bleve de nu inburade 
såsom fosterlandsförrädare!

Och dock, trots allt detta skenbart hopplösa, finnas 
strömningar på djupet, som ge anledning till hopp. Det 
vanetänkande, vari männen suttit instängda som i en 
hermetiskt tillsluten glaskupa, är nu mindre lufttätt. 
Liksom en viss hög ton från ett instrument kan komma 
ett glas att springa isär, så har nu världslidandets
klagoton vållat en remna i kupan. Man får allt fler
vittnesbörd om att männen börjat ana att det sedan
århundraden uppehållna systemet – nationalegoismens med 
dess hemliga fördrag och kapprustningar – är föråldrat. 
Att mot andra staters intresse söka vinna fördelar eller 
försvara de vunna, har – som Norman, Angell, R. 
Gold﻿scheid m. fl. visat – blivit allt orimligare sedan
internationalismen är den verklighet i vilken vi leva, röras 
och hava vår varelse. Internationalismen gör varje folk 
beroende av samverkan med alla andra för frambringande 
och utbyte av materiella som andliga värden och kriget 
blir därför livshämmande även för segraren.
Vanetänkandet i fråga om kvinnan har fått liknande remnor. 
Allt fler män börja inse att ordandet om »kvinnans
bestämmelse» är löjligt inför det sakförhållandet: att
kvinnorna under kriget blivit en <i>nationalekonomisk</i> och 
<i>social makt</i> av större betydelse än någonsin. Kvinnorna 
ha <i>måst</i> bemäktiga sig en mängd manliga yrken – 
ända till framställandet av krigets förstörelsemedel – 
sedan männen nödgats lämna dessa yrken för
skyttegravarna. Det har blivit meningslöst att fråga om
kvinnan <i>passar</i> där, varest hon i verkligheten redan
inpassat sig såsom en väl funktionerande del av
samhällsmaskineriet. Men därmed fråga sig också allt fler
nytänkande män om denna väldiga samhällsmakt kan <i>få 
förbli utan politisk rätt och politiskt ansvar?</i> Och de 
börja besvara frågan nekande. Ja, svaret kommer till 
slut att anta den formen: att kvinnorna <i>måste</i> tilldelas 
rösträtt och valbarhet emedan det ligger en
samhällsfara däri att allestädes verkande och överallt
inflytelserika samhällsmedlemmar äro <i>befriade</i> från det ansvar 
för statens inre och yttre politik, som endast full
medborgarrätt ålägger individerna. 

I andlig som i bokstavlig mening ha kvinnorna 
under världskriget besått fälten. Och när folken åter 
kunna börja samla sig till det inre utvecklingsarbetet, 
skola många av de tankar, som före kriget såddes inom 
samhällena, hava vitnat till skörd. En stor del av
kvinnornas under kriget utförda samhällsarbete torde förbli 
utan frukt för deras <i>egen</i> utveckling, emedan många ännu 
handla under vanetänkarnas inflytande. Så t. ex. hör 
man från alla land beundran över den utomordentliga 
organisationen av sjukvården i fält, över vetenskapens 
återerövringar av liv och lemmar åt de på slagfältet 
ödelagda och över kvinnornas offervilja och mod under 
detta arbete. Huru få äro ännu de kvinnor, som lida
﻿av det systematiserade vanvettet att man gör
uppfinningar för att på det verksammaste sättet sönderslita 
och lemlästa friska män, och sedan, genom nya
uppfinningar och med oerhörda offer av ekonomisk och
personlig kraft, återvinna de ödelagda åt ett liv i vilket de 
dock måste bli mindervärda? Månne ens den tyska 
hustrun, som återfick sin man i en korg med båda benen 
borta, synen på båda ögonen förlorad och ena armen 
bortsliten, fått sina ögon öppnade för detta vanvett? 
En kvinna – en finska – har uttalat tanken om en 
kvinnostrejk mot kriget, i form av <i>nekad
hjälpverksamhet under kriget.</i> Tanken kom icke från ett hårt hjärta, 
men ur en klar hjärna. Det är ej genom kvinnor med 
oklara själstillstånd, som mänskligheten kan
mänskliggöras. Det är <i>dessas</i> andliga tröghet, deras
fantasilöshet, deras vanetänkande som – mycket mer än ond 
vilja – hindra alla framsteg på nya områden.
Ingenstädes har detta vanetänkande varit så trögt, så
fantasilöst som i fråga om kriget. Noga sett är detta
naturligt. Ty frågan om kriget är förbunden med
fäderneslandet, med hemmet, med de för människornas flertal 
högsta värdena. Det är otaliga känslotrådar, som i 
dessa avseenden binda samman eviga värden och sega 
fördomar till en oupplöslig knut. Först när känslorna 
fast omfatta den nya tanken: att fäderneslandet bättre 
kunde skyddas och utvecklas genom en <i>folkens
organisation för freden</i> än genom varje enskilt lands
rustningar för kriget, kan världen motse ett <i>nytt system</i> 
för det politiska handlandet. Nationalegoismens politik 
är numera <i>oändamålsenlig i folkkampen för tillvaron.</i> 
Och ensamt detta måste – frånsett alla humana skäl – 
avgöra dess fall. Intet är vissare än att vi en gång 
måste sätta nationen efter mänskligheten. Endast så 
kunna vi nå det nu nödvändiga framsteget i mänsklighet, 
liksom vi tidigare – för att vinna sådana framsteg – 
nödgades lära oss att sätta landskapet efter
fäderneslandet och ätten efter samhället. Vi förlorade därigenom 
intet av landskapets eller ättens <i>förblivande värden</i> för 
vårt känsloliv. Men vi vunno de nya värden, dem de 
nya och utvecklingskraftiga begreppen – fädernesland

﻿och samhälle – inneburo. Detsamma blir fallet när 
varje land för att kunna bestå <i>måste</i> inrätta sin inre 
och yttre politik enligt den vissheten, att mänskligheten 
står högt över de enskilda nationerna såsom nationen 
står över individerna. Är ej det senare fallet, då råder 
anarki inom staten. Och, emedan det förra ej är fallet 
staterna emellan, leva dessa i <i>mellanfolklig anarki.</i> 
Denna kommer att bestå så länge den nationalegoism 
består, vilken ställer den <i>egna nationens makt över 
andra nationers rätt</i> – och därför kallas »nationalism». 
Så länge denna slags patriotism godkännes, kommer 
också krigstillståndet mellan folken att fortfara. Först 
när de genomträngas av <i>den</i> patriotism, som fordrar att 
även mellan <i>folken</i> samma lagliga ordning skall finnas 
och samma moral uppehållas som mellan medborgarna, 
kan det öppna eller latenta krigstillstånd, som vållat 
världskriget avlösas genom det folkförbund av vilket de 
mest tänkande i alla land – de stridande som de
neutrala – hoppas framtidens fred. 

*

</chapter>

<table o>
<td c>––––––––––––<br><b>PRIS 20 ÖRE</b><br>––––––––––––




﻿
