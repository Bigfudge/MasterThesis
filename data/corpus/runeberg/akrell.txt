               MINNEN

                FRÅN

CARL XIV:s, OSCAR I:s OCH CARL XV:s DAGAR

                 AF


     GENERALLÖJTNANT CARL AKRELL

                OCH

    LANDSHÖFDING S. G. VON TROIL.



            FÖRSTA DELEN.



             STOCKHOLM
       OSCAR L. LAMMS FÖRLAG.
Norrköping 1884. M. W. Wallberg & Comp. Boktryckeri.
Första delens innehåll.

*

                                                 Sid.

I.

Inledning: Barndoms- och ungdomsminnen från åren näst
före Karl Johans ankomst till Sverige     ...... l--47.

II.

Afresa till Tyskland. Tjenstgöring hos Karl Johan 
under 1813 års fälttåg.              .............47--81.

III.

En färd från Stockholm till Helsingborg för 70 år
sedan. Agitation i Köpenhamn för prins Kristian
Fredrik i Norge. Tvänne utländska resor; ett
egendomligt uppdrag af Karl Johan.       ............ 81--105.

IV.

Episoder med Karl Johan och general
Cardell.                                         .....105--114.

V.

Landtlif och statistiska arbeten. Topografiska resor
i Norrland och Norge. Ett samtal med Karl Johan om
Crusenstolpe                           ..............124--148.

VI.

Elektriska telegrafens införande i Sverige. Planer
för jernvägar. Akrells afskedstagande. De sista åren
af hans lefnad.                         .............. 148--173.

Tillägg.                             ..................174--178.

*

MINNESTAFLOR AF GENERAL AKRELL.

Förord.

I afseende på föreliggande arbete, hvartill
materialierna äro öfverlemnade af herr
öfverstelöjtnant F. Akrell samt enkefru grefvinnan
Sophie von Troil, född von Hermansson, har utgifvaren
blott att göra följande meddelande.

Vid 83 års ålder började general Akrell nedskrifvandet
af sina lefnadsminnen och fortsatte dermed ännu inemot
nitioårig. I samråd med hans son, öfverstelöjtnant
Akrell, har utgifvaren uteslutit ur den efterlemnade
handskrifna journalen sådant, som varit af allt för
enskild beskaffenhet eller berott på författarens
höga ålder. Af honom sjelf voro minnena icke afsedda
för offentligheten, men då man i dessa anteckningar
funnit åtskilliga märkliga tidsbilder, hafva dessa
icke bort undanhållas allmänheten.

I viss mån liknande är äfven förhållandet med
landshöfding von Troils memoarer, hvilka för
familjens medlemmar varit tryckta såsom manuskript,
men först nu i omredigerad form offentligen
framläggas. Förf. erhöll i lifstiden många
uppmaningar att sjelf vidtaga en sådan åtgärd, och
hans efterlefvande maka har ansett, att den omsider
bör komma till verkställighet, hvarvid hon dock
uttryckt sin önskan, att sådant, som i memoarerna är
af mera privat natur eller af andra skäl ej lämpar sig
för offentligheten, måtte utelemnas. Liksom Akrells
minnestaflor, innehålla ock Troils åtskilligt af
detta privata slag, men derjemte mycket af allmänt
intresse. Särskildt inom det län, såsom hvars
omtyckte styresman förf. under lång tid fick verka,
skall det nu under utgifning varande verket säkert
bli välkommet. Genom förf:s närmare bekantskap med
trenne konungar af vår nu varande dynasti och för
öfrigt genom hans uttalade omdömen och skildringar
öfver många bekanta personligheter är ock arbetet
egnadt att öfver allt i vårt land vinna läsare.

	I.

Inledning: Barndoms- och ungdomsminnen från åren
näst före Karl Johans ankomst till Sverige.


Min lefnad har icke varit brokig och skiftesrik,
icke utmärkt af ovanliga tilldragelser eller hemsökt
af svåra pröfningar; den har med sakta fart ilat
till sitt mål, som bäcken i dalen, fredad för
stormarna. Men den erbjuder många minnen af klara,
lyckliga och glada dagar, några äfven af mulna och
sorgliga. För mig äro de betydelsefulla och dyrbara
dessa minnen från den långa vandringen, och derför
vill jag försöka att samla och ordna några af dem,
innan de alla blifvit af tiden skördade.

Den 13 Januari 1779 var första dagen af min
tillvaro. Till fylda 9 år hade jag ännu ingen
erfarenhet af skoltvång, utanlexor och handplagg. Min
gode far var sjelf min lärare, sedan min ömma mor,
snart sagdt genom lek, hos mig inpluggat den svåra
konsten att läsa rent. Mitt lilla kunskapsförråd
inhemtade jag till det mesta af min faderlige lärares
muntliga framställningar och förklaringar af hvad jag
för honom uppläst; sjelf måste jag alltid redogöra
för det upplästa, någon gång äfven försöka att
skriftligen uppfatta hvad jag deraf kunnat inhemta,
alltid på kartan eller globen utmärka de ställen som
afhandlades. Med omvexlande läroämnen förstod han
att lifva och underhålla min barnsliga vetgirighet;
lärotimmarne blefvo efterlängtade och ansedda såsom
belöning, men nekades till straff för fel och olydnad.

Genom denna lärometod och genom inflytelsen af den
verksamhet och flit jag ständigt hade för ögonen, blef
arbete och sysselsättning för mig ett behof, en vana,
som framdeles, under alla lifvets skiften, varit mig
en tillflykt i motgång och bekymmer, ett skydd mot
lättsinnets retelser och ett medel till bergning, 
trefnad och sinnesfrid. Min morbror, assessor Lagerheim, 
hade i sitt hus antagit en fransk språkmästare, då nyligen ankommen 
till Sverige. Denne blef också min lärare i franska 
språket och skönskrifning. Snart blef det godt förstånd oss emellan, 
då jag fick, i utbyte mot språkmästarens lektioner, lära honom 
svenska namn på åtskilligt, och dessutom hjertligt skratta 
åt hans ofta förvända prononciation, utan att han deröfver harmades. 
Af språkundervisningen, som allt för snart afbröts, qvarstod 
dock föga gagn, om ej vinsten af ett riktigare uttal af språket 
än som vanligen inhemtas af svenska språklärare.

Ibland dagar af betydelse inom föräldrahuset, kan jag med 
mycken bestämdhet erinra mig den 8 April 1783. Jag var då 
4 1/2 år gammal och min lille bror Axel föga mer än 2 år. Vi 
båda gossar ville, som vanligt, leka inne hos mamma, men det 
nekades oss, och i stället fördes vi ned i den lilla trädgården, 
(huset n:o 7 i Bryggaregränd) der vi på egen hand lemnades 
utan all tillsyn. Åter uppkomna och införda till vår goda mor,
funno vi henne sjuk och sängliggande, ehuru ännu tidigt på aftonen; 
och till vår, åtminstone min, stora förvåning, bredvid 
henne en liten varelse, som man kallade vår syster. Jag fann 
henne ganska ful och förklarade det högljudt.

En annan tilldragelse af ofvannämda art har äfven fästat 
sig i mitt minne. Slägtingar och vänner voro en afton (26 Febr. 
1786) samlade hos föräldrarne, med flera af sina barn. Stoj 
och lekar, glädje högt i tak bland oss barn, då på en gång 
sällskapet hastigt bröt upp och åtskildes; endast tant Lagerheim
stannade qvar hos min mor, som redan förut dragit sig undan 
från sällskapet. Min syster Kerstin och jag måste genast gå till 
sängs; oaktadt min protest och fordran att få veta orsaken till 
det inträffade tumultet. Morgonen derpå visades oss en liten 
syster, som emellertid icke upphann ett halft års ålder.

Vid slutet af året 1786 hade föräldrarne tagit såsom lifstidspensionär 
en fru Flodberg, då 78 år gammal -- och erhöllo derför 
i ett för allt dennas egande kapital af 1,200 Rdr Spec. (efter 
nuvarande penningevärde 4,800 Kr.). För denna summa köpte 
min far följande året en liten gård, ett halft mantal, Hammora, 
belägen på Adelsön i Mälaren 4 1/2 à 5 mil från Stockholm.

Denna handel, som ändtligen förverkligade en af föräldrarna
länge närd önskan, utöfvade sedermera genom händelsernas 
sammanlänkning ett ganska stort inflytande på deras egna och 
deras barns lefnadsförhållanden.

Utflyttning till Hammora skedde på en förhyrd Mälareskuta. 
Resan gick långsamt, ty vinden var svag och motig, och natten 
tillbringades i den långt ifrån trefliga och snygga kajutan. Längtan 
och oron hade stigit till sin höjd, då ändtligen vid segelledens
krökning gårdens väderqvarn upptäcktes och snart derefter 
fartyget lade till vid bryggan. Aldrig förgår minnet af denna 
sköna morgon, af ankomsten till det nya, vänliga hemmet; af 
min barnsliga förtjusning; af min goda mors belåtna, glada leende, 
då hon i byggningens utseende, i dess utskjutande förstugqvist,
i dess omgifning, träd och grönska, tyckte sig finna en erinran 
om och en likhet med hennes föräldrars fridfulla boning.

Vistandet på Hammora under somrarne skulle nödvändigt
gifva en annan riktning åt mina studier, tidtals afbryta dem, och 
för min frivilliga verksamhet framställa nya föremål. Den hittills 
begagnade uppfostrings- och lärometoden blef således icke 
längre möjlig, och det kära föräldrahemmet måste utbytas mot 
ett främmande. Underrättelsen derom var för mig en svår sorgepost, 
och skilsmessan från det i mitt tycke förtjusande och 
härliga Hammora, kostade många strida tårar.

Om hösten 1788 sattes jag i pension hos en min fars vän 
och bekante, en kungl. sekter Grundelstjerna, i hvars aktningsvärda 
hus jag omhuldades med all möjlig både faderlig och moderlig 
omvårdnad. För mig var dock Olhamra en förvisningsort, der 
ingenting kunde ersätta hvad jag förlorat. Men barnasinnet tryckes
icke länge af sorgen, och efter någon tid blef jag hemmastadd i 
de nya förhållandena. Till skolkamrat och medtäflare fick jag 
äldste sonen i huset, Albin, nära nog på dagen med mig jemnårig. 
Vår informator, en ung student, var icke synnerligt egnad 
att fortsätta den undervisning jag i hemmet erhållit; han kunde
förhöra en lexa och rätta ett skriptum, icke med egna förklaringar 
lifva och klargöra lärjungarnes begrepp och uppfattning. 
Latinet synes hafva varit hans starka sida, och detta sökte han 
också inplugga i sina elever; historia och geografi försummades 
nästan alldeles; i aritmetik kommo vi aldrig längre än till de 
fyra räknesätten i hela tal, och för Euklides’ elementa hade han
en panisk förskräckelse, som äfven meddelades hans
elever. Det för mig ovana skoltvånget förstörde all
håg och lust för studier; min försummelse straffades
med ökade lexor, förlust af lekstunder och äfven
med handgripliga tillrättavisningar. Följden deraf
blef en ökad ovilja jemte hemsjuka, hvilken senare
underhölls af en viss otrefnad på stället, och
synnerligen af min skolkamrats påstådda företräde,
på grund af hans adelskap, och deraf föranledda
ständiga tvister och rätt allvarliga slagsmål oss
emellan. Jag tyckte mig bringad till det yttersta
och föresatte mig att trotsa alla bestraffningar
och visa huru litet de på mig verkade. På 14 dagar
kunde jag icke förmås att felfritt uppläsa en
lexa, ehuru jag ganska väl förmådde det. Slutligen
måste min far underrättas om förhållandet, och han
lär tillstyrkt en mot den hittills begagnade motsatt
behandling. Oförmodadt framstäldes en dag ett litet
fartyg med tackling och segel, passande för de små
sjöar som vårsolen började tilldana på platsen af
vår skolbygnad, och derjemte förklarades att denna
klenod skulle tillhöra den af oss båda, som efter en
veckas flitig läsning aflade den bästa examen. Priset
tillföll mig; jag erhöll bifall och beröm, och
uppmuntrad deraf, föresatte jag mig att genom flit
och uppmärksamhet förvärfva förmågan att hädanefter
kunna fägna min gode far med bref, skrifna på latin.

Julen kom och med den skollof och lekar. Af dessa
var den förnämsta och mest tilldragande sig vår
uppmärksamhet, att i en viss ordning på golfvet
uppställa en mängd papperskråkor, hvilka skulle
föreställa stridande arméer, och att sjelfva
med fjederbössor nedskjuta hvarandras, soldater
representerande kråkor. Den, som för motståndaren
kunnat döda de flesta, var den lycklige segraren,
en ära hvarom striden ej sällan fortsattes emellan
de båda generalbefälhafvarne personligen. Att
försaka detta nöje för den åter börjande läsningen
var en uppoffring som jag ej kunde underkasta mig;
jag försummade den senare, rekryterade min vid sista
bataljen illa tilltygade armé och sökte äfven ingifva
Albin samma lofliga omtanke. Sålunda allmänt myteri
i skolkammaren. Händelsen måste delgifvas min far,
hvilken med anledning deraf sände mig ett bref af
innehåll: att han ämnade snart göra ett besök på
Olhamra och önskade att en dröm, som han nyligen haft,
då icke måtte besannas. Han
tyckte sig nämligen hafva funnit mig förvandlad i en
stor papperskråka, i följd af den förkärlek jag fattat
för sådana och min olust för sysselsättning. Den
spiken drog! Min gode far fick glädjen att snart
derefter omfamna en flitig och i sina studier
försigkommen gosse.

Efter utkämpade strider i barndomen, blefvo Albin och
jag goda ungdomsvänner. Han blef kornett vid dåvarande
kyrassier-regementet; men hans mindre fördelaktiga
figur misshagade regementets chef, hertig Karl;
bland kamraterna vann han heller ingen sympati, utan
lemnade tjensten. Under afvaktandet på tillträdandet
af sin fideikommissrätt, arrenderade han ett hemman,
ingick ett nödtvunget giftermål, kom af sig och dog
ännu i sina bästa år.

Efter ett tvåårigt vistande på Olhamra återkommen
till det kära hemmet, fick jag en egen informator, en
magister Forsberg, en allvarsam, kunnig och förståndig
man. Under hans kloka ledning gjorde jag -- efter min
ålder -- rätt vackra framsteg i vanliga skolstudier,
blef temligen hemmastadd i franskan och kunde med
något biträde af lexikon läsa Virgilius och äfven
bemärka deri förekommande sköna språkbygnader. I
stället för att läsa Euklides lärdes jag att upprita
och utklippa geometriska figurer, och genom dessas
sönderdelning eller inpassande i hvarandra fick
jag begrepp både om ytors och kroppars mätning
o. s. v. Men den fruktade bekantskapen med Euklides
måste omsider göras; jag måste sjelf anhålla derom. En
dag under vandring på sjöstranden, framkastade
magistern den frågan: "Hur långt kan det vara härifrån
till holmarne framför oss?" -- Det kan jag ej säga. --
"Huru skulle vi kunna utröna det?" -- Jo, när sjön
lägger sig kunna vi uppmäta afståndet. -- "Sant,
men det vore ganska besvärligt. Man kan härifrån
stranden, äfven vid öppet vatten, med noggrannhet
bestämma detta afstånd." -- Detta vore ju trolleri! --
"Tvärtom, en enkel och lätt sak." -- För all del,
herr magister, låt mig lära den! -- "Rätt gerna,
men då måste vi tillgripa den ledsamma Euklides! Vi
måste genast börja med den!" -- Det skedde, och
aldrig har något läroämne varit mig så lätt och
intressant som detta, hvartill snart äfven fogades
elementer af algebra. Länge fick jag icke begagna
denna undervisning, ty magister Forsberg erhöll
en presterlig anställning. Han blef sedermera
kyrkoherde i Trosa.

Mars månad 1792, af sorglig betydelse för hela landet,
var nära att bli det äfven för mina goda föräldrar i
deras obemärkta och indragna lefnadsställning. Gustaf
III var mördad, ett pris var utsatt for upptäckten
af mördarens medbrottslige, och såsom sådana blefvo
föräldrarne angifna. En gårdsdräng på Hammora,
förlofvad med min mors huspiga, ville förtjena
det utsatta priset såsom medel till bosättning och,
efter öfverenskommelse med sin käresta, begaf han
sig till Stockholm och framförde sin angifvelse
till polismästaren Liljensparre. Denne, närmare
bekant med min far, fann genast det orimliga i
saken, och skickade angifvaren till högvakten,
der han t. v. arresterades. Som den äldste af
bröderna Lagerheim (Karl Olof) vid samma tillfälle
var vaktbefälhafvare, blef händelsen snart bekant i
Lagerheimska huset, hvarifrån ytterligare sådana mått
och steg vidtogos att någon inställelse eller förhör
med de angifne icke kom i fråga, utan saken förföll
utan allt uppseende och buller. Sedan föräldrarna
samma år om hösten inflyttat till staden, fick jag
fortsätta mina afbrutna matematiska, studier hos
d. v. premieringeniören vid landtmäterikontoret,
Öfverbom, hvars lätta, klara framställning af ämnet,
gjorde denna undervisning för mig ganska angenäm. Det
blef också beslutet att jag påföljande vår skulle
aflägga landtmäteriexamen tillika med 6 stycken
landtmätarelever, som i sådan afsigt äfven läste
för Öfverbom. Den utsatta dagen kom, den 5 April
1793, och med den min bäfvan ej för utgången af
examen, men för dess offentlighet, hvilken för mig
var lika motbjudande som ovanlig. Snart förgick
likväl denna bäfvan; min öfverlägsenhet öfver de
andra examinandi blef allt för märkbar och äfven af
examinator framhållen. Jag skördade bifall och var
öfverlycklig af den tillfredsställelse, som lyste ur
min gode fars ögon, och ännu mer af de glädjetårar
hvarmed min ömma mor mottog underrättelsen om min
triumf. Jag glömmer aldrig den dagen och den följande;
då jag fick ett förordnande att vara auskultant vid
landtmäterikontoret, hvilket dyrbart dokument, hvilket
löftesbref på framtida fortkomst! Många fullmakter har
jag sedan erhållit, men ingen i värde och betydenhet
för mig jemförlig med detta första förordnande. Jag
tyckte mig vara en man i staten, berättigad till en
titel -- jag var blott 14 år.

Den sålunda påbörjade tjenstebanan blef snart derefter
utbytt mot en annan. En obetydlig händelse föranledde
denna förändring.

Min far hade nämligen åtagit sig att gravera
planscher till ett arbete som, under namn
af Journalisten, utgafs af sekreteraren vid
d. v. fortifikationskåren Bagge och en doktor De
Rogier. Den förstnämde hade, vid besök hos min
far och under min frånvaro, händelsevis kommit att
genomögna min ritbok hvaruti äfven fans ett blad med
minnesanteckningar uti plan trigonometri. Fästande
någon uppmärksamhet härvid, föreslog han min far
att låta mig ingå vid fortifikationen, der en för
mig passande och, som han påstod, lysande bana vore
att förvänta. Denna i sig sjelf obetydliga händelse
blef afgörande för min framtid, den bestämde min
blifvande samhällsställning, och anvisade målet och
sättet för mina sträfvanden. Förslaget blef nämligen,
efter långa öfverläggningar, antaget. Jag anstäldes
såsom volontär vid fortifikationskåren, och började
den 1 Sept. 1794 bevista de allmänna föreläsningarna
vid kårens läroverk, då ännu egande ett betydligt,
ehuru blott traditionelt, anseende. Bland det temligen
talrika auditoriet befunno sig ej endast officerare
af kåren utan ock af Stockholms garnisonsregementen,
samt några af kårens underofficerare, aspiranter till
officersgraden, jemte några ynglingar, såsom jag,
volontärer, och med mig jemnåriga. Det felades således
icke tillfällen till täflan. Der fans äfven en ung
man, vid namn Boring, mycket tyst och sluten, men
med godt hufvud och arbetsförmåga, som utan synbart
mål följde föreläsningarna; med denne föresatte jag
mig att obemärkt ingå i täflan.
Med biträde af en förut upprymd tanke- och
uppfattningsförmåga, kunde jag utan särdeles
ansträngning följa lektionerna och tillegna mig
dervid förekommande läroämnen, så att jag under
höstterminen 1795 kunde aflägga en temligen allvarsam
examen, hvilken tillskyndade mig fullmakt att vara
officerskadett vid kåren (lika med fanjunkare vid
armén). Hvad lärarepersonalen beträffar så var
den icke egnad att väcka eller underhålla håg och
uppmärksamhet vid lektionerna. Geometri, trigonometri
och något algebra förelästes af en löjtnant Boberg,
en lång, blek och
stel figur, med ett entonigt uttal, som vaggade till
ljuf slummer. Jag ansåg mig ej behöfva och begagnade
ej hans lektioner. Professorn vid kåren, Sjöberg, som
läste analytisk geometri, mekanik och hydrostatik,
saknade icke kunskaper deruti, men var till figur
och beteende så löjlig att äfven hans föredrag deraf
fingo en icke ringa anstrykning. Den stackars mannen
var också mål för mycken drift, och värst af mig,
som dertill eggades af de äldre, hvilka icke ville
utsätta sig för möjligen obehagliga föjder. Det oaktadt
var jag dock länge professorns gunstling, till dess
jag en dag företog det orådet att med krita å hans
öfverrock rita en karrikatyr af honom, med diverse
inskriptioner, på hans breda och platta ryggtafla. Ej
förr än vid hemkomsten kom han under fund med orsaken
till den synnerliga uppmärksamhet, som under vägen
varit honom egnad af en svärm gatpojkar. Naturligtvis
fordrade professorn en allvarsam bestraffning åt
upphofsmannen till detta allt för långt drifna
gyckel; jag inkallades till tjenstgörande majoren
(Branderhjelm), bekände och fick en skrapa, som bar
alla märken af att icke vara med allvar menad.

Oförtjent sluppen ur den klämman, företog jag snart
ett annat spel med vår professor. Han trodde sig
ständigt omgifven af andar, hvilka varnande gåfvo
sig tillkänna, än genom att något föll i golfvet,
än genom något tillfälligt buller, en knäppning
i en möbel o. s. v. När sådant inträffade hette
det alltid: "Skynda, skynda, måla fort, mina
herrar, vi måste sluta." Det var lätt att -- af
våda -- släppa i golfvet en sanddosa, bryta af
en lineal e. d. -- men bättre att under bordet
vid professorns plats fästa en träribba med ett
vidhäftadt snöre. Att jag höll snöret var naturligt,
likasom att en stark knäppning uppkom när lektionen
blef för långtrådig. Följden blef alltid densamma.

Vår informationskapten (Sturtzenbecker) var en man med
hufvud och insigter, men i hög grad originel äfven i
sina s. k. föreläsningar. Han lät oss efter uppgifna
mått rita fästningsverk och systemer, med fasader
och profiler deraf i alla riktningarr men gaf aldrig
förklaring deröfver. Begärdes en sådan, så svarades:
"Se i min bok," (föreläsningar i fortifikationen)
der det begärda svaret ofta söktes förgäfves.

En konduktör (underlöjtnant) Törner föreläste det
teoretiska
af artilleriet, efter samma metod och till nära
lika omfång som vid artilleriregementena, och
undervisningen i teckning, som skulle meddelas af
kårens löjtnant-desinatör (Ax. Gillberg) bestriddes
af dennes bror, en ung man med god vilja men föga
öfvad förmåga.

Befälet öfver läroverket tillkom tjenstgörande
majoren, men någon tillsyn från hans sida kom aldrig
i fråga. Endast en traditionell disciplin sammanhöll
det aftynande verket.

En sergeant vid kåren, Elvius, och jag, slogo oss
tillsammans att på egen hand studera för att derigenom
med nytta kunna följa de allmänna föreläsningarna. Han
var några år äldre än jag, och i vissa stycken
mer försigkommen, men i andra mig underlägsen. Vi
kunde således vexelvis understödja hvarandra. Vårt
gemensamma mål var officers-examen -- men ännu sedd
i ett dunkelt fjerran.

En dag efter slutad lektion berättade en af
kamraterna, den alltid slutne och hemlighetsfulle
Boring, att han s. d. begärt och fått
tillstånd att, efter pågående vårtermins slut,
aflägga officersexamen. Detta var för mig ett
förkrossande slag. Han, min utsedde rival, gå mig
förbi. Omöjligt! Min far, för hvilken jag berättade
min harm, äfvensom mitt beslut att också begära
examen, afstyrkte på goda skäl ett så förhastadt steg;
men förgäfves. Några dagar derefter anmälde jag mig
hos tjenstgörande majoren till undergående af examen,
på samma gång som Boring och de 4 konduktörerna
Sparre, Lithander, Liljeheim och Röök. Han, majoren,
nekade, på den grund att dessa voro officerare, men
jag blott underofficer. Obekant med de disciplinära
formerna, svarade jag -- måhända -- något trotsigt att
Boring icke heller var officer och att jag tänkte
att bli det. Följden blef att jag afvisades -- och
det till min lycka. Boring hade emellertid ändrat sig
och fått anställning i någon civil tjenst.

Det egentliga skälet till min framfusighet hade
således försvunnit, men jag hade en gång begärt examen
och att utan giltig anledning nedlägga denna begäran,
var för min fåfänga allt för sårande. Vid början af
påföljande hösttermin uppvaktades således majoren
med förnyad anhållan, men möttes äfven då med afslag,
på ett sätt och med uttryck som en förman
aldrig borde tillåta sig. Saken var den, som jag sedan
erfor, att mannen ville bli bjuden på frukostar, tog
äfven på embetsrummet en styrkedryck i sällskap med
sin adjutant, och var tillgänglig för handtryckningar.

Mig återstod då den utväg att direkte vända mig
till chefen generalmajor Mannerskants, en human och
hederlig gubbe. Han mottog mig välvilligt och biföll
min ansökan, så att officersexamen för Elvius och
mig omsider blef anbefald i påföljande december.

Vanligen räckte en sådan examen tvänne förmiddagar,
men vår förbittrade major bestämde den till fyra
under yttrande att jag skulle bli improberad. Elvius
hade i det föregående endast gått passivt tillväga,
och sålunda icke dragit öfver sig hans onåd. Jag
deremot, som äfven hade flera efterräkningar att
frukta af professorn, började känna hjertat allt
närmare halsgropen; men, uppmuntrad af min gode
far, lät jag dock icke modet falla, utan arbetade med
fördubblad ifver.

Ändtligen kom den både efterlängtade och fruktade
dagen. Jag var ej rätt väl till mods, så att min far
under ditvägen fann för godt att, på d. v. Malmens
källare, uppfriska mig med ett glas rhenskt vin,
hvaraf den åsyftade verkan icke uteblef. I trappan
upp till lektionssalen passerade vi professorn som,
svettig och andfådd, stånkade fram det löfte att jag
nu skulle få betala alla de fuffens jag gjort honom
under föregående lektioner. När slutligen majoren
såsom examenspræses uppkom och, med en temligen
omild blick på mig, satte sig, så var modet nära att
öfvergifva mig.

Professorn började med några frågor till Elvius,
som i allmänhet redde sig rätt bra, men då han, vid
en kalkyl höll på att misstaga sig, skulle professorn
hjelpa till rätta, och kom sjelf af sig, så att svaret
alldeles blef borttrassladt. Bland de frågor som jag
fick att besvara var en hvarå beräkningen hade af
mig blifvit förändrad och derigenom enklare än den
professorn för oss uppgifvit; denne, som ej igenkände
kalkylens form, föll genast in med rättelse; men jag,
som befarade samma trassel, som nyss förut egt rum,
anhöll, med någon ofrivillig skärpa i rösten, att herr
professorn ville dröja med sitt biträde till dess det
visat sig att sådant behöfdes. Resultatet af kalkylen
granskades
noga, med lorgnetten för ögat, men något fel deri
kunde professorn ej uppleta, utan måste stiga tillbaka
något flat och missbelåten. Hos de öfriga lärarne,
till och med hos den stränge majoren, tyckte jag mig
märka ett leende till bifall. Från detta ögonblick
ingen fruktan mer, utan en sjelftillit som gaf nödig
säkerhet och bestämdhet åt de svar jag sedan hade
att afgifva.

Hvad vid slutet af denna dags examen inträffade
öfvergick likväl all min förväntan! Majoren sjelf
förklarade att han med synnerlig tillfredsställelse
bevitnat mina aflagda kunskapsprof, att jag, i nu
genomgångna ämnen, visat mig vara den andre Lithander,
och således förtjenade både hans och samtliga lärares
odelade bifall. Professorn sökte minska intrycket af
detta visserligen något för ampla loford, genom den
anmärkningen att jag också visste stiga längst fram,
hvarpå jag svarade att som jag här var den minste
nödgas jag stiga fram för att icke blifva af herr
professorn förbisedd.

Aldrig glömmer jag denna lyckliga stund och med
hvilken tillförsigt och visshet om framgång de
återstående examensdagarne emotsågos. De aflupo
också på ett för oss examinandi tillfredsställande
sätt. Den sista hedrades med närvaron af mina
morbröder Lagerheim och Edman, hvilket från den
förstnämdes sida med skäl ansågs som ett stort
ynnestbevis.

Några veckor derefter, den l Febr: 1796, hade jag min
första officersfullmakt, och var således, nyss 17 år
gammal, konduktör vid fortifikationskåren.

Några dagar derefter erhöll jag befallning
att vid kårens läroverk undervisa i civil
bygnadskonst. Aldrig har väl någon med mindre begrepp
i ämnet varit nödsakad att framträda som lärare;
men jag lärde det lilla jag sjelf fått inhemta under
några privata lektioner hos kapten Sturtzenbecker. Att
för mig, ännu i pojkåren, nyss blifven officer och
särdeles liten till växten, kunna upprätthålla en
lärares värdighet, var ingen lätt sak inför ett
auditorium hvaraf en del äldre män, redan kaptener
vid gardesregementena, såsom Weidenhjelm, Engelbrecht
m. fl. Också bör endast såsom uttryck af välvilja
mot den lille läraren, den uppmärksamhet anses, som
egnades åt dessa med namn och värdighet af lektioner
hedrade ritöfningar. Dessa blefvo, vid påföljande
termin, alldeles indragna, hvaremot jag beordrades att
informera i artilleri samt i kartritning, en befattning
hvarmed jag sedan fortfor under vintermånaderna, till år
1805, och hvilken jag någorlunda, efter dåvarande
fordringar, kunde fullgöra, åtminstone hvad den senare
delen beträffar.

De kunskaper, på hvilka jag under föregående examina
aflagt prof, voro dock ingenting mindre än grundliga
och användbara; de hade kunnat blifva det genom ett
fortsatt bemödande; men i det skick de nu, tyvärr,
lemnades, voro de allt för omogna och osmälta,
endast en frukt af lätt uppfattningsförmåga och godt,
minne. Men det bifall jag med ringa möda vunnit,
ingaf mig en falsk tillit till egen förmåga och
duglighet, och bidrog äfven att missleda andras omdöme
om min personlighet. Äldre kamrater och äfven förmän
föreslogo mig brorsskap, kallade mig en framtidsman
för hvilken de sjelfva en gång skulle komma att stå
tillbaka; med ett ord, man skämde bort mig, och till
mitt eget rättfärdigande måste jag säga att jag sjelf
insåg det, och var besvärad af den falska ställning
i hvilken jag blifvit försatt. En naturlig följd af
allt detta var att jag tyckte mig hafva hunnit ett
mål som i sjelfva verket ännu var långt aflägset;
att jag gjorde mig saker till en tioårig försummelse
af de studier hvartill endast en svag grund var lagd,
och derigenom ådrog mig en förlust, som aldrig kunnat
ersättas, men som jag ofta fått erfara och bittert
beklagar.

Också var ingeniör- (fortifikations) kåren den tiden
särdeles egnad att qväfva hågen för studier och
gifva afsmak för tjensten. Personalen, i sin helhet
betraktad, var en föråldrad qvarlefva från bättre
dagar, allt för talrik för att kunna användas;
hade 80-åriga regementsofficerare och underlöjtnanter
med 20-åriga fullmakter; karrikatyrer till öfverflöd
för hela armén. Och tjenstgöringen sedan: att, såsom
pådrifvare öfver ett eller par dussin arrestanter,
lappa torftak, bygga latriner, laga golf i fångrummen,
m. fl. d. högst lifvande befattningar.

Någon erfarenhet af den inom kåren allmänt rådande
försoffningen fick jag väl icke genast, då jag,
såsom lönlös, icke hade annan tjenstgöring än den
nyssnämda vid läroverket. Men äfven vid denna, som
jag frivilligt åtagit mig, saknades all uppmuntran,
all tillsyn från befälets sida. Nit och skicklighet
ådrogo sig ingen uppmärksamhet, gåfvo intet företräde
framför den krassa
odugligheten. Ej underligt således att goda anlag
under sådana förhållanden blefvo qväfda och en
gryende skicklighet utträngd af liknöjdhet och
missmod.

Jag hade under loppet af föregående år vid lediga
stunder förvärfvat någon färdighet i konsten att
föra en etsnål och grafstickel och började nu, sedan
studerandet ej mera upptog tid och omtanke, att med
mera allvar egna mig åt sådana öfningar. Min goda
far nödgades ofta -- allt för ofta -- sysselsätta sig
med arbeten till hvilka hans stora artistiska förmåga
aldrig bort sänkas. Vid sådana brödarbeten kunde jag
snart vara honom till biträde, till någon del lätta
hans trägna mödor och derjemte förskaffa mig en egen,
sjelfförvärfvad inkomst. Det måste dock erkännas
att landtlifvet och den vackra årstiden med sina
oemotståndliga lockelser ut i det fria gjorde starka
afbrott i denna nya verksamhet. Kammarluften var mig
för tryckande, jag deltog i alla landtmanna-arbeten,
planterade i trädgården, fiskade, vandrade i skog
och mark, och var öfverlycklig. För jagt hade
jag ingen fallenhet, men deltog dock i de ofta nog
förekommande jagtpartier, som anstäldes af ett par af
mina jemnåriga och vänner, söner till vår granne, en
major Reutersköld. Våra jagtfärder sträcktes ibland
något längre och utom ön, då jag hade nöjet att föra
sällskapet på min segelbåt, en i alla afseenden usel
skopa, med hvilken jag flera gånger var nära att
dränka mig och medpassagerare, och skulle säkert
lyckats deri om ej vår Herre, såsom alltid, varit de
dårars förmyndare.

Vid slutet af sommaren (1796) sågs en dag en liten
seglare, af egen, då ovanlig tackling, styrande
till vår brygga och snart der landande, hvarefter på
gården inträdde en ung man, presenterande sig såsom
kapten Klint vid d. v. amiralitetet. Jag mins rätt väl
att denna oväntade apparition gjorde litet bryderi,
ty fruntimren hade något betydligare hushållsbestyr;
toaletten var icke beräknad för främmande besök, och
min far var för tillfället frånvarande. Ändamålet
med den främmandes besök var att med min far
öfverenskomma om gravyren af en sjökarta som han,
Klint, författat och ämnade utgifva; men följderna af
besöket stannade icke vid uppgörelsen af denna affär:
de blefvo afgörande för en hel lifstid, för Klints
och min systers, ty på samma ställe och under samma
låga tak der de första gången
helsade, hvarandra, fingo de sedan, under en lång
följd af år dela ljuft och ledt, fröjder och sorger,
och se sig omgifna af en talrik familj.

Då kapten Klint innan afresan från Hammora erbjöd mig
att göra sällskap på en liten kryssning med hans lilla
täcka fartyg, icke kunde jag då ana att han skulle
bli min svåger, hvars vänskap skulle bli mig så dyrbar
och i alla skiften min glädje och tröst. Förunderligt
var det ock att han, den allvarsamme unge mannen blef
betagen vid första anblicken af min anspråkslösa
syster, en yrhätta föga mer än 13 år gammal, ännu
icke medveten om en vacker flickas makt och visst
icke anande förmågan att kunna göra en eröfring.

Det dittills fridfulla föräldrahuset, tarfligt
och anspråkslöst och dock så trefligt och gladt,
så värderadt och eftersökt af både närmare och
fjermare sällskapsvänner, hade de senare åren fått
röna smärtsamma erinringar om lyckans vansklighet. Min
goda mor började lida af en tilltagande sjuklighet,
som hon ådragit sig under en resa till Hammora sent på
hösten, då hon i flera timmar, under stark köld, måste
vid sundet (mellan Adelsön och Munsön) afvakta färjans
ankomst och dermed göra en långsam öfverfart under
pågående isläggning. Följderna af samma olyckliga resa
hade redan lagt i tidig graf en min mors slägting och
sedan längre tid hennes hushållsbiträde och vän. Hos
min mor hade det onda verkat mera långsamt och
smygande; men i början af året 1797 antog sjukdomen
en mera betänklig art, och nödgade henne att inflytta
till staden der hon snart måste intaga sängen för att
ej mer derifrån uppstiga. En förunderlig ödets lek
kan jag ej underlåta att här omnämna: min älskade mor
utandades sin sista suck, ikläddes den enkla drägten
och lades på sin sista hvilobäd i samma rum der hon,
19 1/2 år förut, i fulla glansen af ungdom och skönhet,
smyckades till brud, då endast 17 år gammal.

Efter den smärtsamma förlust vi alla lidit inträdde
ett förändradt skick i alla husliga förhållanden och
lefnadssätt, i synnerhet under vistandet i Stockholm
vintertiden.

Min far fortsatte väl ännu sina arbeten, hans enda
inkomstkälla, men med mattad ifver och förmåga. Hans
sinne var nedslaget, hans styrka bruten, hans helsa
aftagande, och redan i
sitt 50:de år började den nyss förut så kraftfulle,
lefnadsglade mannen, att visa spår af tidig
ålderdom. Ett oväntadt tillfälle erbjöd sig likväl
att, åtminstone för någon tid, mildra de första
smärtsamma intrycken och något förströ de dystra
tankarna. Min far erhöll nämligen anbud af sin
svåger Lagerheim (d. v. president i statskontoret)
att med honom företaga en resa till Göteborg, der
den sistnämde hade något embetsuppdrag att utföra,
som jag vill minnas, en revision af d. v. Ostindiska
kompaniets räkenskaper. Hemresan skulle sedan
tagas genom Jönköping, Vadstena och Norrköping, och
fördröjas några dagar hos ett par för båda gemensamma
ungdomsvänner i Södermanland. Anbudet, lika välvilligt
och vänskapligt som under d. v. förhållanden
fördelaktigt, antogs omsider, och till min synnerliga
belåtenhet fick äfven jag medfölja.

För mig var denna resa förtjusande, en utgångspunkt
till ett nytt lif. De föremål och ställen jag då
såg hafva ännu bibehållit sig i minnet, bättre än
de, som under senare årens resor förekommit. Jemte
kassörsbefattningen under resan, hade jag äfven
uppdrag att studera Tunelds geografi och fästa de
gamla herrarnes uppmärksamhet på deri uppgifna
historiska och andra märkvärdigheter som under
vägen vore att iakttaga. Allting skulle beses och
sällan lemnade min far någon från vägen åtkomlig
kyrka utan att göra sig underrättad om der möjligen
befintliga taflor och monumenter. I hvar residensstad
minst ett par dagars uppehåll till firande af den
ankomne presidenten, hvarvid dock inträffade att, der
denne ej var personligen känd, min far helsades såsom
föremålet för bjudningen, ett misstag som besvärade
båda herrarne, ehuru af olika anledningar. I Mariestad
stor middag hos landshöfdingen (baron Hjerta) och
på qvällen stort spektakel i en gammal lada, der
dagsljuset genom springor i de glesa väggarna täflade
med talgljusen i rampen. Hela sällskapet begaf sig
dit åkande; landshöfdingen med presidenten i vagn
med fyra hästar. Afståndet var dock icke mer än några
hundra alnar.

Ändtligen voro vi vid Trollhättan, målet för
mina ifrigaste önskningar! Jag var öfverlycklig,
då, genom min morbrors allsmäktiga förord, jag
erhöll en anställning vid då pågående kanal- och
slussverksbygnad, under den förtjenstfull direktör
E.
Nordvalls ledning. Min egentliga befattning var att
tillhandagå denne utmärkte man med ritning, samt
att komplettera kanaldirektionens arkiv af kartor,
slussverksritningar m. m. Men genom direktör Nordvalls
välvilja lemnades mig ett önskadt tillfälle att,
vid de storartade arbetena, inhemta bekantskap
i åtskilligt som framdeles kunde bli af nytta
och användbarhet i min tjensteutöfning såsom
ingeniörofficer.

Morbror Lagerheim afreste till Göteborg, men min
far qvarstannade några dagar, för att, på grund
af tillgängliga geometriska mätningar, affatta en
situationskarta öfver Trollhättan med der utstakade
och under arbete varande kanal- och slussverk
m. m. hvilken karta, på direktionens anmodan,
sedermera af honom ock utgafs.

Det återstående af sommaren förflöt ganska angenämt,
under ständig sysselsättning och under daglig
sammanvaro med de båda direktörerna Nordvall
och Svedenstjerna, hvilkas välvilja jag lyckades
tillvinna mig. Äfven min fysik vann betydligt i
utveckling under denna tid. Jag hade dittills varit
ovanligt småväxt; fick af jemnåriga och bekanta
derför uppbära smälek och kallades alltid lille
Akrell. Mitt lynne led och retades, deraf, det gaf
anledningar till tvister och obehag, till skygghet
och tillbakadragenhet. Till min stora glädje började
jag nu växa ganska märkbart för hvarje vecka så att
jag innan hemresan måste skaffa mig en ny garderob,
hvilket åter för min kassa föll sig ganska olägligt.

För åren 1799 och 1800 kan jag icke påminna mig något,
i mina enskilda förhållanden anmärkningsvärdt. Min
tid delades emellan tjenstgöring vid kårens läroverk
och gravyrarbeten, samt om somrarna den tillsyn öfver
jordbruket vid Hammora, som blifvit mig öfverlemnad,
och med särdeles ifver omfattades.

År 1801 hade de tre nordiska makterna ingått
en s. k. triple-alliance, till skyddande af sin
handel mot Englands öfvervåld på hafvet. Bland
försigtighetsmått, som i anledning häraf här vidtogos,
var äfven det att förstärka befästningarna utanför
Vaxholm och vid Fredriksborg. Vid dessa arbeten blef
jag, jemte andra kamrater, anstäld under befäl af
en d. v. kapten Berger, hvilken dock ganska sparsamt
hedrade oss med sin närvaro.

Jag, äfvensom en yngre kamrat, konduktören
E. Strålin,
fingo vår station på den s. k. Kammarholmen,
som skulle med starka batterier befästas, och
hvarå arbetet den 15 maj företogs. Vi förde på
denna holme ett rätt muntert lif. Vårt läger var
uppslaget på en vacker plan vid stranden, hvarvid låg
förtöjd en fördelning kanonslupar under befäl af en
löjtnant Sthiemens och arbetsstyrkan 250 man af d. v.
lifregementets värfvade bataljon, kommenderades
af en löjtnant Lindblad.

Alla voro vi unga, fulla af lefnadslust och
lefnadsmod, och utan all tillsyn af befäl, nästan
sjelfrådande öfver våra åtgöranden. Bland soldaterna
befans en hel hop fördettingar ur de bildade stånden,
qvicka, snillrika vindbeutlar: 2:e jurister, hvaraf en
f. d. häradshöfding, en prest, en handelsbokhållare,
flera studenter. Våra båda jurister hade organiserat
en domstol, i hvilken f. d. häradshöfdingen var
præses och valde bisittare för tillfället. Den
andra Juristen, en verklig galenpanna, fungerade
såsom aktor. Domstolen hade sina seancer hvar
söndagseftermiddag och upptog då till afgörande de
under föregående vecka begångna s. k. brottmål. Man
var uppfinningsrik att tillskapa sådana, äfvensom
att under förhören advocera, förvränga och inveckla
målen. Det hela var ytterst komiskt. F. d. presten
och en af studenterna sammanskrefvo ett par komedier,
hvilka just icke voro af det finaste slag, men också
icke af det ledsamma. En grof svartmuskig soldat
spelte fruntimmer, med bart, ludet bröst och en
yllekjortel som räckte till knäna. Musiken bestod
af gälla skrattsalfvor af åskådarne. I sammanhang
med dessa förlustelser föreföll äfven sådana
obetänksamheter som om de blifvit, som sig bordt,
dragna inför domstol, icke kunnat undgå att behandlas
som urbota mål. Ett exempel må anföras. På värdshuset
Stäket, der vi brukade intaga våra middagar, hade
löjtnant Lindblad råkat i ett särdeles förtroligt
förhållande till den kärliga värdinnan, hvilket
icke undföll hennes man. Denne beslöt att taga en
lysande hämd, hvarför han en dag, då Lindblad ensam
qvarstannade efter middagen, tillkallade en sin
goda vän, en sjökapten, som med några man af sin
skeppsbesättning ankom, i tanke att gifva Lindblad
en handgriplig tillrättavisning. Men Lindblad hade
någon aning om hvad som väntade honom, och affärdade
genast bud till lägret, derifrån en slup med beväpnadt
manskap afsändes till Stäket. Tillställaren
sjelf slapp undan, men sjökaptenen greps, fördes
till lägret, arresterades der i ett tält under
bevakning, samt dömdes af en improviserad ståndrätt
till böter och afbön för sitt beteende mot löjtnant
Lindblad. Delinqventen var dum nog att eftersäga den
förestafvade, högst löjliga afbönen och tacka ödmjukt
för efterskänkning af böterna, och rätt belåten var
han, då han den andra morgonen, under bevakning,
fördes ombord på sitt fartyg.

Egentligen var löjtnant Lindblad tillställare af detta
uppträde, men vi andra deltogo deri, utan aning eller
begrepp om det olagliga deruti. Saken hölls ej en
gång hemlig; den omtalades öfverallt i Vaxholm, men
utan påföljd för oss. Det fans icke något Aftonblad
den tiden!

Då frampå sommaren konungen sjelf behagade inspektera
de pågående arbetena, förklarade han sitt nådiga
välbehag dermed, och synnerligen med de utstakningar
som blifvit gjorda på den s. k. Tallholmen, för hvilka
vår befälhafvare, kapten Berger, högligen lofordades
och hugnades med Svärdsorden. Jag, som hade gjort
dessa utstakningar jemte plan- och profilritningarna
deröfver, efter en ganska löslig anvisning af vår
kapten, hoppades att af honom vinna något bifall,
möjligen äfven af chefen (som åtföljde konungen)
blifva uppmärksammad -- men då jag, en tid derefter,
i anseende till en tilltänkt transport från kåren,
anhöll att blifva föreslagen till löjtnant i armén,
blef jag temligen snöpligt afvisad. I dess ställe
erhölls sådan befordran af konduktör Liljenheim,
en utmärkt odåga, som äfven varit kommenderad till
tjenstgöring vid förenämda befästningsarbeten, men
såsom alldeles oanvändbar, måste derifrån entledigas
efter blott några dagars fåfänga försök.

Senare på hösten 1801 sammandrogs ett betydligt
antal trupper till krigsöfning. En del samlades i
Stockholm och embarkerades på kanonslupar m. m. för
att landstiga vid Strömsholm, som försvarades
af der kamperande styrka. Konungen, ombord på
den kungl. jakten Esplendian, förde sjelf befälet
öfver de anfallande, hvarvid hans vanliga otur icke
heller uteblef. Hvar dag storm och motvind. Än stod
Esplendian på grund, än måste den vända och söka
lä, efter fåfänga försök att slå sig fram genom
kryssning. Kanonslupar drefvo i land eller hade
andra missöden; en enda kafvade sig fram öfver
Granfjärden; proviantfartygen lemnade sig efter. Min
svåger och jag samt major Martin åtföljde expeditionen
såsom åskådarne, och hade det nöjet att vara de
enda som utan äfventyr kunde kryssa oss fram öfver
nyssnämda fjärd, hvilken för alla andra seglare,
under ett helt dygn, utgjorde en oöfverstiglig
gräns. Så väl Klints dristiga och vackra manöver, som
hans lilla fartygs goda egenskaper, väckte allmänt
uppseende. Besättningen (Martin och jag) ville
äfven anse oss förtjenta af någon uppmärksamhet, ty
ögonblickets påpasslighet eller försumlighet bestämde
vid detta tillfälle vår räddning eller undergång. För
mig var denna färd lika ny som angenäm; detta sjölif
i miniatyr blef sedan, under flera påföljande år, ett
älsklingsnöje, som visserligen medtog något både af
tid och medel, men som vid tillfällen varit mig till
gagn genom sin fordran på dristighet, sitt behof på
sinnesnärvaro och genom de flera tekniska färdigheter
som derunder inhemtas.

Vid återfärden från Strömsholm voro vi nära att
gå förlorade. Under kryssning på Björkfjärden mot
stark vind och sjö, sprang skutan läck och vattnet
inströmmade så våldsamt, att vi ovilkorligen hade
gått till botten inom några ögonblick, om ej vår
kapten haft den rådigheten att genast vända på
andra bogen. Skadan, som bestod deri, att tvänne af
sidoborden hade öppnat sig i en längd af vid pass
en aln, kom derigenom i lovart och närmare upp mot
vattenytan, samt lemnade sålunda blott högre sjöar
tillgång att genom öppningen inströmma. På detta sätt
måste vi, utan afseende på hvart det bar, sträcka på
samma bog, allt under idkeligt pumpande och ösande,
till dess vi ändtligen uppnådde en liten holme, i
lä af hvilken, till ytterligare lycka för oss, en
vedskuta hade ankrat. Med biträde af dess besättning
blefvo vi, efter någon stund åter segelklara;
men knapt voro vi några kabellängder från land,
förr än läckan åter sprang upp och nödgade oss vända
tillbaka. Andra gången lyckades vi bättre och kommo
utan nya äfventyr, ehuru något sent, till hamnen vid
jaktvarfvet i Stockholm.

Sommaren 1802 tillbringades på Hammora hos min gode
far, vid hvars arbeten jag kunde vara till ett,
i anseende till hans aftagande hälsa, väl behöfligt
och nyttigt biträde. Tyvärr egnade
jag dock icke deråt all den tid, som jag kunnat
och bort: Jag hade nämligen blifvit egare af det
lilla fartyg som året förut vid expeditionen till
Strömsholm, hade vunnit så allmänt uppseende. Hvad
jag var lycklig såsom redare och befälhafvare
på egen skuta! Också pröfvades hon i alla väder,
och vid kappsegling med många i Stockholm varande
segelslupar och lustjagter, lemnade hon alla långt
bakom sig. Hennes förra egare gaf henne likväl
snart en medtäflare och mästare, för hvilken hon
måste sticka tåg. Denna skymf skulle varit mig högst
smärtsam, om den tillskyndats af någon annan än den
hederlige Klint, som hade rättighet att öfverträffa
andra lustseglare, och äfven förmåga dertill genom
sin ypperliga tacklingsmetod.

Vid denna tid (1802) eller måhända ett år förut,
hade jag kommit i nära och förtrolig bekantskap
med en d. v. notarie, sedermera bergsråd,
G. Broling, en högst snillrik och mångsidigt
bildad man. Af honom lärde jag sättet att gravera
i s. k. aqua tinta, en här då okänd, åtminstone
icke riktigt känd konst, hvilken Broling, jemte
mycket annat, inhemtat under flerårigt vistande i
London. Bekantskapen med denne utmärkte man var äfven
i andra afseenden lärorik och högst angenäm. Hvarje
afton, åtminstone under vintermånaderna, kunde hos
honom träffas ett intressant och lifvande sällskap af
vetenskapsmän, literatörer eller i öfrigt utmärkta
umgängesmän. Samtalsämnen fattades aldrig; ibland
lästes högt poesi, resebeskrifningar, romaner
eller om nya konstproduktioner (detta var mest
mitt uppdrag). Spel kommo aldrig i fråga. Något
behagligare och mer bildande ungkarlslif kunde
svårligen finnas. Ehuru betydligt yngre än värden
sjelf och flera af den vanliga umgängeskretsen,
tillhörde jag snart den intimare delen deraf
och försummade sällan -- under loppet af flera
år -- de nöjen som dessa aftonsammankomster
erbjödo. Ställningar och förhållanden afbröto
sedan våra aftonkotterier, ehuru icke helt och
hållet; men minnet af dem skall alltid vara för mig
dyrbart, äfvensom af de redliga, aktade män jag då
lärde känna och af hvilkas vänskap och välvilja jag
hedrades. Af dessa må endast nämnas sekreteraren,
sedermera v. presidenten i Bergskollegium Robson,
en lika glad och eftersökt sällskapsman som nitisk
och kunnig embetsman samt premieringeniören, sedermera
öfverstelöjtnant Hellström, den
förtjänstfulle författaren till det, på sin tid,
dyrbara kartverk som utgafs af den allmänt men icke
nog värderade bergsrådet friherre S. Hermelin. Den
fortgående utgifningen af bemälda kartverk var nära
att vid denna tid afbrytas, sedan min fars aftagande
hälsa icke mer tillät honom att med graverandet
deraf fortfara. Friherre Hermelin beslöt derför att
till London afsända en person med uppdrag att der
ombesörja gravyren af tvänne kartor, samt utsåg mig
att utföra detta förtroendeuppdrag. Resan skalle
företagas följande sommar. Hvem var nu lycklig om
icke jag! Språket hade jag förut lärt af Broling;
det fordrades blott deri en öfning hvilken äfven
erbjöds af honom, desto lättare som han hade i sin
tjenst en gammal engelsman med hvilken han sjelf
alltid talade engelska.

Med den tilltänkta resan voro dessutom stora och
vidtomfattande planer förenade. Jag hade nämligen
förut öfverenskommit med en bekant och kamrat vid mina
seglingar, en löjtnant Forsell vid flottan, att med
mitt lilla fartyg göra en längre tur i skärgården
öfver åt Gotland och derifrån till Köpenhamn,
möjligen ock till Lybeck. Forsell, en öfverdådig
sjögast, hade under föregående höst, i Bohusläns
skärgård, köpt en af der brukliga smärre båtar,
hvilken han under hemfärden pröfvat, under ganska
hårdt väder, både på Kattegatt och på Östersjön. I
följd af denna erfarenhet blef oss emellan beslutet
att gemensamt företaga resan till London med våra
egna fartyg; vid framkomsten försälja dessa (som
vi hoppades) med god vinst, i anseende till deras
förvärfvade märkvärdighet, och sedermera anträda
återresan landvägen, till fots genom Frankrike
och Tyskland. Hvad den vintern skred långsamt
fram! Ändtligen kom den efterlängtade våren, och vi
skulle då börja sätta våra fartyg i ändamålsenligt
skick till den äfventyrliga resan. En vacker dag
promenerande i Kungsträdgården (nu Karl den XIII:s
torg) mötte jag kapten Berger vid fortifikationen,
som förkunnade chefens order att genast, samma dag,
afresa såsom kurir till Stralsund och der anmäla mig
till tjenstgöring. Huru beskrifva min förvåning,
min harm, min förtviflan! Jag trodde ej mina öron;
jag ansåg olyckan för stor för att kunna bäras af
en stackars dödlig. Att lappa fästningsvallar i
Stralsund, i stället att få bese det stolta London,
och på ett eget fartyg besegla Themsen. Det var för
mycket att kunna lida med tålamod. Men nöden har ingen
lag! Genast ett bud till Forsell med underrättelse
om våra ramlade luftslott, ett bref till min far;
uppvaktning hos baron Hermelin o. s. v. samt några
för tillfället nödiga anordningar; erhöll kl. 11 på
qvällen kurirpass och depescher, och redan kl. 12
på natten d. 4 juni 1803 passerades Horns tull,
visst icke med lätt och gladt sinne.

Onekligen var det en för mig stor förlust, en känbar
motgång, att på det sätt som först erbjöds, icke få
se och någon tid vistas i London, men deremot torde
såsom verklig vinst få anses, att vår dumdistrigt
tilltänkta sjöresa icke kom i fråga att försökas.

Chefen för den i Stralsund stationerade afdelningen
af fortifikationen var en öfverste Rosenblad, en man
full af bizarra egenheter, hade vistats någon tid i
Turkiet, hade mycket derom att förtälja à la manière
de Münchhausen. Majoren Schürich, en till själ och
hjerta inbiten preussare, stel formalist. Kapten
Winblad talade jemt och mycket med starkt
utflöde från mungiporna. Flera subalterner hvaraf
en, tid efter annan, öfvade sin talent på teatern i
Hamburg. Kamratskapet var icke inbjudande. Tonen inom
garnisonsregementenas officerskorpser utmärkte sig
såsom en dålig kopia af den i Preussen. En officer
kunde icke på gatan samtala med en borgare, icke
på ett värdshus qvarstanna i ett rum der en sådan
inkom, utan att utsätta sig för duell eller tvingas
till afsked. Hvarje till garnisonen nykommen officer
bemöttes kallt, nästan frånstötande, till dess han
undergått den vanliga receptionen med blanka vapen.

Vid min ankomst till Stralsund blef jag anstäld
såsom adjutant hos öfverste Rosenblad. Angenäm och
undervisande var åtminstone icke denna tjenstgöring,
blott en dagdrifvartjenst, bestående för hvar dag i
att hos majoren uppsätta dagrapport o. d.; bevista
vaktparaden; uttaga kommendantsorderna, och slutligen
hos öfversten rita befästningsförslag, framkläckta
ur en virrig hjerna, och framför allt att höra och
låtsa tro de historier man städse behagade plugga i
mig. Snart tillvann jag mig öfverstens synnerliga
välvilja, och erhöll stundom förtroenden af rätt
sällsam art; men hans sätt att yttra denna välvilja
var, vid mer än ett tillfälle, nära att inveckla mig
i rätt obehagliga förhållanden.

I augusti månad ankom konungen till Stralsund,
hvarifrån han efter någon tids vistande, fortsatte
sin resa (olycklig i åminnelse) till Baden. Samtidigt
dermed hade en mängd preussiska officerare infunnit
sig för att bese de svenska trupper som väntades,
och på hvilkas räkning man på förhand gjorde sig
lustig. Men det väntade "Baur Regiment" kom, det var
en bataljon af Kalmar regemente, och sällan har väl
en trupp -- under fredliga förhållanden -- kunnat vinna
en större seger. Redan vid debarkeringen tillvann
den sig uppmärksamhet, ännu mer dagen derpå vid
paraden och vaktombytet, och slutligen vid följande
öfningar, på fältet ihop med de tyska regementena,
var den nykomna bataljonens öfverlägsenhet så
gifven, att t. o. m. de preussiska officerarne
förklarade bataljonen jemförlig och jemngod med
potsdamer-gardet.

Bland andra festligheter var äfven en stor bal anstäld
af Gustaf Adolf. Samtliga officerare vore befalda,
och jag njöt i fullt mått af der vankande nöje. Men,
dagen derpå, då jag efter vanligheten infann mig hos
min öfverste, kom denne emot mig, med ögonen utsvälda
och ansigtet blossande af vrede, under utrop: "Nu
skall det bli annan dans, ni skall slåss med grefve
Taube." (Place major vid Drottningens regemente.)

"Jag känner ej grefve Taube och har således ej kunnat
komma med honom i någon delo."

"Men ser ni Tauben har nyss varit här och gjort
er beskyllningar som ni icke kan eller får tåla."

"Hvad har han sagt?"

"Att ni på balen i går mankerat honom; att ni icke
låtsat se honom utan vändt honom ryggen under
dansen; att ni ej på militäriskt sätt helsat på
regementsofficerare -- med ett ord att ni är inbilsk
och högfärdig. Men vet ni hvad jag svarade? Jo att ni
hade för mycket förstånd och kunskaper för att vara
högfärdig, och att ni i egenskap af ingeniörofficer
väl kunde anses så god som en regementsofficer vid
ett garnisonsregemente."

Huru mycket som var sant af allt detta fick lemnas
derhän; jag tackade för det försvar öfversten redan
lemnat mig, och ansåg att saken dermed kunde vara
slut -- men omöjligt! jag skulle i öfverstens
närvaro utmana grefve Taube och han sjelf skulle
bli min sekundant.

Hvad var att göra? Utmaningen gick för sig; men grefve
Taube, som rätt väl kände Rosenblad och förstod att
han var det egentliga upphofvet, tog saken ganska
förståndigt och gjorde en förklaring hvarmed äfven
Rosenblads vrede stillades.

Några dagar derefter ville öfversten åter draga
mig in i en dylik affär. Han hade nämligen sjelf
utmanat en kapten Basewitz hvilken, enligt Rosenblads
åsigter, hade förolämpat en dennes slägtinge, en Staël
von Holstein, och nu skulle jag bli min öfverstes
sekundant. Till lycka blef affären bilagd af St. von
H. som likväl var nära att derför komma i allvarsam
delo med sin ridderlige vän och slägtinge.

Under tiden hade det blifvit bekant att jag utmanat
en af garnisonens majorer. Detta gaf mig en viss
lyftning i den missbildade opinionen, receptionen
ansågs derigenom genomgången; jag vann bekantskaper,
inbjöds i åtskilliga samqväm, just icke alltid de mest
intressanta, dock bidragande att bryta den enformighet
hvaraf jag ofta tröttades.

Ändtligen erhöll jag den efterlängtade befallningen
att lemna Stralsund, och mot slutet af oktober hade
jag den glädjen att i Stockholm återse anhöriga
och vänner.

Min gode far, hvars helsa under sommaren synbart
aftagit, hade nu lemnat sitt kära Hammora för
sista gången, och min svåger var genom köp blifven
egare deraf, med föresats att der bosätta sig för
beständigt.

År 1804 om sommaren var jag kommenderad såsom
fortifikationsofficer på Waxholm och Fredriksborg
samt Dalarö kastell, vid hvilka förstnämde, utom
vanliga reparationer, sunden skulle stängas med
s. k. sjöpalisader, som der hoptimrades och sedan
söndertogos för att i förråd uppläggas. Under denna
kommendering fick jag för första gången uppbära ett
löneqvartal (nämligen stabskonduktörs: 21 Rd.) sedan
jag, under 10 månader, eller från d. 8 juni föregående
året, aftjenat s. k. begrafningshjelp m. m. Vid årets
slut erhöll jag omsider full konduktörs lön eller 150
Rd. B:ko, efter nära 9 års tjenstgöring såsom officer,
hvaraf 8 1/2 år utan all löneinkomst.

De arbeten jag hade att förrätta denna sommar voro af
beskaffenhet att lätt och med fördel kunna verkställas
genom s. k. beting, hvarigenom mycken ledighet från
daglig tillsyn bereddes.
Också begagnade jag den rätt flitigt med utfarter åt
flera håll med mitt lilla fartyg, bland andra en till
Blidö der den äldsta af mina kusiner, Carolina, gifte
sig med en hofpredikant Årman, då blifven kyrkoherde
i Mällösa pastorat i Nerike. En underlöjtnant vid
artilleriet v. Vicken, äfven tjenstgörande vid
Waxholm, medföljde. Båda voro vi såsom slägtingar i
huset marskalkar på bröllopet.

En annan utflykt från det visst icke angenäma Waxholm
förekom snart derefter, som alltid skall i kärt
minne bevaras. Då jag, efter några timmars uppehåll i
Stockholm, ämnade återvända till fästningen, träffade
jag min svåger och syster, som öfvertalade mig att
med dem afsegla till Hammora, i sällskap med grefven
och grefvinnan Cronstedt (guvernörens på Carlberg)
hvilka, med sina 2:ne fosterdöttrar, Hedda Lewenhaupt
och Margareta Gyllenhammar, ämnade der tillbringa ett
par dagar. Jag följde med dem ehuru med motvilja,
ty det förnäma sällskapet var mig motbjudande, och
de båda fröknarna hade för mig intet lockande. Detta
oaktadt, var resan rätt nöjsam; vädret var herrligt,
vinden god, omgifningarna vackra; de gamla voro rätt
trefliga, flickorna glada, samspråken lifliga. Ett
par dagar på stället förgingo rätt angenämt, men då
återresan skulle anträdas var Klint illamående, så
att jag såsom skeppare på skutan fick föra sällskapet
hem. Gynnad af väder och vind utförde jag återresan
lyckligt, men i mitt tycke, och måhända också i en
annans, alltför fort; och då jag vid Karlbergs brygga
landsatte mina passagerare, märkte jag att en af dem,
den glada, okonstlade fröken Gyllenhammar hade hos mig
qvarlemnat ett visst intresse, en känsla af sympati
för hvilken jag då icke kunde rätt väl göra mig redo,
men som snart utvecklade sig till en lugn och innerlig
tillgifvenhet, så olik de efemera tycken hvaraf jag
förut varit upptagen. Det är lätt begripligt att mina
besök i Cronstedtska huset sedermera förnyades så ofta
etiketten det medgaf, och att jag städse välkomnades
af en blick, ett leende, som visade att dessa besök
voro lika kärkomna som af mig efterlängtade.

Detta glada skifte af mitt lif blef likväl smärtsamt
afbrutet genom min vördade och älskade fars död den
6:te november. Slaget var icke oväntadt men kändes
dock djupt och bittert.

1805. Min anställning vid fortifikationskorpsen
hade, med hvarje år, blifvit mig alltmer och mer
hopplös och obehaglig. Ingen utsigt hvarken till
intellektuel förkofran eller till framtida fortkomst;
ålderdom och slapphet gälde uteslutande såsom meriter
i tjensten. Det var således naturligt att jag ifrigt
önskade en anställning som, åtminstone till en början,
kunde erbjuda en intressantare tjenstgöring. Också
var jag nära att erhålla en sådan genom morbror
Lagerheims, den tiden allsmäktiga, förord. Jag hade
nämligen, under de föregående åren, efter förrättade
rekognosceringar, utarbetat och efter den tidens
fordringar, ritat en temligen vacker karta öfver
Stockholm med dess närmaste omgifningar, och denna
skulle jemte författaren presenteras för konungen af
d. v. statssekreteraren Lagerbring, som åtagit sig att
skaffa mig anställning såsom stabsadjutant, medförande
kaptens grad. För mig, som blott underlöjtnant,
var detta en stor och oväntad befordran. Men
tit. Lagerbring var en högt aktad och inflytelserik
man, och hade nyss förut utverkat en sådan
utmärkelse åt en underlöjtnant vid artilleriet, Berg,
en ung, förhoppningsfull framtidsman (hvars bana
döden alltför snart afbröt). Samtidigt med nyssnämnda
förslag inträffade att en min gynnare, en man i
hvars gästvänliga hus jag var särdeles väl upptagen,
hade mig ovetande rekommenderat mig till adjutant hos
d. v. krigspresidenten baron Cederström. I följd häraf
blef jag kallad till denna storkaxe, hvilken hade hört
omtalas den ifrågavarande kartan och som ålade mig att
för honom uppvisa densamma. Jag måste hörsamma, och
följden deraf blef att baron Cederström förklarade
sig sjelf vilja föreställa mig jemte kartan för
konungen. Derigenom kom jag i ett svårt bryderi:
å ena sidan den mägtige Cederström hvars vilja var
lag för hvar och en som med honom kom i beröring
-- å andra sidan de likmäktiga hrr Lagerheim och
Lagerbring. Blotta närmandet till den förstnämnde var
i de senares ögon ett fel, som, jag visste det, skulle
ådraga mig dessas ovilja. Så skedde också. Ingenting
afhördes heller från baron Cederström. Jag satt
emellan för båda partiernas rivalitet, och mina
förhoppningar gingo upp i rök. Anledningen till detta
missöde förargade mig storligen, men inom mig fann
jag dock att ifrågavarande arbete icke förtjenade
det afseende som båda partierna dervid syntes fästa,
eller att derpå skulle
kunna grundas någon förhoppning om fortkomst på ett
eller annat sätt.

Snart fick jag dock erfara att vida mindre behöfs
för att ådraga sig uppseende och bifall af höga
gynnare. Vid min fars död hade jag, i stället för
vanligt tryckt notifikationskort, graverat i aqua
tinta ett sådant, föreställande ett slätt klippstycke,
öfverskuggadt af ett par slokbjörkar, på hvilket
namn och dödsdag syntes inristade. Idén dertill kom
från vännen Klint, och utförandet var ett hastverk
utan allt värde. Men det ovanliga deri gjorde
uppseende. Kortet spriddes åt alla håll, visades
och prisades, och fick på detta sätt omsider den
lyckan att komma under hr krigspresidentens eller
rättare, under hans grefvinnas ögon. Författaren
blef, i följd deraf ihågkommen med bjudning
till supé hos krigspresidentens och erhöll
snart derefter förordnande att vara adjutant
i krigskollegii-presidents-departementet med ett
arfvode pr år af 120 Rd. B:ko.

Detta departement var, vid kollegii
nyss erhållna förändrade organisation,
ämnadt att öfvertaga de befattningar som
tillhöra n. v. landtförsvars-departementets
kommandoexpedition, hvars ärenden till en del blifvit
dit öfverflyttade. Min tjenstgöring var i så måtto för
mig af intresse att den förskaffade mig något begrepp
om det formela af krigsförvaltningen; i öfrigt var
den icke hvarken svår eller, trägen, men någon gång
temligen besynnerlig, genom de befallningar som af
hr krigspresidenten i mera enskild väg erhöllos. Så
t. ex. befalde han mig en dag, att rita en modell
till en sadel för kavalleriet, men af bättre form och
beskaffenhet än de brukliga hvilka borde alldeles
kasseras. På min fråga hvilka ändringar som skulle
göras o. s. v., svarades: "Det får ni skaffa er
reda på, det förstår jag inte. Ni kan fråga min son
(öfverste vid mörnerska husarregementet), han förstår
saken. Men det säger jag er att ritningen skall vara
sådan att fullt god sadel derefter kan tillverkas."

Den höge herrn förstod icke mycket, och han erkände
det sjelf; men han hade det omdöme och den klokhet
att välja och använda personer af förtjenst,
hvilka handlade i hans namn, såsom Tibell, vice
president i krigskollegium, och Hellvig, öfverste
vid artilleriet, för hvilket vapen tit. Cederström
äfven var generalinspektör.

Sommaren detta år var en af de behagligaste af min
lefnad. På Karlberg fans då den magnet ifrån hvars
dragningskrets jag icke kunde eller ville frigöra
mig. I stället bosatte jag mig der för någon tid,
i min svågers och systers rum. Han var då chef pä en
fregatt, utrustad till en sjöexpedition med kadetter,
och hon bodde med sina barn på Hammora. För oss båda
älskande passade förträffligt att grefvinnan Cronstedt
fick den idéen att dricka brunn och således måste,
med sina båda flickor, hvar morgon ett par timmar
promenera i parken. Naturligtvis var jag med om dessa
promenader, ty damerna måste ju hafva en kavaljer till
sauvegarde, och grefvinnan hade äfven den artigheten
att bjuda mig på de åtskilliga lustpartier som i
följd af hennes brunnsdrickning anstäldes.

En vacker afton öfverraskades jag af min kära
systers ankomst till Karlberg. Hon skulle om ett
par dagar återvända och ämnade då föreslå Margret
G. att medfölja och någon tid vistas hos henne på
Hammora. Att jag icke nekade att medfölja faller
af sig sjelf. Så skedde. Det var Margreta-dagen,
eller den 20 juli. Vi uppehöllo oss en stund vid
Drottningholm för att göra en lusttur i den vackra
parken. Kosan styrdes åt Floras backe, och på vägen
dit gingo vi, Margret och jag, på ett ögonblick
in i den lilla grottan midt för badhuset; men detta
ögonblick blef afgörande för lifstiden. Några ord, och
bandet oss emellan var oupplösligen knutet. Några och
femtio år äro sedan dess förflutna, många företeelser,
både glada ooh sorgliga äro derunder förgätna -- men
den 20 juli 1805 har alltid varit i tacksamt minne
bevarad såsom en, till sina följder den lyckligaste
dag i min lefnad.

En glad öfverraskning slutade denna dag. Vi hade
samlats för att intaga supéen, då dörren hastigt
öppnades och in träder Klint sjelf, värden i huset,
åtföljd af en kapten Nordenskjöld. Hvilken glädje
för min goda syster, för barnen, ja äfven för oss
båda af dagens företeelse redan stämda för glada
intryck! Klint hade, nämligen med fregatten lupit in
i Teljeviken, och i staden Södertelje lyckats erhålla
en båt med hvilken han nu anländt och efter några
timmar skulle åter afresa.

På förslag af öfverste Tibell hade, vid början af
detta år en ny korps blifvit upprättad under namn
af fältmätningskorpsen,
med föremål att under fredstid uppmäta och författa
en militärkarta öfver riket, och i krigstid utgöra en
del af arméns generalstab. Endast chefen, (öfverste
Tibell) och 2:ne kaptener voro ännu tillsatta, men
vid den allmänna promotion som väntades mot slutet af
året, skulle jag enligt chefens löfte, blifva löjtnant
vid korpsen.

Öfverste Tibell skulle vid denna tid (september)
afresa till Stralsund, der konungen då vistades och
der en liten del af svenska armén var sammandragen,
till utförande af de stora värf som då dväljdes i
Gustaf Adolfs trånga hjerna.

Enligt plan skulle jag åtfölja tit. Tibell vid
ankomsten till Pommern, der tjenstgöra såsom
fältmätningsofficer, och derefter anställas vid
korpsen. Men, på derom gjord anhållan tilläts mig att
qvarstanna några veckor för att afsluta den genom min
fars frånfälle afbrutna gravyren å förstnämda karta
öfver Stockholm, hvars snara utgifvande var för min
ekonomi af största vigt. Jag erhöll dock befallning
att hålla mig beredd att vid derom inhändigade order,
genast kunna till Pommern afresa. Men den väntade
ordern afhördes icke, lika litet som den utlofvade
löjtnantsfullmakten. Deremot hade 2:ne löjtnanter,
fänrikarne Nisbeth vid lifgrenadierregementet och
Tawaststjerna vid Sawolax infanteriregemente, blifvit
vid fältmätningskorpsen tillsatta den 2 oktober,
således straxt efter öfverste Tibells ankomst till
Pommern; båda voro yngre än jag i tjenst (den ena
officer ett par år förut), men kommo genom denna
sin tidigare anställning alltid före mig, ifall jag
ens kunde påräkna någon uppfyllelse af det löfte
man gifvit mig. Året förgick sålunda under svikna
förhoppningar, dock hade jag den tillfredsställelsen
att min karta öfver Stockholm, som utkommit i
bokhandeln, tycktes med välvilja omfattas och gifva
hopp om en temligen god inkomst.

Året 1806 ingick med lika missgynnande tjensteutsigter
som det föregående. På upprepade förfrågningar
till öfverste Tibell ankommo ibland inga, ibland
undvikande svar, med nya löften. Dylikt svar fick
äfven presidenten Cederström som hade den godheten
att skriftligen påminna Tibell om min angelägenhet.

Ändtligen ankom den efterlängtade löjtnantsfullmakten,
daterad högqvarteret, Greifswald den 5 maj. Jag hade
då varit i
10 1/4 år underlöjtnant eller konduktör vid
fortifikationen, och hade vid afgången derifrån ännu
18 före mig till löjtnant.

Ehuru flera år äldre officer än mina nya kamrater i
löjtnantsgraden, blef jag dock den 4:de i ordningen,
ty utom de båda förut anstälde, nämligen Nisbeth och
Tawaststjerna, hade Lefrén, som utnämdes på samma dag
som jag, nyss förut blifvit löjtnant vid d. v. finska
gardet, och således fått tur före mig. Mitt inträde på
den nya tjenstebanan blef derigenom föga gynsamt för
framtida förhoppningar, och följderna deraf uteblefvo
icke heller. Den plats inom korpsen, som jag efter
tur och ålder i tjensten kunnat och bort erhålla 1812,
tillföll mig sedan först 1829.

Det finnes ett ordspråk som säger: att ingen är
bättre än sedan han blifvit död och ingen sämre än
då han blifvit förlofvad. Knapt var min förlofning
känd förr än min blifvande svärfar erhöll anonyma
bref, med varning och vänskapliga råd att icke till
måg antaga en person med så förderfvade seder och så
dåliga affärer som löjtnant Akrell, hvilken dessutom
stod i det förhållande till dottern i ett hederligt
ganska ansedt hus, att han icke egt rätt att ingå
någon annan förbindelse, o. s. v. Mig hedrade man
också med en anonym skrifvelse, deruti man -- af
vänskap och välvilja -- på det högsta afrådde mig att
fortsätta den förhastadt ingångna förbindelsen. Jag
kom snart den anonyme brefskrifvaren på spåren. Han
hade haft den oförsigtigheten att försegla ett af
brefven till gubben Gyllenhammar med ett sigill af
lätt igenkänligt utseende, hvilket jag en gång hade
sett i hans gömma. Han var en förhoppningsfull ung
man, med godt hufvud och goda kunskaper. Vi hade en
tid umgåtts förtroligt, men af förekommen anledning
nödgades jag afbryta denna bekantskap och, i ett par
af hans kamraters närvaro, uppsäga vårt brorsskap. Han
sökte och fick derefter transport på ett annat
regemente. Hans anonyma författarskap var troligen
ett uttryck af ovilja och hämdbegär, möjligen också
uppeggadt af hans syster, som i min ringa person
trott sig ha egt en trogen kurtisör. Det säkra är
dock att jag icke dertill hade på något sätt gifvit
anledning, utan att mitt umgänge i deras föräldrars
hus inskränkte sig till emottagande af de bjudningar
hvarmed jag tid efter annan hedrades, och till
afläggande af derpå följande ceremonivisiter. Emellan
brefskrifvaren och mig kom icke
någon muntlig förklaring i fråga; och på de rader
jag tillsände honom erhöll jag intet svar.

Sommaren detta år tillbringades högst behagligt på
Hammora hos mina goda vänner, syster och svåger samt
i sällskap med min älskade Margret.

Vid hemkomsten till Stockholm inträdde jag åter i min
adjutantstjenstgöring samt bevistade, jemte samtliga
kamrater, de snart derefter började föreläsningarna
vid korpsen af professor Svanberg. Besöken på Karlberg
hade nu föga intresse, blefvo allt mer sällsynta och
ersattes af en liflig skriftvexling. Jag bodde, vid
denna tid, i Lagerheimska huset, der jag således i
dubbelt afseende hade ett kärt hem, bland slägtingar
och ungdomsvänner af båda könen, af alla omfattad
med godhet och välvilja. Jag märkte dock att min 
käre morbror icke var rätt nöjd med min
förlofning. Han hade sjelf föreslagit mig ett parti
inom en ansedd familj af hans bekanta, inom hvilken
både förmögenhet och gynnsamma relationer voro att
förvänta; flickan sjelf såg rätt bra ut, var i mitt
tycke ganska hygglig, och skulle icke haft något
emot förslaget (hvilket en hennes förtrogna vän inom
Lagerheimska huset tillhviskat mig). Men med mina,
den tiden, romantiska idéer om sjelfständighet och
huslig lycka, stod icke att förena: mannens beroende
af hustruns förmögenhet och slägtförbindelser. Dessa
åsigter, hvilka jag icke hade den klokheten att
inom mig dölja, ådrogo mig ej sällan kära morbrors
ogillande anmärkningar, samt från den qvinliga sidan
af familjen anspelningar på trots och sjelfrådighet,
hvilka, jag måste bekänna detr icke heller voro så
aldeles oförtjenta.

Vid slutet af året (1806) hedrades jag med kallelse
att vara ledamot af krigsvetenskaps-akademien.

Min ställning vid den nybildade och ännu icke
fulltaliga fältmätningskorpsen var i början mindre
behaglig, dels för den ofördelaktiga tur jag der
erhållit, dels för det, som jag tyckte, frånstötande
sätt hvarmed chefen bemötte mig. Af redan utnämda
officerare var halfva antalet från finska armén, och
utgjorde likasom ett kotteri för sig hvilket framför
det svenska partiet syntes vara i åtnjutande af
chefens bevågenhet. Också bör erkännas att det finska
partiet räknade bland sig de förnämsta kapaciteterna,
hvaremot det svenska hade några
qvickhufvuden hvilka med espièglerier och bons-mots gåfvo
upphof till, åtminstone misstankar hos vederbörande
om en viss opposition. Härtill kom att vår högst
förtjente och aktade professor icke alltid iakttog
eller uppfattade hvad hans auditorium ansåg sig af
honom kunna fordra. Små obetydliga anmärkningar,
som häraf stundom uppkommo, ansågos af chefen såsom
missaktning mot förman (professorn hade majorsgrad),
och vid ett af dessa höll han för oss alla en skarp
föreläsning om krigslydnaden, hotade löjtnant Nisbeth
med arrest på högvakt, hvilken dock aflöpte med arrest
på eget rum. Äfven jag blef strängt apostroferad,
ehuru jag hvarken vid detta eller dylika tillfällen
hade yttrat ett ord till klander. Ej nog dermed:
en stund derefter blef jag inkallad i öfverstens rum
och fick der uppbära skarpa förebråelser för yttradt
missnöje och klander af chefens tillgöranden. Min
anhållan att nu mellan fyra ögon få rent ut säga
min tanke, beviljades, hvarpå jag erinrade om svikna
löften, hvarigenom jag förlorat den tur mig tillkom,
om skäl till missnöje, om önskan att vinna transport
till något regemente o. s. v. Resultatet af min
temligen uppriktiga förklaring blef att öfversten
sjelf erbjöd sig att anmäla mig till erhållande af
en kaptensfullmakt i armén, hvilken jag ock några
dagar derefter erhöll, och således kunde med fördel
söka en transport. Ifrån den dag då nämde förklaring
egde rum fick jag fägna mig af ett bättre förhållande
till öfverste Tibell, hvilken sedan och allt framgent
hedrade mig med synnerlig välvilja och förtroende.

Guvernören för krigsakademien grefve Cronstedt hade
redan, några år förut, erbjudit mig att vid akademien
blifva informationsofficer i befästningskonsten,
hvilket anbud jag då icke ansåg mig böra emottaga. Nu
åter voro omständigheterna väsentligen förändrade och
en sådan anställning rätt önskvärd för en blifvande
bosättning, hvarför ock ett förnyadt anbud i den
vägen med tacksamhet antogs.

Efter en förlofningstid af 2:ne år, medförande, såsom
vanligt, många illusoriska behag, var ändtligen
bröllopsdagen utsatt till den 11 augusti. Några
dagar förut begaf jag mig härifrån till Sundbyholm,
åtföld af vänners och kamraters såväl allvarliga som
skämtsamma välönskningar.

Det blefve allt för vidlyftigt att beskrifva
bröllopshögtidligheten, de glada festligheterna vid
hemkomstölet, som firades på min svärfars närbelägna
egendom Alfvesta, alla bjudningar och afskedsvisiter
hos slägtingar och bekanta, nära och fjerran; allt
nog, första smekmånaden och ett stycke af den andra
förgick i sus och dus, hvarefter det blef tid att
omsider tänka på hemfärden som också företogs någon
dag omkring den 20 september.

Vår omsorg blef nu att ordna och komplettera vårt
bohag, hvarvid kom väl till pass att jag förut
hade dels ärft dels anskaffat ett litet nätt
ungkarlsbo. Det hela blef emellertid ytterst
tarfligt och likasom i öfrigt vårt sätt att
lefva, lämpadt efter de knappa tillgångarna. Icke
desto mindre voro vi rätt lyckliga, och vårt
tarfliga hus blef snart eftersökt och värderadt
inom sällskapskretsen på Karlberg, ty den glada,
okonstlade värdinnan hade den lyckliga förmågan att i
sin omgifning väcka och underhålla det otvungna lif,
den flärdfria munterhet som förjagar hvarje skymt
af ledsnad. En verklig lycka för oss och för hvar
och en af de mindre bemedlade familjer som utgjorde
societeten på Karlberg, var det värdiga föredöme af
sparsamhet som gafs i guvernörens gästvänliga hus,
der alla till Karlbergsstaten hörande inbjödos
och mottogos, och der umgänget tillika utsträcktes
till hufvudstadens förnämsta och mest lysande
sällskapskretsar.

Min kontanta inkomst af löjtnantslönen och det till
samma belopp uppgående arvodet som informationsofficer
utgjorde ej mer än tillhopa 500 Rd. B:ko, hvartill kom
fria husrum som jemte dithörande emolumenter kunde,
vid denna tid, räknas till vid pass 250 Rd. s. m. Hvad
derutöfver erfordrades till fyllande af de i ett
hushåll städse växande behofven, måste anskaffas
genom flit och arbetsamhet.

Den 1 oktober började lästerminen vid akademien
och med den mitt uppträdande såsom lärare. Jag
hade väl ämnat och bort bereda mig till min nya
befattning, men under första delen af sommaren
var hvarje från tjensten ledig timme upptagen af
arbete till inbringande af medel för den stundande
bosättningen; efter bröllopet och under vistandet
på Sundbyholm togs tiden i anspråk af småresor och
lustbarheter, och efter ankomsten till Karlberg af
ekonomiska bestyr. Under senare åren upptagen af
annan tjenstgöring, hade jag alldeles lagt åsido det
ämne jag
nu skulle föreläsa, så att jag ganska oberedd
uppträdde inför mitt auditorium, som just råkade
vara högsta klassen och således omfattade de i
ämnet mest försigkomna. Detta var för mig en ganska
gynsam omständighet. För att utröna den ståndpunkt,
på hvilken de unga herrarne befunno sig, anstälde jag
med dem en allmän examen, hållande isynnerhet efter de
kadetter, som man sagt mig vara de skickligaste. Både
dessa och hela klassen befunnos dervid ganska
underhaltiga, och icke befarade jag således att komma
i trångmål genom "de illfundiga spörsmål de sätta
på en!" för hvilka en lärare hade varnat mig.

Min adjutantstjenst stod naturligtvis icke att
förena med lärarebefattningen, den måste således
lemnas. Jag hade 18 lektionstimmar i veckan och måste
till hvar lektion i de 3 klasser, som utgjorde mitt
auditorium, skriftligen uppsätta ett program för att
lemna kadetterna till afskrifning och öfverläsning,
så att föga tid återstod till några egna arbeten,
hvilka likväl icke fingo alldeles försummas.

Konung Gustaf Adolfs okloka politik, dumdristiga
trots mot öfvermakten och blinda, fanatiska tro på
öfvernaturliga bistånd, hade omsider dragit öfver
landet de olyckor som länge kunnat förutses. I början
af mars månad inlopp underrättelse att ryssarne från
flera punkter af gränsen infallit i Finland. Det svaga
motstånd som i hast kunnat samlas var tillbakakastadt,
och snart var hela landet för fienden öppet, sedan
finska armén erhållit befallning att, utan försök
till motvärn, ständigt draga sig tillbaka.

År 1808 ingick sålunda under mörka och hotande
utsigter; ingen undsättning kunde från svenska sidan
öfversändas; Finland med dess tappre försvarare
måste lemnas åt sitt öde, och till den allmänna
villervallan sällade sig äfven förräderiet, då
Sveaborg, redan innan vinterns slut, utan dertill
tvingande förhållanden, öfverlemnades i fiendens våld.

Danmark förnekade icke heller sin vanliga politik,
och krigsförklaring utfärdades och med den följde
ett anfall i ryggen från norska sidan. Hos oss
åter nedslagenhet, brist och planlöshet; från
krigsstyrelsen ordres, kontraordres, desordres.

Femtio år hafva, till någon del, utplånat de sorgliga
minnena af denna tid, och det vore utan ändamål att
nu vilja upplifva
dem. Blott i hvad som rör mina enskilda, af de
allmänna tilldragelserna beroende förhållanden,
må några ord här anföras.

Enligt till krigsakademien ankommen generalorder
skulle icke allenast högsta eller 5:te klassens
kadetter utexamineras, utan ock den 4:de, och
längre fram på vintern anbefaldes att äfven
3:dje klassen skulle beredas till afgång från
akademien. Min önskan att blifva anstäld vid
någon af de armékorpser, som då sammandrogos, kunde
således icke ens ifrågasättas, enär militärlektioner
och öfningar skulle mer än vanligt vid akademien
påskyndas. Deremot hade jag den oturen att mista
en tredjedel af min lön vid fältmätningskorpsen,
eller de s. k. tjenstgöringspenningarna, hvilka
tilldelades en officer vid Bohusläns reg:te, en grefve
Oxenstjerna, som i mitt ställe skulle tjenstgöra
såsom fältmätningsofficer vid vestra armén. Dertill
kom ytterligare att löneqartalerna vid krigsakademien
icke utföllo till mer än halfva beloppet. Och då,
genom ansträngd tjenstgöring, tiden för egna arbeten
blef allt knappare, och deraf påräknad inkomst äfven
minskad, så blefvo utsigterna till bergning ingenting
mindre än ljusa, desto mindre som priserna på alla
lefnadsförnödenheter stegrades, i följd så väl af
hämmad tillförsel som stora uppköp för arméns behof.

Att icke, i likhet med de flesta bekanta af arméns
yngre befäl, få någon erfarenhet af fältlifvet och
lukta litet krutrök, var verkligen påkostande, så
mycket mer som jag måste åt en afundad substitut
afstå en del af min väl behöfliga löjtnantslön;
möjligen var dock denna förlust en verklig vinst,
en lösepenning för mitt lif: ty min substitut,
grefve Oxenstjerna, blef, under ett uppdrag att
såsom parlamentär afgå till norska högqvarteret,
skjuten af en norsk fältvakt vid Svinesund.

Enär med den ogynsamma tur jag erhållit vid
fältmätningskorpsen, föga utsigt der visade sig
till framtida befordran och utkomst, sökte jag,
med chefens underdåniga tillstyrkande, att blifva
transporterad till Södermanlands regemente såsom
regementsqvartermästare, efter en kapten Goes, en
gammal man, som man önskade blifva qvitt och som
mot ett obetydligt ackord ville afgå. Jag ansåg
denna transport så mycket mer önskvärd som idéen
dertill varit mig gifven af åtskilliga officerare
vid regementet, och jag således kunde -- emot vanliga
förhållandet --
påräkna att mötas med välvilja af blifvande
nya kamrater. Till min stora ledsnad blef min
ansökan afslagen. Konungen hade vid denna tid sitt
högqvarter på Åland, och hans dervarande föredragande
för krigsärendena, en expeditionssekreterare
Hederstjerna, ville åt sin bror, kapten vid
regementet, bevara denna plats, hvarför ock
beviljandet af kapten Goes afsked uppsköts tills
vidare. Mot förmodan ville kapten Hederstjerna
icke söka den ifrågavarande beställningen, utan
Goes återtog sin afskedsansökan och qvarstannade
vid regementet.

Året 1809 började under förhållanden, som läto ana en
allmän förstöring och upplösning, så vida ej kraftiga
botemedel skyndsamt kunde beredas.

Finland var redan förloradt, Åland intaget af
ryssarne; qvarlefvorna af denna tappra finska armén
hade kapitulerat; vintern var ovanligt sträng, Ålands
haf och Qvarken kunde med trupper isvägen passeras;
en rysk ströfkorps visade sig vid Grisslehamn, en
annan gjorde besök i Umeå. Vårt olyckliga landtvärn
hade hoptals omkommit af vanvård och bristande
beklädnad; bland de hemkomna rasade en pestartad
fältsjuka; alla sjukhus öfverfylda, men förråder och
kassor tomma; en allmän gärd af fem millioner skulle
utskrifvas. Brist och oreda i alla försvarsanstalter;
allmänna sinnesstämningen dyster och hotande; konungen
trotsande faran, sjelfrådigt afvisande alla kloka
föreställningar, förlitande sig på den öfvernaturliga
hjelp han, såsom ett af Gud utkoradt redskap, snart
skulle erhålla.

Allmänt och utan all hemlighet talades nu om
konungens snara afsättning såsom enda medlet till
landets frälsning. Snart bildades en sammansvärjning
af flera beslutsamma män som skulle arrestera
konungen på hans färd till staden från Haga, der
han då bodde. Planen var redan allmänt känd under
flera dagar förut; blott den höge herrn var derom
okunnig. En af deltagarne deruti lånade af mig ett
par pistoler och anmodade mig äfven att biträda vid
det stora företaget. Någon synnerlig fara tycktes
icke vara dermed förbunden. Likväl gick hela planen
om intet genom en deltagares obeslutsamhet, just
i det ögonblick då de sammansvurne voro samlade i
Beckers värdshus på Norrtullsgatan, för att sätta
den i verket. Emellertid hade vestra armén, under
anförande af öfverstelöjtnant Adlersparre, 
uppbrutit och närmade sig Stockholm, för att åvägabringa
en regementsförändring. Konungen, sent omsider derom
underrättad, beslöt att begifva sig till de södra
orterna, under betäckning af härvarande 2:ne tyska
regementen från det äfven förlorade Pommern, och att
medtaga i sin flykt bankens redbarheter. Ett inbördes
krig stod således för dörren, men afvärjdes lyckligen
genom general Adlercreutz's dristiga beslutsamhet
att arrestera konungen den 13 mars, samma dag, som
till afresan var utsatt.

Ryktet om att något ovanligt förefallit spriddes
snart äfven till Karlberg. Anande beskaffenheten
deraf, begaf jag mig genast till staden åtföljd
af d. v. teol. adjunkten vid krigsakademien Wallin
(sedermera erkebiskopen); men vid tullen hindrades vi
af en der anstäld borgarvakt att gå vidare. Som posten
på min fråga svarade att vakten icke hade skarpladdade
gevär, hade det varit lätt att hoppa öfver bommen
och komma vidare; men Wallin ville ej lystra till
detta förslag. I stället gingo vi genom Sabbatsberg
och kommo på en derifrån till Observatorii-planen
löpande väg till Drottninggatan o. s. v.

Uppkommen på slottet, mötte jag i drabantsalen general
Adlercreutz, då blifven högste befälhafvare, hvilken
befalde mig att qvarstanna för att, tillika med några
redan samlade officerare, bestrida vaktgöring om den
arresterade konungen. Den oväntade, ganska olägliga
befallningen måste åtlydas.

Vid indelningen af vaktlagen, hvartdera bestående
af 2:ne officerare, fick jag till kamrat löjtnanten
vid d. v. finska gardet, Gripenwald. Vår första vakt
utmärkte sig genast med retsamma frågor af Gustaf
Adolf och opassande, ohyfsade svar af Gripenwald, och
slutligen med yttranden och beteenden, som hos den
förre visade ej endast slöhet, utan rent af rubbning
i förståndet.

Senare på qvällen skulle konungen afföras till
Drottningholm. Vagnarna voro redan uppförda och i
ordning på Slottsbacken, då underrättelse inlopp att
stora folkmassor samlat sig omkring dem, äfvensom i
Kyrkbrinken. I stället att med den väpnade styrkan
skingra dessa samlingar, befalde general Adlercreutz
att 2:ne officerare skulle nedsändas för att med
goda ord och lämpliga föreställningar förmå dem att
åtskiljas. Ryttmästaren Lagerheim (min kusin) och
jag blefvo dertill beordrade.
Lagerheim var synnerligen passande till detta uppdrag;
värre var det för mig, som icke hade hans lediga tunga
och lätta öfvertalningsförmåga. Jag valde Kyrkbrinken,
vände mig der till åtskilliga välklädda s. k. bättre
personer, sade dem och kringstående att konungen
var väl bevakad men med skyldig aktning bemött;
att han skulle under stark betäckning afföras till
Drottningholm; erinrade om de olyckor som kunde
uppkomma i fall af hinder från det samlade folkets
sida och af behofvet att anlita den väpnade styrkan
o. s. v. samt bad dem biträda att med lämpliga
uppmaningar förmå massorna att åtskiljas. Detta
lyckades också ganska snart; och då en stund derefter
tåget skulle ge sig i väg, syntes ingen menniska,
hvarken i slottets granskap eller på gatorna. Det
lugn och den stillhet som rådde i staden, och der
man väl kände hvad som på f. m. sig tilldragit,
voro talande bevis på sinnesstämningen, äfven hos
de lägre folkklasserna. Inga patruller genomkorsade
gatorna; inga utomordentliga bevakningsanstalter voro
synbara; blott de vanliga brandvakterna, hvaraf ett
par i hörnet af Gustaf Adolfs torg och Fredsgatan
förkunnade oss vid förbifarten att klockan slagit 12.

På Drottningholm erhöll Gustaf Adolf sitt rum i
paradsängkammaren, der han af 2:ne officerare dag
och natt turvis bevakades. Vaktlagen ordnades som
förut och några instruktioner meddelades oss af
general Silfversparre såsom befälhafvare. Den yttre
bevakningen bestreds af en sqvadron kyrassierer och
en bataljon af Lifregementets grenadierer.

Vid supéen, eller rättare dejeunéen samma natt väcktes
fråga om så väl klädseln under vaktgöringen, som
sättet i öfrigt att bemöta den höge fången. I senare
afseendet yrkade jag iakttagandet af den vördnadsfulla
uppmärksamhet som tillkom hans nyss förut höga
samhällsställning och hans nuvarande olycka. Denna
åsigt gillades också allmänt och anbefaldes till
efterföljd; men min vaktkamrat förklarade, att Gustaf
Adolf hade förverkat all rätt till aktning och att han
-- Gripenwald -- ämnade derefter rätta sitt förhållande.

Konungens stelhet och taktlöshet gåfvo sedermera flera
anledningar till utbrott af Gripenwalds ohöfliga
beteende. Vakttimmarne blefvo derigenom ganska
obehagliga, desto mer som
den höge herrn sjelf aldrig samtalade om andra än de
obetydligaste och plattaste, ofta retsamma ämnen, än
med hånfulla miner och åtbörder, än med en slö, tafatt
eftergifvenhet för våra yttranden, hvartill äfven kom
hans oöfvervinnliga misstänksamhet och fruktan för
anslag mot hans lif. Exempelvis må anföras: En afton
under sin supé (kammartjenaren hade för ögonblicket
aflägsnat sig) lät konungen, helt oförmärkt och liksom
af våda, en brödskifva nedfalla på golfvet och lät
med en manande sidoblick på Gripenwald förstå att
han borde taga upp den. När likväl denne, som stod
helt nära icke låtsade förstå vinken, måste konungen
sjelf upptaga sitt brödstycke och yttrade tillika:
"Vet Gripenwald att när jag var barn lärde man mig
att icke låta bröd ligga på golfvet, ty Guds gåfva
kan då bli trampad under fötterna." Gripenwald svarade
blott med ett hånleende. Båda funno nöje uti att
reta hvarandra, men det klandervärda deraf faller
dock ensamt på den senares, det enfaldiga åter på
den förres andel. En qväll sedan konungen lagt sig,
frågade jag som vanligt, om H. M. hade något att
befalla, hvarpå svarades: "Jag har ingenting att
befalla, detta tillkommer nu herrarne, jag anhåller
blott att de båda ljusen midt för min säng måtte
släckas. Öfriga ljus må gerna brinna, äfvensom
elden i Spiseln, och herrarne kunna tala ogeneradt,
ty jag sofver ganska tungt, och allt tyngre ju mer
bekymmer jag har." Afsigten med detta tal var likväl
att kunna uppsnappa något af hvad vi skulle säga,
ty en stund derefter, då Gripenwald och jag stodo
framför elden och helt sakta språkade, kom jag, i
anledning af något prasslande bakom oss, att vända
mig om, och fick då se konungen stående bakom
skärmen, som skyddade honom för eldskenet, med
hufvudet utom densamma för att lyssna på oss. Han misstänkte
alltid något förrädiskt anslag mot sin person.

En dag hade Gripenwald, till följd af ordres,
men på sitt vanliga brutala sätt, visiterat ett
stort knyte som kammartjenaren uppburit från de i
jordvåningen alldeles obevakade rummen. Högeligen
förargad deröfver, tycktes den stackars konungen med
ens fått lust att visa sig modig. Han kom nämligen med
mycken häftighet emot oss, yttrande några otydliga,
osammanhängande meningar och med åtbörder som ville
han rycka till sig våra värjor. Försöket vågades väl
icke, men tillstymmelser dertill
förnyades flera gånger. Hans beteenden voro lika
besynnerliga som ovanliga.

När vi sedan anmälde detta obehagliga förhållande,
svarade general Silfversparre: "Jag skall snart taga
modet af honom", hvarpå han ingick till konungen,
och under samtal om ett och annat, frågade om H. M:t
ville göra en liten tur genom rummen o. s. v. Detta
bifölls, men i vaktrummet utanför sängkammaren,
hade under tiden blifvit på ett bord upplagda ett
dussin ryttarpistoler, vid anblicken hvaraf konungen
studsade, blef likblek i ansigtet och vände åter
till sitt rum. Och dock inbillade han sig att vara
den andre Karl XII, hade några år förut högtidligen
påhängt sig dennes värja och, så utrustad, haft
mod att, från ett kyrktorn i Stralsund, beskåda den
utanför staden pågående striden.

Snart ledsen vid min roll af fångvaktare, begärde
och erhöll jag befrielse derifrån för att återtaga
mina vid krigsakademien afbrutna lektioner, och
fick således efter åtta dagars frånvaro, återse
mitt lugna hem och njuta af den trefnad, som der
mötte mig. Denna lycka blef mig ock förunnad under
det återstående af året. Sommaren tillbringades på
Sundbyholm som vanligt. Vid våra ut- och inflyttningar
till landet lemnade mitt lilla fartyg mycken lätthet
och beqvämlighet, och inbesparade en kostnad som
annars hade blifvit rätt känbar.

Den frihet jag sålunda åtnjöt att under sommaren
disponera öfver min tid, var visserligen i hög grad
angenäm och i ekonomiskt afseende fördelaktig; men
det låg en förödmjukande känsla deri, att i godan
ro ligga hemma, under det landets hela krigsmakt
var i verksamhet, och kamrater jemte bekanta af
alla vapen hade tillfälle att förvärfva erfarenhet
och bifall. Det var likväl fråga om att jag skulle
blifva adjutant hos generalen, grefve Wachtmeister,
vid expeditionen till Rathan. Jag hade t. o. m. hans
mer än halfva löfte derom, men detta gjordes om
intet, som jag sedan fick veta, af den nye chefen
för fortifikationen öfverste Cedergren, hvilken
förstått att vinna grefve Wachtmeisters odelade
förtroende och, som jag tror, fungerade som chef för
hans generalstab. Cedergren hade nämligen -- liksom
den tiden hela fortifikationskorpsen -- en synnerlig
ovilja mot den nybildade fältmätningskorpsen, hvilken
ovilja sedan under riksdagen utbröt i skarpa och för
förstnämde korps föga tillfredsställande strider.

Inom fortifikationskorpsen hade emellertid på chefens,
öfverste Cedergrens, föranstaltande, blifvit utarbetad
en motion, yrkande fältmätningskorpsens indragning,
såsom kostsam och till intet gagnande. Motionen
antogs och frambars på riddarhuset af löjtnanten vid
korpsen Liljenheim, samt understöddes af från korpsen
utgifna flygskrifter, vitnande lika mycket om lumpen
ensidighet som obekantskap med det ämne, som deri
afhandlades. Fältmätningskorpsen var vid denna tid
i saknad af målsman. Chefen, general Tibell, efter
revolutionen fallen i onåd hos d. v. mäktige, belastad
med hela Gustaf Adolfs syndaregister och aflägsnad på
resor utom landet; och de af korpsens officerare, som
egde rätt att uppträda i representationen, voro dels
frånvarande, dels unga män utan det konventionella
anseende som fordrades.

Under sådana förhållanden ansåg jag nödigt att gifva
en ledning åt omdömet om båda korpserna och utgaf i
sådan afsigt en liten afhandling, kallad: Jemförelse
emellan fortifikations- och fältmätningskorpserna,
hvilken tilldrog sig någon uppmärksamhet och vann
bifall i en tidning.

En kapten Björnstjerna (sedermera general m. m.),
som hade på riddarhuset uppträdt till försvar af
fältmätningskorpsen, blef derför i en tidning plumpt
och dumt anfallen, men angriparen, en officer vid
fortifikationskorpsen, som äfven utsatt sitt namn,
lät tvinga sig till offentligt erkännande och
urskuldande af sitt ohöfviska uppträdande. Ännu
fortforo fältmätningskorpsens nitiska vedersakare med
sina retsamma anfall i tidningarna, i följd hvaraf
inom korpsen beslöts att en allvarlig men lugn,
passionsfri vederläggning af deras anfall skulle
utarbetas och, med författarens namn utsatt, införas
i en tidning. Lefrén, Ekenstam och jag anmodades
att hvar för sig uppsätta förslag till en sådan
skrifvelse, och då det af mig författade antogs,
måste jag, ehuru med mycken bäfvan, för första gången
underkasta mig offentligheten.

Obehaget af alla dessa strider, osäkerheten om
det öde, som kunde drabba fältmätningskorpsen,
äfvensom min ofördelaktiga, placering vid densamma,
väckte å nyo hos mig den önskan att erhålla transport
derifrån. Jag tillskref i sådant afseende kapten Goes
och förnyade mitt förra anbud om ackord, hvilket af
honom antogs, hvarjemte han utfäste sig att efter det
då pågående mötets slut ingifva sin afskedsansökan.

Men vår öfverenskommelse blef bekant inom den samlade
officerskorpsen och på det sätt tillintetgjord att
Goes lät tvinga sig att i tjensten qvarstanna, hvarmed
han sedan, mot vederbörandes beräkning, höll ut i 10
år. Skälet till det motstånd jag denna gång mötte,
låg deruti -- som man sedermera lät mig veta -- att jag,
sedan saken förra gången var i fråga, hade blifvit
kapten i korpsen, och i följd deraf, berättigad att
blifva den äldste i graden inom regementet.

Detta var det sista försöket att komma ifrån
fältmätningskorpsen. Jag ansåg då dess misslyckande
som en känbar och svår motgång, men har sedermera
efter lugn sjelfpröfning, kommit till motsatt åsigt
deraf.

Jag hade låtit trycka och utgaf i början af året
(1811) ett arbete under titel: Föreläsningar i
fortifikation, hvilket jag under föregående året
sammanskrifvit. Ett arbete af denna art är icke
annat än ett sammandrag af hvad förut finnes i ämnet
utgifvet, och författarens förtjenst ligger blott
i uppställningen och ordnandet af de afhandlade
ämnena. Men jag hade en synnerlig förskräckelse för
trycksvärtan, och hade visst icke kunnat förmås
att erkänna detta slags författareskap, om jag
icke dertill blifvit uppmuntrad af det bifall som
skänktes åt den förutnämda, under riksdagen anonymt
utgifna broschyren, rörande fortifikations- och
fältmätningskorpserna. Emellertid blef detta opus, i
brist på bättre af detta slag, välvilligt mottaget,
fick god afsättning och gaf en icke obetydlig
tillökning i mina små inkomster.

I sådant afseende, äfvensom för att på något sätt
kunna deltaga i fältmätningskorpsens arbeten, från
hvilka jag, genom min anställning vid krigsakademien,
var aflägsnad, hade jag, föregående året uppgjort
en plan till ett kartverk öfver riket, utarbetadt
efter de mätningar och rekognosceringar som af
fältmätningskorpsen förrättades; såsom prospekt
till detta arbete börjades, vid samma tid, en karta
öfver Sverige, å hvilken landets vattendelningsryggar
och dalsystem förestäldes, och hvarmed skulle följa
en topografisk-statistisk beskrifning. Företaget
omfattades med mycken välvilja af chefen, general
Tibell, som ock beordrade till mitt biträde en
officer: löjtnant Södermark, hvilken vid början
af året till mig utflyttade. Båda arbetade vi med
all möjlig åhåga och flit, så att verket fortgick
med stora
steg, och gravyren af kartan kunde redan på våren
delvis företagas. Södermark var likväl för mycket
artist för att oafbrutet kunna hålla sig vid ett så
trivialt arbete. Ibland öfvergaf han mig under flera
veckor, då han jemte sin goda vän grefve Hjalmar
Mörner stängde sig inne för att rita och måla, snart
sagdt både natt och dag.

Min sträfvan blef likväl belönad öfver
förmodan. Arbetet fick en strykande afgång och
lemnade snart ett icke obetydligt öfverskott, sedan
förlagskostnaden -- hvilken räntefritt lemnades mig
af baron Henning Wrangel -- blifvit betald; och då jag
fått deraf lemna ett exemplar till d. v. kronprinsen
Karl Johan, blef jag några dagar derefter befordrad
till major i armén. Den uppmärksamhet som egnades
ofta nämda arbete tillskyndade mig sedermera en
vida betydligare fördel. Då vid slutet af året
landtbruksakademien inrättades blef jag utnämd till
föredragande i dess statistiska afdelning med 300 Rdr
Bko i årligt arfvode, dertill föreslagen af akademiens
direktör, presidenten friherre Edlercrantz, till följd
af den förtjenst han behagade tillägga den kartan
åtföljande beskrifningen. Sjelf ansåg jag dem båda
endast såsom ett program till ett större tillämnadt
kartverk, jemte statistik öfver riket, och tror att
mitt anställande vid nyssnämda befattning var mera
en följd af min gode morbrors mäktiga förord hos
Edlercrantz, än af min egen förtjenst.

Sinnesstämningen bland hrr kamrater var på denna
tid ganska obehaglig: i allmänhet nedstämd och slapp,
men delvis retlig och trotsande. Det förra en följd
af kårens, året förut verkstälda förening under en
gemensam chef med fortifikationen; det senare i följd
af de förföljelser och sanningslösa beskyllningar som,
från de högre kretsarne, städse riktades mot chefen,
general Tibell, i sammanhang med den oväntade,
antinationella omkastning i politiken som allt
framgent varit betecknad med namn af 1812 års politik.

Inom fältmätningskåren (n. m. brigaden) utgjorde
general Tibell det egentliga stridsäpplet. Ett
parti hade gjort till sin uppgift att öfva sig i
smutskastning mot mannen; ett annat gjorde sig en
heder af att, enligt öfvertygelse och sanning, vid
alla tillfällen öppet uppträda till hans försvar. I
spetsen för det förra voro Forsell, adjutant hos
kronprinsen, och Whitlock som
sökte att bli det; för det senare åter Lefrén och
jag. Af de ständigt förekommande striderna, äfven
utom brigaden, må blott en anföras, emedan den
väckte ett visst uppseende och betydligt inverkade
på min samhällsställning. Samtliga kamraterna hade
öfverenskommit att till en festmiddag inbjuda vår
förre professor, den allmänt värderade J. Svanberg,
och löjtnant Whitlock hade åtagit sig att ombesörja
denna tillställning. Middagen utsattes på samma
dag som general Tibells afskedande stod att läsa
i den officiella tidningen, hvaraf också ett
exemplar fans framlagdt till beskådande. Derutaf
uppkom genast ett spändt förhållande som efter
middagen utbröt i allvarsamma uppträden. Whitlock,
understödd af Forsell, uppträdde nämligen med det
påstående att sedan nu general Tibell vore, såsom
känd riksförrädare, afskedad, hans porträtt skulle
nedrifvas från väggen i kårens embetsrum. Såsom den
äldste af motpartiet (Lefrén var för tillfället
frånvarande) blef det min lott att bestrida, så
väl den lögnfulla beskyllningen, som den för kåren
vanhedrande handlingen, i början ensam, men sedan
värjorna blifvit dragna, och ultima ratio skulle
anlitas, förklarade sig alla mot de båda angriparne,
hvilka snöpligen nedtystades. Porträttet fick alltså
fortfarande pryda den plats som kårens skyldiga
tacksamhet mot en förtjenstfull och aktad chef
detsamma anvisat.

Hvad som lätt kunde förutses inträffade, också:
affären framfördes, med tillägg och vanställningar,
till högre ort. Ett par dagar derefter blef jag
uppkallad till general Adlercreutz, som i häftiga
ordalag förehöll mig: trots emot regeringens
beslut, indisciplin m. m. d. men som, efter
erhållen upplysning om rätta förhållandet, ej
allenast ursäktade sig utan äfven i allo gillade
mitt tillgörande, men förkunnade mig tillika
att jag var befald att genast inställa mig hos
h. k. h. kronprinsen att ytterligare stå till
rätta. Förgäfves anhöll jag att generalen ville åtaga
sig mitt försvar hos prinsen. Han gaf mig blott det
råd, att lugnt mottaga stormen och efter dess slut
anhålla att få förklara mig. Stormen uteblef icke,
men den aflagda förklaringen mottogs välvilligt
och syntes för tillfället nöjaktig, men qvarlemnade
dock hos den höge herrn ett visst misstroende som
af min f. d. gode vän, n. m. bittra motståndare
Forsell, underblåstes. Följden deraf uteblef icke
heller. Kronprinsen hade någon tid förut genom
general Adlercreutz låtit säga mig att jag
var en af dem som han utsett till adjutant hos
sig, vid en snart skeende komplettering af hans
adjutantkår. Kompletteringen egde rum snart derefter,
men jag blef tillsvidare utesluten.

Min sedan förra året vacklande helsa hade blifvit
allt mer och mer aftagande. En brunnsdrickning ansågs
derför nödig fram på sommaren, och Söderköpings
helsokälla förordnades såsom dertill tjenligast. Ännu
ett skäl förefans, tyvärr, att pröfva detta
helsomedel. Vår lille Karl, 2 1/2 år gammal, hade ej
ännu försökt att eftersäga ett enda artikuleradt ord,
och säkra spår till hörsel kunde ej heller hos honom
förnimmas. Var döfheten en följd af organiskt fel, eller var den
tillfällig? Det senare kunde möjligen afhjelpas, och en brunnsdrickning ansågs
böra försökas. Snart visade sig dock olyckan i sin
rätta skepnad; den var obotlig. Sorgen var djup och
bitter, den blef lifstidslång! Jag led till kropp
och själ. Ännu återstod mig en bitter pröfning:
min intime vän och f. d. kamrat Strålin hade sedan
någon tid varit plågad af ett ondt, som ofta påkom
under formen af ängslan och själslidande. Han skulle,
enligt läkares råd, dricka brunn, och vi hade uppgjort
den plan att följas åt till Söderköping. Vår afresa
var redan utsatt och jag afvaktade endast den gode
vännens ankomst till Stockholm, då i dess ställe ett
bref erhölls med underrättelse att han, ämnande sig på
jagt, hade vid bössans laddning troligen begått någon
oförsigtighet. Skottet hade träffat honom i hjertat!

I den mest nedstämda sinnesförfattning anträdde
vi, min hustru och jag med barnen, vår resa, först
till Sundbyholm, der vi tillbringade några dager
och qvarlemnade tvänne af barnen, och derefter till
bestämmelseorten. En obehaglig resa, under ständigt
illamående, sinnesoro och dystra aningar.

Min brunnsdrickning blef ej långvarig; den utbyttes
efter några dagar mot sjuksängen; det onda
tillväxte hastigt och snart visade sig symptomer
som bådade en nära förestående upplösning, hvilken
ock af tvänne tillkallade läkare med bestämdhet
förutsades inträffa inom dygnet. Men en sund fysik
och brunnsläkarens doktor Noræi stundliga omsorger
åstadkommo en brytning; krisen framkallades genom
yttre stillhet och lugn -- men ack! i ett själslidande
som jag ännu med fasa erinrar mig. Jag
tyckte mig flyttad till ett annat lif, der mig
förelades valet emellan att blifva den sällaste
eller den osällaste af alla skapade varelser -- och
jag valde det senare! I ögonblicket var icke endast
jorden utan ock hela skapelsen med allt hvad deri
funnits förstördt, förintadt, och ur det omätliga
kaos som deraf uppkom frambröto röster som förföljde
mig med jämmer och förebråelser för den förstörelse
och de lidanden jag förorsakat. Under allt detta
kringfördes jag i ett ofantligt kretslopp såsom
en planet i rymden, bemödande mig, och med hopp,
att kunna återställa allt i sitt förra skick, men
vid en viss punkt på denna bana försvann åter detta
gäckande hopp och utbyttes mot vissheten om att de
redan profvade qvalen skulle, under ständigt stigande,
fortgå i evighet. Detta var den 5 juli, fasansfull
i åminnelse.

Omsider någorlunda befriad från sinnesförvirring, fann
jag med förundran doktor Noræus och sköterskan vid
min säng, båda vid helsa och lif, och snart derefter
infann sig äfven grefve Cronstedt, för hvilken jag
bittert beklagade att såväl grefvinnan Cronstedt som
min hustru omkommit i den allmänna förstöring som jag
olycklige vållat. För att trösta mig och reda mina
ännu förvirrade begrepp, hade grefven den godheten att
hemta dem båda, ehuru de -- kl. 4 på morgonen -- nyss
sökt någon hvila efter en förut hos mig genomvakad
natt. Deras ankomst återgaf mig klarhet i begreppet
och visshet om att de utståndna skräckscenerna endast
varit foster af en sjuk inbillning. Från detta
ögonblick var sjukdomen bruten och lifskraften
återväckt. Några dagar derefter ansåg läkaren
en hemresa både möjlig och nyttig, under vilkor
af små dagsresor och åkning i täckt vagn. Grefve
Cronstedt hade då den godheten att, med begagnande
af min vagn, öfverlåta sin plats i sin egen, och
den goda grefvinnan åtog sig obehaget att jemte
min hustru under resan vårda den ännu ganska svaga
konvalescenten. Första dagsresan till Norrköping, 1 1/2
mil var allt hvad jag förmådde uthärda; men med af
rörelsen och sommarluften någorlunda stärkta krafter,
hade jag ändtligen, vid slutet af 4:de resdagen,
den glädjen att återse det kära efterlängtade
hemmet. Tillfrisknandet gick ovanligt fort: Redan den
20 juli, min hustrus namnsdag och vår förlofningsdag
(således blott 14 dagar efter den utståndna
kampen mellan lif och död) kunde jag deltaga i en lustfärd till Drottningholm och med öfriga sällskapet der kringvandra i parken.

*

II.

Afresa till Tyskland. Tjenstgöring hos Karl Johan under 1813 års fälttåg.

Den s. k. 1812 års politik, mycket prisad och ännu mer klandrad, tycktes komma att framträda i handling. Simulacren mot England var lyckligen utspelad och krigsförklaringen mot detta land utbytt mot en allianstraktat; kronprinsens löftesrika möte med ryske kejsaren i Åbo hade försiggått, och förbundet dem emellan blifvit afslutadt. En landstigning på Seeland sades här vara beslutad; 3:ne armékårer organiserades och höllos redo till uppbrott; befälhafvare och staber tillsattes o. s. v.

Genom general v. Schultzenheim erhöll jag en helsning från general Sandels, åt hvilken befälet öfver 3:dje arméfördelningen var uppdraget, med tillbud att blifva anstäld såsom öfveradjutant vid hans stab. Anbudet antogs, förnämligast på tillrådan af tit. Schultzenheim, men med mycken tvekan å min sida, i följd af bland annat misstroende mot hans förut varande öfveradjutant, major v. Fiandt, som egde generalens (knappast någon annans) odelade förtroende. Jag hade ej orätt bedömt förhållandet. Fiandt kunde ej lida min anställning, desto mindre som min äldre majorsfullmakt möjligen kunde vid tjensteärendenas fördelning oss emellan gifva mig någon fördel eller något inflytande som han ensam ville ha sig förbehållet. Vårt ömsesidiga misstroende hann likväl icke till utbrott, ty efter några veckor upphörde de krigiska förberedelserna, staberna upplöstes tills vidare, och jag fick återtaga min vanliga tjenstgöring vid krigsakademien. Vid min afskedsuppvaktning hos general Sandels förklarade dock denne, att han ansåg mig fortfarande tillhöra hans stab och således vara disponibel så fort något allvarsamt skulle inträffa.
Redan i början af mars månad 1813 erhöll ock
general Sandels order att med sin fördelning afgå
till Pommern. Enligt generalens eget förklarande,
borde jag äfven vänta hans befallning att medfölja;
men då ingen sådan hördes af, förstod jag rätt väl
att major v. Fiandt lyckats bli mig qvitt, ansåg mig
likväl skyldig att af generalen sjelf derom begära
underrättelse. Han förklarade också -- med ledsnad,
det förstås -- att kronprinsen placerat hos honom så
många officerare att staben redan var öfvertalig,
men bad mig likväl att sjelf hos högst densamme
anhålla om fortfarande anställning. Mitt svar var:
att jag aldrig ämnade söka en befattning hvartill
befälhafvarens eget val icke berättigade mig. "Ni
vill då nödvändigt att jag skall begära er?" "Nej,
icke numera; jag blott anhåller att få veta om herr
generalen har något vidare att befalla." Vi åtskildes
rätt förbittrade mot hvarandra.

Några dagar derefter fick jag befallning att inställa
mig hos general Adlercreutz, som underrättade
mig att jag var anstäld såsom öfveradjutant vid
h. k. h. kronprinsens generalstab, hvilken då
organiserades. Denna upprättelse bör likväl icke
tillskrifvas min förtjenst eller någon välvilja af
general Adlercreutz af hvilken jag var föga känd,
utan blott min morbror Lagerheims mäktiga förord,
samt måhända både hans och general Adlercreutz'
ovilja mot general Sandels.

Efter erhållna order afreste jag den 12 april i
sällskap med en stabskamrat, kapten Stjernskantz
(kompaniofficer vid Karlberg) och ankom till
Karlskrona den 18. Från Kristianstad for jag till
Beckaskog för att uppvakta h. ex. fältmarskalken
grefve Toll, som genast efter min ankomst började
examinera mig rörande förloppet vid vår tvist
året förut om general Tibells porträtt. På mitt
försök att framställa saken som en obetydlighet,
svarade ex. Toll: "Om så varit, hvarför drog ni då
blankt?" hvarefter han sjelf beskref hela uppträdet
med en noggrannhet och fullständighet som hade
han sjelf varit närvarande, samt, till min stora
tillfredsställelse förklarade sitt fullkomliga
gillande af mitt förhållande vid det afhandlade
tillfället.

Att skilsmessan från hustru och barn var högst
påkostande behöfver ej sägas; och den obehagliga
resan i regn och snöglopp var ej heller egnad att
stämma till munterhet.

Öfverfarten, som skedde på fregatten Camilla, var rätt besvärlig och räckte 2 1/2 dygn, under ganska hård storm. Första dygnet var jag alldeles förintad af sjösjuka, och debarkeringen från den öppna redden vid Perth var verkligen vådlig i anseende till den höga sjön. Väl komna i land, började ett muntert och för mig nytt lif. Mycket bråk och löjliga uppträden innan alla effekter kommo i land; de upptogo 13 fyrspända bondvagnar. Sjelfva måste vi tåga till fots de 3 milen till Bergen. Våra generaler hade rest förut, men lyckligtvis qvarlemnat sina väl försedda kantiner, å hvilka vi gjorde en stor förödelse. Vid ankomsten till Bergen sent på aftonen, hvilket bråk att få reda på sina saker, hvilka löjliga trätor emellan betjenter och forbönder hvilka icke förstodo hvarandra! I qvarteret emottogs jag med största välvilja af en ämabel värdinna, men som nära nog kunnat döda mig med sin språksamhet och sina frågor. Obegripligt var det att hon förstod mina högst lakoniska svar, ty icke kunde jag uppfatta hennes ordsvall och ännu mindre besvara dem på tyska, ehuru hon, för att uppmuntra mig, försäkrade att jag talade ganska god tyska.

Efter en uppvaktning hos furst Putbus på det sköna godset Putbus och der intagen dejeuner, ankommo vi den 23 april till Stralsund, der 3:ne arméfördelningar under general Sandels redan befunno sig, och dit trupper af de öfriga fördelningarna nästan dagligen ankommo.

Vid ankomsten till Stralsund bestod svenska arméns generalstab af chefen, general Adlercreutz, souschef general Lagerbring, öfveradjutanter öfverste Ulfsparre, öfverstelöjtnant Peyron, majorerne Akrell och Petré; stabsadjutanter kaptenerna v. Arbin, v. Hohenhausen och Heijkensköld, löjtnanterna grefve Magn. Rosen och Hedenstjerna samt fältsektern Dægner. Alla hade fritt bord hos chefen. Der lefdes kräsligt, en mängd bjudna hvarje dag då ej andra bjudningar minst ett par gånger i veckan förekommo, både i och utom staden. Hvar dag kalasering upptagande en stor del af vår tid.

I öfrigt, och sedan göromålen hunnit behörigen fördelas, voro dessa temligen enformiga, ehuru trägna, och endast aftnarna kunde disponeras till s. k. nöjen, till det mesta bestående i ridning, för att motverka inflytandet af den myckna vällefnaden. Den tråkiga enformigheten blef ändtligen bruten då kronprinsen
den 18 maj ankom till Stralsund. På morgonen samma dag afreste jag, enligt order, till Putbus, der prinsen passerade natten, för att för honom presentera arméns förslag, hvilkas upprättande hörde till min speciella tjenstebefattning.

Kronprinsens intåg i Stralsund var briljant, under kanondunder, parad af 8,000 man, dånande hurrarop och hviftande i alla fönster. Vid uppfarten till slottet en hop hvitklädda flickor som blomsterströdde hans väg. Jag kunde ej undgå att inom mig göra den önskan att inga törnen måtte uppstå ur dessa blommor, hvarken för den höge herrn eller de många hit öfverkomna, och att de trupper som nu med förtjusning hurrade måtte finnas i lika sinnesstämning och fulltaliga, vid vårt blifvande återtåg. Tio år förut bevistade jag ett lika entusiastiskt emottagande då Gustaf Adolf ankom till Stralsund!

Efter allt detta: uppvaktningar, presentation, baler och kalaser; utländska prinsar, fältmarskalkar i parti, ända till kronprinsens afresa, jag mins ej hvart. Kom så någon tid af dödande enformighet tills dagarne efter midsommar, då svenska armén sammandrogs till 2:ne öfningsläger, det ena i Rostock, det andra i Greifswald, dit jag beordrades att afresa för att, innan truppernas inryckning, utstaka de särskilda truppslagens kampementsplatser.

Utbytet af Greifswald mot Straslund var för mig högst välkommet: den förra en ganska treflig stad med godt umgängeslif -- den senare odräglig i alla afseenden. De s. k. öfningarna och krigslekarna -- såsom alla sådana, tråkiga, tröttsamma: immer ordres, contraordres, desordres, fjesk, snäsor o. s. v. Bjudningar och kalaser, små rus af champagne hvarje dag underhållna af nya. Den 8 juli återtåg till Stralsund, fortsatt ovisshet hvad komma skulle af allt detta bråk.

Ändtligen återkom kronprinsen från sin resa till Schlesien och der hållna för följande tilldragelser afgörande möte med kejsare och kungar, då på generalorder kungjordes att svenska armén skulle i trakten af Berlin sammanträffa med en rysk och en preussisk armé, och att dessa 3 under namn af förenade norra tyska armén skulle ställas under kronprinsens af Sverige öfverbefäl. Det speciella befälet öfver svenska armén uppdrogs åt h. ex. fältmarskalken grefve Stedingk.

Nu blef bland oss ett gissande om hvilka som skulle
anställas på förenade arméns stab, och således få
åtfölja general Adlercreutz, eller qvarstanna vid
svenska generalstaben under general Lagerbring. Denne
förkunnade mig att general Adlercreutz velat hafva
mig med sig men att han (Lagerbring) utverkat att jag
skulle qvarblifva vid svenska staben, jemte flera af
kamraterna som då nämdes. Men ett par dager derefter
var allt förändradt. Den nya staben bestod af: chef
general Adlercreutz; souschefer generalerna Tawast
och Löwenhjelm; öfveradjutanter öfverstelöjtnant
Peyron, major Akrell; stabsadjutanter ryttmästaren
baron v. Engeström, kapten Heijkenskjöld, löjtnanten
grefve Magnus Rosen, och snart derefter dennes
bror Karl Rosen, jemte flera ryska och preussiska
stabsofficerare.

Våra generaler hade åtföljt kronprinsen till Berlin
och äfven medtagit Peyron, så att jag för tillfället
var chef för staben och expeditionen, och fick
emottaga rapporter från våra i marsch varande trupper
och efter olika beskaffenhet dem besvara eller till
kronprinsen afsända. Jemte de af staben qvarvarande
voro också flera af kronprinsens ordonnansofficerare,
hvaribland en comte de Monrichard, samt flere ryssar
och preussare. Jag var högligen besvärad af att
såsom chef göra les honneurs för denna olikartade
samling; men ändtligen erhölls order till uppbrott,
och i Demmin skulle vi träffa general Adlercreutz
m. fl., hvilket dock slog felt, ty han hade åtföljt
kronprinsen på återresa till Stralsund, för att der
möta den namnkunnige f. d. franske generalen Moreau.

Skilda från våra höga förmän och från kommissariatet,
kommo vi i stor förlägenhet för penningar, och alla
ansatte mig att anskaffa sådana. Det lyckades mig ock
att i det briljanta köpmanshus der jag var inqvarterad
få låna det nödvändiga.

Tågandet från Demmin gick genom Neue Brandenburg,
Strelitz och Grausee och ankomst till Oranienburg
skedde den 11 augusti. Efter några dagar åter uppbrott till
Potsdam, och ankomst till Charlottenburg, der
högqvarteret samlades.

Redan den 16 eller samma dag som stilleståndet gick
tillända, hade några förpostfäktningar egt rum, och
nu blef lif och verksamhet i alla riktningar. Svenska
armén, sammandragen mellan Charlottenburg och Berlin,
vann allmänt bifall för sitt
utseende och hållning; stora massor af stadens
befolkning, gående, ridande, åkande besågo den
dagligen. Damerna hade verklig förtjusningsfeber,
delade ut mat och dricksvaror bland soldaterna,
och ömma ögonkast åt officerarne. Hvem kunde neka
"de vackra svenskarne" något!

Inom högqvarteret ett oupphörligt skrifveri; intet
biträde af preussiska och ryska s. k. kamrater,
blott hinder, prat och skryt. För mig var likväl
tjenstgöringen rätt angenäm och omvexlande, dels
genom dagligen förnyade uppdrag till preussiska
befälhafvare i och utanför Berlin, dels genom den
befattning jag erhöll att ständigt hålla kronprinsen
tillhanda carte-croquier och korta uppsatser
rörande de särskilda armékårernas ställningar och
rörelser. Genom denna befattning kom jag i stundlig
beröring med h. k. h. kronprinsen och sattes i
tillfälle att någorlunda öfverskåda sammanhanget af
de stora händelserna, och deröfver göra temligen
fullständiga anteckningar, hvilka hemsändes till
guvernören grefve Cronstedt. De kommo sedan rätt väl
till gagn, då några år derefter, jag, på kronprinsens
befallning, måste sammanskrifva en berättelse om
fälttåget, införd i krigsakademiens handlingar för
1817. Jag förbigår också i det följande de stora
krigshändelserna, och håller mig uteslutande vid hvad
mig enskildt rörer och som i minnet kunnat bevaras.

Den 19 förlades högqvarteret åter till Potsdam. Förra
gången hade vi varit inqvarterade i det praktfulla
Neu-Palais, bygdt af Fredrik den Store för att visa
verlden att han ännu egde pengar efter 7-åriga krigets
slut; nu åter fingo vi bo i den sköna staden. Som
vanligt blefvo vi der särdeles gästvänligt emottagna;
men glädjen deraf blef ej lång; ånyo uppbrott tidigt
på morgonen den 21. Magnus Rosen och jag hade qvällen
förut varit på visiter och funno vid hemkomsten våra
effekter, jemte hela stabstrossen, afsända till
förvar i fästningen Spandau. Vi båda hade således
det missödet att visitklädda få aftaga, och sedermera
under nästan oupphörligt regndusk flera nätter ligga
på bivuak, utan öfverplagg eller möjlighet till ombyte
af de våta kläderna. Och likväl sof jag då bättre
på den uppblötta marken, än nu mången gång i min
goda säng. Kronprinsen sjelf logerade i väderqvarnen
vid byn Ruhlsdorf, framför den lilla staden Teltow,
som betäcktes af förenade arméns
uppställningslinie, hvars center upptogs af svenska armén,
med preussiska armén på venstra och den ryska på
högra flygeln.

Franska armén under marskalk Oudinot angrep våra
förposter den 21 om aftonen, men lyckades ej
framtränga till vår uppställningslinie förr än den
23 augusti, då venstra flygeln deraf, betäckande
vägen till Berlin, med häftighet angreps. Striden
varade till aftonen och afgjordes då, till seger
för de allierade, genom ett bajonettanfall af
preussiska trupper. Flera tyska militärförfattare
tillskrifva general Bülow beslutet om detta
anfall och tillegna honom äran om segern. Verkliga
förhållandet var att order om denna manöver gafs af
kronprinsen till general Bülows stabschef öfverste
v. Boijen, som kom för att på generalens vägnar
begära undsättning af svenska trupper, hvilka med
undantag af ridande artilleri och något jägare,
icke deltagit i striden. Jag kan med desto större
säkerhet intyga detta, som jag stod helt nära
tit. v. Boijen, då kronprinsen, efter ett högst
lifligt och elektriserande tal om preussarnes
skyldighet att uppbjuda allt till försvar af sin
hufvudstad, sina hem m. m., utgaf den i så många
skrifter sedan omtvistade ordern, hvilken strax
derefter under kronprinsens diktering på stället
nedskrefs: först af mig och sedan fortsattes af grefve
G. Löwenhjelm, under det jag, i anseende till regnet,
höll min hatt öfver papperet.

Vid denna batalj -- benämd efter sin centralpunkt
byn Gross Beeren -- hade jag jemte några kamrater,
åtföljande general Adlercreutz, tillfälle att för
första gången pröfva oss i elden och höra musiken
af fiendtliga kulor. Vi helsades först af några
granater, hvaraf två kreverade tätt framför oss,
utan att göra skada, derefter och då vår general tog
miste om riktningen underrättades vi derom af några,
lyckligtvis illa riktade, handgevärssalfvor från
franska linien, hvilken vi närmat oss i stället för
det framryckta svenska artilleriet.

Vid återkomsten till lägret, eller rättare qvarnen,
fick general Adlercreutz uppbära en temligen allvarsam
-- och visserligen förtjent -- förebråelse för det han,
utan behof hade vågat sitt och flere officerares lif,
hvarpå han, eget nog, svarade: att han gjort det för
att se dessa officerares kontenans i elden och att
han nu var dermed tillfreds.


Kronprinsen fortfor att vistas i väderqvarnen,
men generalerna, som intagit foten deraf, begåfvo
sig, efter bataljens slut till den närbelägna staden
Teltow der de låtit åt sig utse qvarter. Nu blef ett
rifvande mellan kamrater m. fl. för att bemäktiga sig
de lediga rummen i qvarnfoten. Det lyckades mig också
att få en liggplats, ehuru efter mycket käbbel och
nära nog handgemäng med prinsens stallmästare m:r
Flisché. Men knappast insomnad, blef jag väckt af
general Lagerbring som befalde mig rida till Teltow
och lemna general Adlercreutz rapport derom att
åtskilliga fiendtliga kavalleripatruller bemärkts
innanför vår uppställningslinie och att sålunda
en öfverrumpling kunde befaras. Uppdraget var så
mycket obehagligare som jag lätt kunnat i mörkret
stöta på en sådan patrull och blifva tagen. Vid
ankomsten till Teltow, gick jag upp i det första
hus af något anseende (dessa voro snart räknade)
men hade den oturen att der träffa den alltid
vresige Tawast. Ändtligen fick jag rätt på general
Adlercreutz, som ansåg hela affären för hvad den också
var: ett onödigt fjesk af Lagerbring. Den alltid lugne
Adlercreutz bad mig förtära lemningarna af hans supé,
och gaf mig tillåtelse att i staden söka mig qvarter
för det återstående af natten. Båda delarne smakade
förträffligt.

Från Teltow, eller rättare Ruhlsdorf, flyttades
högqvarteret till den lilla eländiga staden
Saarmund. Jag blef inhyst i ett snuskigt rum innanför
ett annat, upptaget af en otäck käring och flera
barnungar; men jag tog logis i en hölada strax
utom staden, dit också några af kamraterna anslöto
sig. Min ordonnans skaffade en gryta, potatis togs
i de omgifvande landen och kokningen skedde framför
den öppna ladan. Vi hade rätt trefligt under de
fyra dagar, som tillbringades i detta näste med namn
af stad,

Efter några dagars fram- och återmarsch genom de
eländiga städerna Belitz och Bouckholz fingo vi hvila
ut ett par dagar i Treunbritzen. Jag fick ett snuskigt
rum, en säng, i hvilken jag under andra förhållanden
ej hade lagt mig; men nu! hvilken njutning att efter
10 dygn för första gången få ligga afklädd och ostörd
sofva en hel natt!

Innan ankomsten till Treunbritzen den 31 Augusti
erhöll jag kronprinsens befallning att på stället
taga kännedom om de
dispositioner som af general Bülow blifvit vidtagna
för att rekognoscera fiendens ställning bakom byarna
Marshan och Feldheim, belägna inom sachsiska gränsen,
3 à 4 mil från Treunbritzen. Ankommen till den
mycket utsträckta och glest ockuperade preussiska
linien, skulle jag, längs densamma, fara till högra
flygeln deraf, der enligt uppgift general Bülow
uppehöll sig. Jag hade dervid att passera genom en
by tätt framför, nästan i jemnhöjd med vår linie,
men innan ankomsten dit hejdades jag af ett preussiskt
kavalleridetachement, hvars befälhafvare underrättade
mig att byn ännu var af fienden intagen. Jag undgick
sålunda det missödet att blifva krigsfånge.

Vid min återkomst träffade jag kronprinsen på fältet
framom Treunbritzen. Knapt hade jag afgifvit min
rapport om såväl fiendens som våra truppers ställning
mot hvarandra, förr än general Adlercreutz fick lust
att äfven taga närmare kännedom om ställningen, och
oaktadt kronprinsens tydligt deröfver visade missnöje,
gaf han sig af. Utan att få tid utbyta min temligen
uttröttade häst mot en annan, måste jag medfölja på
färden af ytterligare 7 mil fram och åter. Redan vid
afgifvandet af min rapport till kronprinsen, visade
general Adlercreutz något misstroende till uppgiften
om fiendens ockupation af den, helt nära vår linie
belägna byn, och förklarade sedan under ridten denna
uppgift påtagligen omöjlig. Vid framkomsten styrde han
också direkte mot denna by. Pligtenligt förnyade jag
flera gånger min anhållan att generalen ville afstå
från försöket att komma igenom den; erinrade att
meningen med vår expedition var att iakttaga, ej att
oroa fienden, och att, då vår ställning var alldeles
densamma som några timmar förut, fienden säkerligen
ännu innehade byn. Men då inga skäl kunde besegra
den finska envisheten beslöt jag att åtminstone
för min person söka undgå det öde som väntade. Byn
var omgifven af en lermur med en tillsluten port;
ingen menniska syntes. Men då vi väl kommo inom
gevärshåll, reste sig det bakom muren dolda manskapet,
med gevären färdiga till anläggning. Nu bar det af
tillbaka med full fart, under yttrande af generalen:
"Var det icke fan att Akrell hade rätt!" men med
en harmsen min som å min sida torde besvarats med en
triumferande. En obegriplig dumhet var det af fienden
att, icke låta oss komma in i byn; vi hade der
varit fångade som i en råttfälla. Icke en gång en
gevärssalfva skickades efter oss då vi vände.

Allt hade varit bra, om generalen hade velat nöja sig
med att, från vår uppställningslinie, öfverse den
fiendtliga ställningen; men han skulle nödvändigt
skåda fienden på nära håll, och gaf sig alltså,
med en stark kavalleri- och kosackbetäckning åstad
inpå fiendens förskansade position. Följden deraf
blef en liflig artillerield och onödig mansspillan
å ömse sidor.

De underrättelser om fiendens rörelser som under
följande dagar inlupo, voro obestämda och stridiga,
men antydde dock att en hufvuddrabbning snart vore att
förvänta. På aftonen den 5, under en af kronprinsens
vanliga utfarter, kom en bonde ridande och bad att få
tala med h. k. h. Såsom för tillfället närmast till
hands, fick jag öfversätta bondens berättelse, som
innehöll att fienden med samlad styrka marscherade
på Zahna hvarifrån vägen var öppen till Berlin. På
grund af denna uppgift vidtog kronprinsen genast
nödiga dispositioner. General Bülow beordrades att
förena sig med general Tauntzien framför Juterbock,
samt svenska och ryska arméerna kl. 2 på morgonen
den 6:te från trakten af Rabenstein framrycka till
preussiska arméns understöd.

Bataljens medelpunkt utgjordes af byn Dennewitz,
der preussarne med omvexlande framgång kämpade
mot den öfverlägsna franska styrkan och var nära
att duka under för öfvermaktenr då på eftermiddagen
svenska och ryska arméerna ankommo och deploijerade
i fiendens åsyn. Från detta ögonblick var fiendens
reträtt gifven och segern tillhörde de allierade.

General Adlercreutz, som bittert led af att svenska
armén icke fick dela äran af segern, utverkade sig
kronprinsens tillåtelse att med svenska artilleriet
få framrycka till understöd af den ännu hårdt ansatta
högra flygeln vid byn Göhlsdorff. Hvem var nu lycklig
om ej vår general? Frammarschen gick med frisk
fart. Vi sjöngo och skrålade i kapp med generalen;
redan kom en och annan kula ricochetterande emot
oss, då till allas harm och förundran kavalleriet
saknades. General Adlercreutz, förtviflad, befalde
mig rida tillbaka för att påskynda dess framkomst. Med
förundran fann jag vårt kavalleri formeradt på linie,
och
general Sköldebrand, på nådig befallning, manövrerande
som på ett exercisfält. Alla voro missnöjda.

Vid min ankomst till högra flygeln, der jag förgäfves
väntade att finna general Adlercreutz, pågick en
häftig strid om besittningen af byn Göhlsdorff,
som snart derefter för andra gången af fienden
återtogs. Derigenom blef vårt ridande batteri nära
nog afskuret, utan att dess befälhafvare kunde
upptäcka det vådliga i sin ställning. Jag föresatte
mig och lyckades, ehuru med svårighet, att igenom
de stridande partierna framtränga till batteriet,
hvilket placerades på en närbelägen höjd, hvarifrån
affären kunde fullkomligt öfverskådas.

Batteriet var knapt i ordning förrän vi helsades af en
ganska häftig eld från tvänne bakom Göhlsdorff stående
batterier, men hvilkas eld var så illa riktad att
den gjorde föga verkan. Till en början blef vår eld
alldeles förhindrad af ett par preussiska bataljoner
hvilka i spridda massor kastade sig mot kanonerna,
sökande skydd bakom dem. Men sedan ordningen bland
bataljonerna blifvit återstäld, serverades kanonerna
med den säkerhet att de två fiendtliga batterierna
bragtes till tystnad och preussarne kunde under
betäckning af vår eld återtaga byn.

Der träffade jag preussiske befälhafvaren general
v. Thümen, som bittert beklagade sig öfver att han,
oaktadt förnyad anhållan, icke fått undsättning,
och ålade mig att skynda till h. k. h. för att om
möjligt utverka en sådan, synnerligen af 
kavalleri till understöd för hans (Thümens) högra
flygel. Jag fick snart tillfälle att för kronprinsen anmäla
general Thiimens angelägenhet, men då något synnerligt
afseende icke dervid fästes, fördristade jag mig att
en stund derefter förnya min framställning, hvarpå
blott svarades: "mais tranquilliséz vous mon cher
Acrell, le General Thümen sera secouré quand je le
jugerai à prospos."

Efter bataljens slut förlades högqvarteret till
den lilla i svenska krigshistorien omtalade staden
Jüterbock, der jag i ett dåligt qvarter fann mig
särdeles väl, ty jag fick efter dagens bråk och faror,
samt ständig ridning från kl 2 om morgonen till 10
om aftonen, ändtligen utsträcka min trötta, men friska
och oskadade lekamen i en någorlunda dräglig säng.

Hvilket elände att här de följande dagarne
beskåda! Alla tillgängliga allmänna och enskilda
byggnader voro uppfylda af blesserade, äfvenså
kyrkorna och slutligen torg och öppna platser,
der uslingarne uppradades kring väggarna. Den var
lycklig som under ryssarnas plundring kunnat berga
en ränsel under sitt hufvud och ännu mer en kappa
att breda öfver sina stympade lemmar; men flertalet
hade äfven blifvit beröfvade denna lilla tröst i sin
nöd. Och de arma fångarne! I kolonner af några tusen
man framdrefvos dessa af vildsinta kosacker af hvilka
de såsom boskap behandlades. En dag passerade en sådan
kolonn förbi mitt fönster, då tvänne sjuka utmattade
uslingar kullföllo framför porten. Jag skyndade ut
för att freda dem för deras väktares misshandlingar
och lyckades qvarhålla dem till ankomsten af nästa
fångtransport. Min värdinna (bagarenka) förmåddes,
likväl mot god betalning, lemna dem hvar sitt färskt
bröd och en butelj vin; och hvilken njutning för
de arma unga männen, hvilken tacksamhet! Den ena
förmådde ej yttra ett ord, ej heller resa sig upp,
men han rullade sig fram för att kyssa mina fötter.

På nödig sjukvård var ej att tänka; mycken liknöjdhet
och försummelse tycktes ock falla herrar kirurger
till last. Jag fick en dag det bedröfliga uppdrag att
tillhålla vederbörande vid ett af de s. k. sjukhusen --
en stor kyrka -- att vara påpassliga. Hvilket elände
jag der fick skåda! Den glädjen hade jag dock
att kunna frälsa några olyckliga från kosackernas
plundringar.

Den 8 september hölls Te Deum under stor parad
af minst 60,000 man. Något mera högtidligt och
andaktväckande kan näppeligen finnas än en lofsång af
så många förenade stämmor, som tacka Gud, ej endast
för seger, utan ock för enskild frälsning från död
och lidande.

Vid uppbrott från Jüterbock till Seijda den 11
sept. och vid passagen öfver slagfältet hade vi
den ohyggliga synen af lik här och der spridda
utåt fältet, alla utplundrade och nakna. Allting
var obehagligt denna dag: vädret, lynnet hos höga
vederbörande, nattqvarteret i den halft uppbrända
staden o. s. v. General Adlercreutz utfor mot mig i
förebråelser, för att jag icke hade, under vistandet i
Jüterbock, upprättat karta öfver bataljfältet, något
som visst varit för mig sjelf önskligt, men alldeles
omöjligt i anseende till den trägna tjenstgöringen vid
expeditionen. Länge hade jag att kämpa mot generalens
vresighet, men segrade slutligen så fullkomligt
att han befalde mig uppsätta en instruktion,
till reglerande af min tjenstgöring. Genom denna
instruktion, som äfven godkändes, skulle min ställning
i högqvarteret blifvit rätt angenäm och temligen
oberoende; men inom staben voro både personer och
tjensteförhållanden så beroende af hugskott och
vindkast för stunden, att någon ordnad tjenstgöring
icke kunde i längden ega bestånd.

Vi voro också för fåtaliga till bestridande af de
ofta öfverhopande göromålen. Kronprinsens enskilda
adjutanter nyttjades endast såsom galopins, och
våra ryska och preussiska s. k. kamrater gjorde
ingenting. Dagarne åtgingo vanligen till ridning med
kronprinsen, ofta efter flera timmars väntning i hans
förmak; ibland till uträttande af erhållna uppdrag;
så middagsspisning kl. 5 à 6, då sådan vankades,
och slutligen expedierandet af en massa order och
skrifvelser till de 3 arméerna och alla derifrån
detacherade kårer längs Elben, inåt Mecklenburg och
Pommern ända till fästningarna vid Odern, hvartill
oftast åtgick det mesta af natten.

Coswig, på högra stranden af Elben, var den
tiden residens för enkefurstinnan af Anhalt. Vi
emottogos der mycket välvilligt och inqvarterades
i slottet. Det tillgick temligen ceremoniöst
vid detta lilla antiqverade hof. Furstinnan, för
hvilken vi af kronprinsen formligen presenterades,
var en liten vänlig gumma om minst 70 år; hennes
hofdamer hade visst för ett halft sekel sedan
sett sin blomstringstid försvinna, och de manliga
inventarierna -- betjeningen deri inberäknad -- syntes
alla väl bekanta med ålderdomsbräckligheter.

Innan afmarschen från Coswig fick jag af kronprinsen
befallning att rekognoscera en del af motstående
Elbestranden, der fransmännen hade uppfört ett starkt,
men nu öfvergifvet blockhus. Uppdraget var i så måtto
vådligt som i närheten fans en fiendtlig postering,
hvarifrån patruller utsändes nedåt stranden flera
gånger om dagen. Jag gaf mig åstad med tvänne soldater
-- allt hvad den lilla båten kunde bära -- och väl
kommen i land upptäcktes en karl som, dold bakom
en trädstam, uppmärksamt betraktade oss. Denne blef
genast gripen och
examinerad, under hot att genast bli nedhuggen om
han lemnade falska uppgifter. Efter vidtagna
försigtighetsmått, började min afteckning af
blockhuset och dess omgifning, men jag hann ej
fullborda densamma innan bajonetter syntes blänka
öfver ett framför oss liggande busksnår. Också hunno
vi nätt och jemt att komma ett stycke från land då
den fiendtliga patrullen ankom till stranden, och
i stället att helsa oss med några skott, bad oss,
under skämt och skratt vara välkomna till nästa gång
och då icke göra oss så brådtom. Lyckligtvis slapp
jag förnya besöket. Redan det undsluppna tycktes vara
fullkomligt ändamålslöst.

Den 15 september skedde uppbrott till Zerbst der
högqvarteret blef till den 4 oktober, en tid
af hvila, beqvämlighet och vällefnad. Staden icke
obetydlig, slottet straxt bredvid storartadt, nejden
deromkring ytterst bördig, skön och omvexlande. Vårt
expeditionsrum, som en tid förut utgjorts af något
eländigt kyffe, ej sällan med golfvet till skrifbord,
bestod af en sal genom tvänne våningar, stor som en
kyrka; mitt rum beläget innanför ett tafvelgalleri
af högt värde; under sängar och soffor i flere
rum, deribland mitt eget, en mängd sköna taflor,
skurna ur sina ramar och hoprullade, synnerligen
egnade att medfölja till Sverige. Men då de förut
under fransmännens ockupation blifvit lemnade i ro,
borde de ej af oss förflyttas. Jag ångrar dock att jag
icke, till min fördel, gjorde ett litet undantag från
regeln, ty den efter oss kommande ryska inqvarteringen
var visst icke lika samvetsgrann.

Vårt långa vistande på slottet Zerbst var för mig
så mycket behagligare som det icke hann urarta
till enformighet. Jag hade nämligen under denna tid
åtskilliga uppdrag vid svenska armén m. m. Vid Roslau
fick jag befälet öfver de fästningsarbeten som framför
denna stad anlades till försvar af de nybyggda broarna
öfver Elben och Mulda. Dessa arbeten utfördes af
fältmätningsofficerare under befäl af major Nisbeth,
som i saknad af fortifikationsofficerare eller
illamående och uttröttad, hade anhållit om ett par
dagars ledighet. Arbetsstyrkan bestod af bönder och
handtverkare, hvilka voro rätt svåra att hålla reda
på, med den lilla militärstyrka som fans, synnerligen
om nätterna då det arbetades vid uppgjorda eldar. I
öfrigt var här rätt muntert bland idel kamrater. Vårt
tillhåll på lediga stunder
var i ett stort stenhus vid Elb-bron, hvilket
inrättades till blockhus med fönstren förändrade
till skottgluggar. Våra stolar bestodo af träknubbar,
vårt bord af en stor dörr. Våra middagar voro deremot
förträffliga och tillsändes oss -- efter reqvisition
från hertigens i Dessau taffel. Besökande saknades
icke heller vid dessa middagar, der vin och
munterhet verkligen öfverflödade.

Jag nödgades återvända till högqvarteret just då vårt
avantgarde i Dessau (under general Schultzenheim)
anfölls och -- enligt order måste retirera till
Roslau. Förskansningarna, ännu icke färdiga, blefvo
således afbrutna och onyttiga tills vidare.

Dagen efter min hemkomst fick jag kronprinsens
befallning, att afgå till Coswig för att taga
noggrann kännedom om anordnandet och sammanhanget af
förposter, patrullering m. m. mellan svenska arméns
venstra flygel (general Boijes brigad) och preussiska
arméns framför Wittenberg högra flygel. På venstra
Elb-stranden, midt emot Coswig, hade nu fransmänen
förlagt ett starkt detachement i och omkring det förut
omnämda blockhuset. Inga fiendtligheter föröfvades
likväl, utan föreföllo nästan stundeligen rätt
muntra samspråk från båda de motsatta stränderna. Vid
ankomsten -- i sällskap med general Boije -- till en
af våra fältvakter, hälsades vi rätt artigt af tvänne
franska officerare, af hvilka dock den ene beklagade
sig öfver att man, från svenska sidan, för en stund
sedan skjutit på honom. General Boije försäkrade
att sådant skett emot order och af okunnighet hos
en soldat. Men den förre, alltid uppretad, lofvade
repressalier vid lägligt tillfälle.

Åtföljd af en min kamrat, kapten Thersner,
adjutant hos general Boije, red jag sedan längs vår
förpostlinie och till den preussiska. Det var fullt
mörkt då vi, vid en deras postering, anropades från
fiendtliga sidan på tyska af några som föregåfvo sig
vara sachsiska öfverlöpare och anhöllo att blifva med
båt afhemtade. Preussiske befälhafvaren ville genast
afsända en sådan, hvilket jag likväl motsatte mig,
under påstående att alltsammans vore en krigslist
för att bemäktiga sig båten och roddarne. Jag ropade
också på franska att vi icke voro dupes af en sådan
vanlig list, hvarpå svarades på samma språk med beröm
öfver vår påpasslighet och intelligens. Härpå följde
ett långt
tokprat, såsom: "Har ni godt om vackra flickor på
er sida? Åja. Kom och se." "Hur skola vi komma,
när ni icke vilja bestå oss en häst", o. s. v. Efter
återkomsten till Coswig och intagandet af en kostlig
supé (rättare dejenuer 2 à 3 på natten) sutto Boije,
Thersner och jag kring ett litet bord vid ett mot
elfven vändt fönster, med ett par ljus emellan oss,
då vårt samtalande, afbröts af en kula (förmodligen
studsarkula) som träffade i fönsterposten och
splittrade ut en ribba på insidan, men hade ej kraft
att gå igenom, ty afståndet var för stort. Skottet var
särdeles väl riktadt och skulle, efter all anledning
vara den utlofvade repressalien.

Vid hemfärden besökte jag svenska högqvarteret
i Roslau, uppvaktade h. ex. grefve Stedingk,
glammade med de forna kamraterna och låg i staden
öfver natten. Min inqvartering der var i så måtto
anmärkningsvärd, som jag der, för första gången, blef
med särdeles oginhet bemött. Man kunde väl ej neka
mig rum, men sängkläder, till och med halm, stod ej
att få. Som jag likväl af en kärvänlig dienstmädchen
underrättades att nödiga persedlar funnos i öfverflöd,
förklarade jag den afundsamme värden att om han ännu
ett ögonblick fortfor i sitt nekande, skulle jag
låta komma från högqvarteret ett par man för att
undersöka husets tillgångar. Nu blef annat ljud;
jag serverades på bästa vis och komplimenterades.

Vid hemkomsten till Zerbst, och då jag till
h. k. h. aflemnat rapport om min förrättning, fick
jag befallning att begifva mig till general Bülow och
under ett par dagars vistande vid hans högqvarter taga
kännedom om den fortgående belägringen af Wittenberg,
studera beskaffenheten af vidtagna anordningar och
äfven anmärka de bristfälligheter, som dervid syntes
vara begångna, samt om förhållandet till kronprinsen
afsända skriftliga rapporter. Förtviflad öfver detta
spioneri-uppdrag, beklagade jag mig deröfver hos
general Adlercreutz, genom hvars bemedling ordern så
förändrades, att mitt uppdrag hos general Bülow blef
att få kopiera de vid hans stab befintliga kartor
öfver senaste bataljer m. m. hvarvid jag, såsom för
eget nöje och instruktion, skulle skaffa mig tillfälle
att öfverse anordningarne vid belägringen.

På detta sätt blef mitt vistande ett par dagar hos
general Bülow rätt intressant i flera afseenden, i
sällskap med hans rätt trefliga stabsofficerare, af
hvilka flera förut voro mig bekanta. En af dem följde
mig till lägret vid Wittenberg. Jag trodde mig här
få se en belägring efter alla konstens reglor utförd,
helst omgifningarne kring fästningen gjorde en sådan
både möjlig och nödvändig; jag förvånades öfver att
finna motsatsen deraf. Äfven de första och vanligaste
försighetsmått voro försummade. Framför fronten af
anfallslinien, blott ett par hundrade steg framom
en af preussarne ockuperad by, der fältet var något
beväxt med albuskar, lågo franska tiraljörerna i godan
ro i alla buskar. Vi ämnade rida igenom detta busksnår
för att på närmare håll få beskåda fästningsverken,
hållande oss likväl utom portée af handgevären,
men blefvo, mot all förmodan, emottagna af skott,
från båda sidor af vägen, af hvilka dock intet enda
träffade.

De långsamt framskridna offensiva arbetena voro
illa anlagda, illa flankerade, svagt försvarade,
utan betäckande kommunikationer sins emellan, och
lägret på högra flygeln, ehuru uppslaget bakom
en ékpark, låg helt och hållet inom portée af
fästningens kastpjeser. Vid mitt besök hos prinsen
af Hessen-Homburg, som kommenderade nämde flygel
af belägringsarmén, kunde jag ej underlåta att,
på af honom gifven anledning, yttra något tvifvel
om ändamålsenligheten af de vidtagna anordningarna,
och han tycktes sjelf hysa sådant tvifvel, då han
medgaf att: "Preussarne slåss bättre å öppna fältet
än de förstå att föra en attaque industrielle."

Strax efter min afresa gjorde garnisonen i
Wittenberg ett utfall och förstörde en del af
belägringsarbetena. Smattrandet af gevärssalfvorna
hördes tydligt och jag hade gerna velat vara med i
affären för att se bekräftelse på mitt omdöme om de
dåliga betäckningsarbetena, men jag måste skynda för
att hinna till Zerbst innan aftonen.

Kronprinsens missnöje med general Bülows tillgörande
vid Wittenberg gaf sig luft i häftiga utbrott,
ty fästningens intagande afvaktades och ansågs
oundgängligt innan operationen på venstra Elbstranden
kunde komma i fråga.

Men den 3:dje Oktober kom rapport från general
Blücher att han med 60,000 man gått öfver Elben. För
att skydda detta,
måhända förhastade framryckande -- hvarmed kronprinsen
syntes ganska missnöjd -- måste äfven Norra förenade
tyska armén i massa gå öfver Elben, hvarom också
ordres genast utfärdades.

Intåget i Dessau, der högqvarteret förlades, var
särdeles stojande. Gator, fönster, tak, till och med
kyrktorn, voro uppfylda af menniskor som yttrade
sin glädje i hurrande och skrik, samt i hviftande med
schalar och näsdukar m. m. ja! äfven utanför staden
möttes vi af ett lefve! för kronprinsen och för
svenska armén, åtföljdt från alla sidor af drufvor,
päron, m. m. som räcktes oss af vackra händer, under
inbjudande miner och åthäfvor.

I Dessau hade vi verkligen sötebrödsdagar, och man
vet värdera sådana, då man dessemellan får undvara
äfven de vanligaste beqvämligheter.

Jag fick ett elegant qvarter och emottogs på ett
fjäsande sätt af en artig värdinna. Höfligheten
fordrade att jag senare på eftermiddagen, gjorde
henne, enkefru Hoff-Räthinn, min visit, vid
hvilken jag, i mer än en timme fick beundra hennes
öfver alla bräddar flödande talförmåga. En stund
derefter kom hon sjelf för att bjuda mig på supé,
och tillika be mig förordna hvilka rätter, af flera
som nämdes, jag helst önskade, hvad slags fisk jag
föredrog o. s. v. Jag var på höjden af förlägenhet,
då ändtligen Magnus Rosen kom till mitt biträde
och äfven inbjöds till supén, vid hvilken vi, till
öfverflöd trakterades, synnerligast af den goda fruns
artigheter och språksamhet. Vistandet i Dessau var
äfven i det afseendet angenämt, att förra kamraterna
af svenska högqvarteret äfven der träffades, och i
hvilkas sällskap en lustfart företogs till det sköna
Wörlitz, som utgör glanspunkten i det i allmänhet
vackra furstendömet Anhalt Dessau.

Men, "korta äro glädjens dagar!"

Ett annat lif vankades härefter. Första nattlägret
efter uppbrottet från Dessau d. 8 Okt. togs i Zewitz,
en usel by, der man måste vada i lera och smuts
och der vi samtlige kamrater blefvo logerade i ett
kyffe med utsigt åt en gödselsamling. Vi voro just
i bästa fart att anordna den enda beqvämlighet som
stod oss till buds: den att utbreda vår lägerhalm,
på det snuskiga lergolfvet, då jag inkallades till
kronprinsen och fick befallning att fara tillbaka
till Roslau, för att der undersöka
tillståndet med förskansningarna och i följd deraf
uppgifva tiden då de kunde vara färdiga, med
begagnande af lika arbetsstyrka som den nu der
använda.

Efter tagen kännedom om samtliga arbeten, vid skenet
af eldarne längs arbetslinjen, och sedan jag rådgjort
med arbetschefen, äfvensom med general Sparre, rörande
tiden för verkens fullbordande (af båda utsatt till 14
dagar) anmälde jag mig vid återkomsten för att aflemna
rapport till h. k. h. Men i stället att som vanligt
sjelf mottaga den muntligt, fick jag befallning att
uppsätta den skriftligen. Anande häraf att humöret
var ondt, vågade jag ej utsätta den återstående
arbetstiden till 14 dagar, utan nedsatte den till
blott 8. Äfven detta befans för mycket, och nu utbröt
emot mig en storm af värsta slaget, hvilken tilltog
allt mer i den mån jag ej kunde ge nöjaktiga svar
på de många insidiösa frågor som gjordes mig. Slutet
på detta utbrott af elakt lynne var en befallning
att skrifva till general Sparre att befästningarne
skulle vara färdiga samma dag, på det att arbetet på
broarna kunde företagas, såsom angelägnare i händelse
af reträtt. Jag måste upprepa befallningen, det var
lätt, -- men att återgifva meningen: le sens de cet
ordre, var omöjligt emedan sådan icke fans. Jag bjöd
likväl till, men framkallade dermed en ytterligare
storm, åtföljd af befallning: icke att skrifva utan
att sjelf fara till general Sparre i Roslau och säga
honom att i fall h. k. h. skulle samma afton komma
dit, han då fordrade att få se retranchementerna i
fullt färdigt skick.

Jag hade ridit i 9 timmar under ständigt regn, och
måste nu för att framföra en order, fysiskt omöjlig
att verkställa, göra om samma färd å nyo. Förargad
och trött kom jag till general Sparre, som deremot
tog saken ganska lugnt, samt yttrade: "Med den
arbetsstyrka, som här disponeras, kunna arbetena icke
fullbordas på mindre än 10 à 12 dagar; kommer prinsen
hit dessförinnan, och humöret då är ondt, så får jag
utstå en sådan storm, som den du nyss uthärdat; sådant
hör till ordningen för dagen och betyder ingenting."

Så var också förhållandet, ty vid återkomsten till
Zewitz, då jag med fara att åter få röna h. k. h:s
onåd, afgaf lika lydande rapport och samma svar på
dess frågor som förut, fick
jag beröm och smickrande bifall för det sätt, hvarpå
mitt uppdrag blifvit utfördt.

Detta beroende af vår höga befälhafvares hastigt
omvexlande lynne gjorde vår tjenstgöring mindre
behaglig. Den enda ehuru blott negativa trösten var
att missödet delades af alla och drabbade oftast
general Tawast, hvilket företräde vi alla unnade
honom. General Adlercreutz var den ende som skonades
för utbrotten af elakt lynne, hvilka dock i fullt
mått fick i hans ställe af någon bland oss umgällas.

Fienden, som under flera dagar i massa manövrerat på
vägen till Berlin, syntes dermed hafva för afsigt att
hindra föreningen af kronprinsens armé med general
Blüchers, och att med öfverlägsen styrka kasta sig
öfver en af dem. Det var till förekommande deraf,
som kronprinsen anbefalde den så väl beräknade,
men så bittert klandrade, retrograda rörelsen öfver
Saalfloden vid Rothenburg, Alsleben och Bernburg,
i följd hvaraf fienden åter nödgades sammandraga sin
styrka vid Leipzig. Ett stort och afgörande slag var
således att förvänta i trakten af denna stad, hvarför
ock kronprinsen å nyo framryckte, till förening med
schlesiska arméns högra flygel, öfver Landsberg till
Breitenfeld, der h. k. h. den 16 tog sitt högqvarter.

I Landsberg råkade jag ut för ett löjligt
äfventyr. Enligt dagens generalordres skulle
högqvarteret der tillbringa natten, men vid min
ankomst på eftermiddagen var ännu ingen inqvartering
uppgjord. Anande att Ziraschi (preussisk major och
stabens qvartermästare, en fyllbult) hade glömt
sig, skyndade jag att med borgmästarn uppgöra en
provisionel inqvartering för kronprinsen och för
general Adlercreutz jemte staben, för den senare i ett
värdshus vid torget. Jag skulle just i godan ro äta
min middag, då värden kom inrusande och förkunnade,
att ett ryskt kossack-regemente hade inryckt i
staden och formerat sig på torget, samt att chefen
ämnade med våld taga värdshuset till sitt qvarter. I
förstugan möttes jag af en man insvept i en kort
kappa af kallmuckskinn, kantad med en bred guldgalon;
det var chefen, en ståtlig figur, men omöjlig att
förstå. Till lycka fans på stället en tolk, med
hvars biträde samtalet kunde föras, mycket hotande
på ryssens sida, och med fordran, att jag skulle visa
vördnad för honom, som var general och hade en
mängd ordnar. Då jag endast skrattade deråt, drog
han sabeln och måttade åt mig ett hugg, som jag dock
lyckades parera, hvarefter han blott hotade utan
att göra allvar af sitt hot. Han ledsnade slutligen
och aflägsnade sig, men tillsände mig sin adjutant
att fullfölja dispyten. Denne, en förståndig man,
med hvilken man kunde tala, förde väl något hög ton
i början, men tog reson och erkände slutligen, att
hans chef, en general Lapptieff, icke alltid var
rätt vetande. Kort derefter aftågade generalen med
hela regementet.

Emellertid blef mitt försvar af den uppgjorda
inqvarteringen utan ändamål. Kronprinsen kom aldrig
till Landsberg, utan hade tagit qvarter ett stycke
derifrån, -- en försigtighet, som stundom iakttogs,
då fienden fans i närheten. Ändtligen, efter
mycket sökande i nejden, träffades h. k. h. med
hela sitt talrika medfölje i en den uslaste by
kallad Syllbitz. Nyss förut hade jag ridit förbi
en större by, som syntes upptagen af trupper. Jag
närmade mig den för att kunskapa efter kronprinsen och
träffade utanför porten några ryska officerare. Under
samtal med dem utkom den förr nämde adjutanten hos
general Lapptieff, med helsning från generalen,
som önskade tala vid mig och derför väntade mitt
besök. Jag svarade, att min tid ej tillät mig ett
sådant besök, men att i det oförmodade fall, att
generalen hade något att säga mig, skulle jag på
stället uppehålla mig några minuter för att invänta
honom.

Efter några ögonblicks väntan, utkom en äldre man
af majors grad, hvilken med ifver tillrådde mig att
genast aflägsna mig, emedan, såsom han utlät sig:
"generalen är särdeles uppretad emot er och ett
sammanträffande skulle troligen föranleda obehagliga
följder". Naturligtvis skyndade jag att efterkomma
detta kloka och välvilliga råd, rätt glad att för så
godt köp blifva qvitt den galne ryssen.

Sedan kejsar Napoleons försök att hindra norra tyska
arméns förening med den schlesiska misslyckats, genom
kronprinsens retrograda rörelse bakom Saalfloden,
sammandrog han hela sin styrka kring Leipzig, för att
framför denna stad afvakta de allierades anfall. Detta
uteblef icke heller. Den 16 oktober föreföllo ganska
blodiga drabbningar på södra sidan om Leipzig med
böhmiska och på den norra med schlesiska armén,
båda 
likväl utan afgörande följder, ehuru den senare under
general Blücher tillkämpade sig åtskilliga fördelar. Den 17
föreföllo blott några mindre strider på norra sidan
af staden, betydliga förstärkningar sammandrogos och
nödiga förberedelser vidtogos till en allmän batalj,
till die grosse Völkerschlacht, som följande dag
skulle utkämpas af mer än en half million menniskor.

De allierade arméerna, i massa samlade, framryckte
tidigt på morgonen d. 18, bemäktigade sig dervid
fiendens framdragna posteringar, samt intogo en
ställning, som koncentriskt omslöt fienden i en
sammanhängande båglinie af mer än 2 mils längd.

Omkring kl. 8 började kanonaden från böhmiska armén;
frampå förmiddagen hade den utbredt sig utåt hela
linien; förfärligast var den dock middagstiden på
alla punkter af det vidsträckta slagfältet, der 13-
à 1400 eldgap spridde död och förstörelse i alla
riktningar. Af eldliniernas successiva framflyttning
märktes tydligen de förenade arméernas koncentriska
framryckande och att segern, ehuru dyrköpt, skulle
blifva på de allierades sida. Ännu återstodo dock
många heta strider; öfver allt mötte ett hårdnackadt
försvar; byar togos och återtogos; ej en gång mörkret
afbröt striden: man slogs ännu vid skenet och bland
lågorna af de brinnande byarna.

Såsom vanligt fick svenska armén icke deltaga i
den märkvärdiga dagens ära och faror, den användes
blott som reserv tillika med en rysk korps af
10,000 man. Någon del af vårt artilleri: för dagen
detacheradt på högra flygeln till understöd af
general Langerons armékorps, fick likväl tillfälle
att utmärka sig, och det i följd af ett kolossalt misstag af dess
befälhafvare, general Gardell.

Denna, svenska armén ålagda overksamhet väckte
missnöje och nedslagenhet inom densamma, och verklig
harm hos general Adlercreutz, som önskade att
åtminstone en gång få visa hvad man med denna armé
kunde uträtta. I brist af sådant tillfälle, hastade
han alltid till de ställen der striden var häftigast
och elden mest liflig, blottställande på sådant sätt
sin person och sin stab, i ändamål, som han ofta
yttrade, "att få visa svenska uniformer i elden".

Tillfälle dertill erbjöd sig genast vid stormningen
af byn Paunsdorff, hvarmed norra tyska armén började
anfallet. Efter
intagandet af denna by och då vi derifrån skulle
återvända till vår uppställningslinie, inträffade en
händelse som (till min förundran, men också hemliga
glädje) visade att äfven den oförskräcktaste och mest
oförvägne kan för ett ögonblick komma ur fattning,
då faran oförmodadt påkommer. Utan att ana någon fara
styrde vi kurs på 2:ne egna (ryska) batterier, då vi
plötsligen af dessa mottogos af en jemt underhållen
eld. Det oväntade häraf och kulornas hvinande omkring
oss verkade äfven -- besynnerligt nog -- på hästarna,
hvilka med sina ryttare började rita ut i alla
riktningar. Generalens gamla trankila grålle gick i
vädret, hvarvid generalen miste hatten och var nära
att falla utaf. Min häst var den enda förståndiga
och lugna, hvarför jag utan all svårighet kunde
komma till generalens biträde, upptaga hans hatt
och fatta tyglarna för att hejda hans uppskrämda
häst. Flera af kamraterna försökte komma fram till
batterierna men hindrades derifrån af en bred graf,
hvilken deras uppkollrade hästar icke kunde förmås
att springa öfver. I förlitande på min goda häst och
dess förmåga att hoppa, gjorde jag också försöket;
det lyckades och jag fick ändtligen batterierna
till tystnad. Detta skedde ej utan svårighet, ty
ingen förstod mig; sjelfva befälhafvaren kunde ej
annat språk än sitt eget, och då han ändtligen gaf
befallning om eldens upphörande företog han sig
att med kautschucken ge vigt åt denna befallning,
frikostigt utdelande sina slag åt både befäl och
manskap. Af hans tecken och miner kunde slutas att
han, genom detta tillrättavisande, hade för afsigt
att välta felet från sig på sina underlydande. Då
jag sedan ett stycke derifrån träffade general
Adlercreutz, gaf han mig en särdeles välvillig blick
(något ord till bifall undföll honom aldrig) under
yttrande att "man skulle vara fan så sadelfast för
att kunna sitta qvar på sina hästar den gången". Han
ville sedan icke höra talas om detta äfventyr.

Fiendens fördrifning ur byarna Stautz och
Sellershausen jemte intagandet af den stora byn
Schönfelt afgjorde segern på högra flygeln och
slutade dagens blodiga arbete på denna del af
bataljlinien. Under försök att träffa general
Adlercreutz, som alltid borde sökas der det small
som bäst, fann jag mig helt oförmodadt, bland de
stormande, och sålunda bevitnande en af de häftigaste
strider vid skenet af de brinnande husen. Åter
utkommen på fältet, träffade jag några af kamraterna,
hvilka i samma afsigt som jag begifvit sig åt
detta håll. Vi kommo öfverens att söka vår general
i Paunsdorff. Men det var redan temligen mörkt, och
vi togo på vinst och förlust den första väg vi trodde
leda till målet. Lyckligtvis var det den rätta. Dikena
på båda sidor om vägen voro fulla med blesserade
uslingar som krälat dit för att vara i skydd för
skottlinien. Hvilken jemmer och bön om hjelp af
både vän och fiende! Några af de minst sönderskjutna
lyftades på våra och våra ordonnansers hästar, och
af oss bredvid gående understödde, blefvo de lemnade
i ett till hälften nedbrändt hus, dem sjelfva likväl
till föga fromma. Många välsignelser för detta usla
biträde; det enda för oss möjliga.

I en usel koja, som genom sin aflägsenhet undgått
den öfriga byns förstöring, träffade jag ändtligen
general Adlercreutz i sällskap med generalerna Bülow
och Wintzingerode. Den förstnämde befalde mig att i
det s. k. Hoffet, ett större stenhus som ensamt syntes
oskadadt i den öfrigt totalt nedbrunna byn, efterse
om någon lägenhet fans, i hvilken kronprinsen kunde
drägligt tillbringa natten. Det var ingen lätt sak
att armbåga sig fram genom massor af ryssar, hvilka,
sedan de fullständigt utplundrat allt flyttbart,
nu äflades med att bortbära dörrar och fönster,
för att jemte taflor, speglar, pianos, m. m. dermed
underhålla bivuakeldarna.

Att hindra plundringen var lika omöjligt som att finna
ett enda beboeligt rum i hela den stora bygnaden;
jag skulle också med detta besked gå derifrån, då
jag från ett aflägset rum fick höra ett fint jemrande
läte, besvaradt af grofva skrattsalvor. Ankommen dit,
möttes jag af en syn som grep mig smärtsammare än
allt det lidande jag nyss förut hade bevitnat.

I ett stort ödsligt och utplundradt rum med öppna
fönster, låg på golfvet en stackars qvinna med ett
nyfödt barn. En kossack ville frånrycka henne de
klädespersedlar som utgjorde hennes bädd, och andra
dylika vilddjur voro sysselsatta att aflyfta dörren
hvarigenom den kalla vinden fick fritt spelrum utåt
de nakna väggarna. Med tecken och hotelser lyckades
jag att åt den lidande varelsen frälsa både dörren
och den usla bädden; båda funnos ännu orubbade då jag
efter en stund återkom i sällskap med en preussisk
officer, som anskaffat ett par man till
sauve-garde vid dörren. En sådan vakt våldföres sällan
af ryssar, aldrig af kossacker. Den beskrifning, som
den arma qvinnan, knapt hörbart, lemnade oss öfver
sitt utståndna lidande, var hjertslitande. Jag vill
ej återkalla minnet deraf.

Ett par timmar förut fick jag bevitna en tilldragelse
som på mig gjorde ett smärtsamt intryck och ännu står
liflig för min inbillning: Jag hade tillika med min
ordonnans skjutit några illa och obotligt sårade,
af sina egare öfvergifna hästar. Strax derefter
anropades jag af en usling, en fransk underofficer,
som berömde min barmhertighet mot de arma djuren,
och bad, eller rättare, fordrade samma barmhertighet
mot sig. Jag kan ej, sade han, räddas, se, hvad jag
lider -- han blottade sin af en kula upprifna mage --
förkorta nu detta lidande! Mitt nekande, mitt löfte
att söka skaffa hjelp, förargade honom; han kallade
det qvinlig vekhet, missförstådt medlidande. (Och han
hade rätt!) Då han icke kunde få sin önskan uppfyld,
begärde han vin eller bränvin. Jag hade en flaska
af det senare, likaså ordonnansan. Vi gåfvo honom
dem; han tömde dem till sista droppen, önskade oss
farväl, och beredde sig att ståndaktigt kämpa de
sista qvalfulla timmarne.

Nöden har ingen lag. Kronprinsen sjelf måste bivuakera
på slagfältet, i ett improviseradt tält, bildadt
af uppresta stänger, täckta med halm och några,
på fältet funna soldatkappor. Framför öppningen
tändes en väldig eld, och kring denna lägrade sig
generaler och stabsofficerare om hvarandra, hvar och
en tvifvelsutan af hjertat tacksam för den lyckan
att hafva undsluppit det öde som drabbat tusentals
omkring oss liggande döda, döende och stympade.

Följande morgon kunde tydligen skönjas att fienden
lemnat slagfältet, dragit sig in till Leipzig och,
för att betäcka sin reträtt, qvarlemnat starka
detachementer i de staden närmast omgifvande byarna,
hvilka således måste intagas innan sjelfva staden
kunde eröfras.

Samtidigt med stadens anfallande på norra och
södra sidorna, af schlesiska och böhmiska arméerna,
stormades den östra eller s. k. grimmaiska porten af svenska och
preussiska kolonner, under general Adlercreutz's befäl. Öfver allt möttes
de stormande af ett förtvifladt motstånd, hvilket
likväl icke förmådde hindra
de allierades anfallskolonner att framrycka och på
samma gång intåga i staden. Vid middagstiden var
Leipzig helt och hållet i de allierades våld.

Några särskilda vid stormningen förekomna
omständigheter må här anföras, för så vidt de röra
mig personligen.

Efter intagandet af ett par envist försvarade byar,
och innan ännu de till stadens stormning beordrade
trupper hunnit framkomma, gjorde general Adlercreutz,
åtföljd af öfv. löjtn. Peyron, löjtn. Carl Rosen och
mig, en rekognoscering af de närmare omgifningarne,
likväl med ringa vinst, utan att kunna upptäcka
infarten till staden. Ett par ryska batterier hade
blifvit framförda, hvilka utan allt ändamål besköto en
framåt fältet utskjutande kyrkogårdsmur, krenelerad
och af infanteri försvarad. Jag fick befallning att
föra undan dessa batterier, men anhöll att få föra
dem närmare, för att från något passande ställe
med dem kunna förstöra de barrikader som fienden
säkerligen under natten uppfört vid ingången till
förstaden. Det nekades. (Dock visade det sig sedan
att denna åtgärd hade varit ganska behöflig och
för oss sparat mycket folk.) Under tiden hade en
preussisk bataljon framkommit, och ännu en syntes
på något afstånd. Generalen befalde mig att med
den framkomna bataljonen gå längs stadsmuren --
eller rättare sagdt husen -- som utgjorde gränsen
mot fältet, samt att från någon af der förmodligen
varande portar intränga och sedan stöta till de
egentliga anfallskolonnerna. Så orimlig denna order
föreföll mig, vågade jag naturligtvis icke göra någon
anmärkning, utan tågade åstad. Efter någon stund
upptäcktes också ett porthvalf, som på afstånd syntes
öppet, eller i saknad af stängselportar, men som vid
ankomsten tillstället befans nyligen -- förmodligen om
natten förut -- igenmuradt. Men för att komma till
och ifrån denna port hade vi varit nödsakade att
tränga igenom lemningar efter en massa dels brända,
dels sönderslagna trossvagnar o. d. liggande i en
sammanhängande linie framför husen, från hvilkas
fönster vi fingo en väl underhållen gevärseld,
som kostade oss omkring 30 man. Den preussiska
bataljonschefen pesterade med ifver emot vidare försök
i den vägen; och då, i händelse vi någorstädes lyckats
inkomma, vi hade varit alltför långt aflägsnade från
hufvudanfallet, beslöt jag att återvända.

Knapt återkommen med den förut ganska medtagna
bataljonen, befalde generalen mig att genast börja
stormningen. Peyron skulle med den andra preussiska
nyss ankomna bataljonen, understödja; Carl Rosen
åtföljde mig, och generalen sjelf for tillbaka för
att påskynda anfallskolonnernas framkomst.

Framkomna till infarten till staden, funno vi den
breda gatan barrikaderad med grofva palissader,
försvarade af täta truppmassor, till venster den
krenelerade kyrkogårdsmuren, till höger stora hus
från hvilkas fönster och takgluggar gafs en oaflåtlig
eld, likasom från muren och från barrikaden. Ett
ögonblick såg det förtvifladt ut; intet redskap fans
till förstöring af barrikaden, flera soldater började
vika tillbaka, satte bajonetten mot bataljonschefen
som ville mota dem; ett par af dem blefvo nedhuggna;
och den efterföljande bataljonen uppkom nu äfven och
trängde fram den förra. Man kastade sig i massa på
palissaderna för att rifva dem lösa, en och annan
började lossna och blef kulldragen. I detsamma
kommo under hurrarop några svenska bataljoner --
deras anförare, stabsofficern major v. Döbeln
blef genast skjuten -- modet lifvades, allt flera
öppningar uppkommo i barrikaden; det värsta var nära
undangjordt, då general Adlercreutz ankom med en
brigad preussare jemte svenskt artilleri. Nu gick det
framåt, ehuru fienden steg för steg tappert försvarade
sig, och gjorde segern för oss dyrköpt. Svenska
trupperna förlorade omkring 150 soldater dödskjutna
och nära 100 blesserade. Af officerare blef en
dödskjuten och 8 sårade, ett betydligt antal i
förhållande till den använda styrkan, ty svenska
trupperna uppgåfvos till 6 bataljoner, men utgjorde
knappast 1,200 man.

Jag var äfven bland de sårades antal och måste draga
mig ur striden, just i det afgörande och efterlängtade
ögonblicket, då general Adlercreutz ankom med friska
trupper.

Som jag likväl kunde qvarsitta på hästen, blef
det mig möjligt att, åtföljd af grefve Carl Rosen
och min ordonnans, komma ur trängseln af de packade
truppmassorna, och steg för steg aftaga till närmaste
by, Reudnitz, vid hvars stormning och intagande
vi några timmar förut deltagit. Här blef jag af
en preussisk läkare förbunden, sedan jag likväl,
till dennes stora förundran, sjelf utdragit kulan
ur såret. Det förunderliga härvid var följande:
Skottet träffade i bröstet nära hjertat; kulan,
som gått igenom rock och
väst, och dervid snedböjt en massiv messingsknapp,
hade ännu fart nog att genomtränga 2:ne refben,
hvilkas kanter hon krossade, och hade således icke
något motstånd i de derinom varande mjuka delarna. Men
jag hade inom västen en tröja af s. k. Sämskskinn, nog
mjuk och elastisk att, utan att brista, kunna omsluta
kulan och hindra hennes vidare inträngande. Kulan
följde sålunda med, när den kring henne bildade
skinnpåsen utdrogs och hade icke heller på annat
sätt kunnat uttagas. Skinntröjan hade således frälsat
mitt lif; men att detta opåräknade skyddsmedel just
denna dag och vid detta tillfälle, var en af dessa
obemärkta tillfälligheter, af hvilka rätt ofta våra
öden äro beroende. Jag skulle nämligen dagen förut,
tidigt på morgonen, framföra, en order till svenska
armén och, redan färdig att stiga till häst, märkte
jag att min skinntröja blifvit glömd. Den lilla
kappsäcken, hvari hon bort nedläggas, var redan
fastspänd på sadeln; omöjligt att hinna göra en
ompackning -- ledsamt att lemna efter sig detta plagg:
Jag måste taga detta på mig, och väl var det!

Läkaren hade slutat sitt värf och gifvit mig
förhoppning om att efter 4 a 5 veckor vara
återstäld. Den hederlige Rosén, som vänskapsfullt
gått mig tillhanda, måste nu lemna mig. Jag befann
mig då jemte min ordonnans ensam i en ödslig, folktom
och utplundrad by, i ett stort otrefligt rum, hvars
hela möblering bestod af en träbänk, ett söndrigt
skåp och vid kaminen en korg med några lemningar
af bränntorf. Det var för otrefligt! Jag lät derför
leda mig till ett närbeläget lusthus. Framför dörren
deraf låg min stackars, uttröttade häst, sträckande
benen ifrån sig och bredvid stod ordonnansens häst,
med hufvudet hängande mot marken, och såg på oss med
en min som ville han anropa vår hjelp både för sig
och kamraten. Lusthuset förtjenade visserligen icke
sitt namn; det innehöll inga andra beqvämligheter
än en tom säng, i hvilken låg en vid -- förmodligen
fruntimmers -- nattrock, samt en hel och en half
stol. Men der fans fri utsigt öfver fältet framåt
staden, och det var att förmoda det någon trupp skulle
på detta fält intaga sin bivuak. Detta inträffade ock
tidigt på eftermiddagen, då en österrikisk linie der
utbredde sig.

Emellertid hade nu en af yttre omständigheter hittills
temligen döfvad känsla gjort sig gällande, nämligen
hungern. Ordonnansen hade lyckats att i de tomma
ladorna hopsamla
något foder åt de arma hästarna, men åt oss kunde
ingenting anskaffas. Det vatten vi hade att dela
med hästarna var visserligen mustigt och födande,
men annat gjordes oss behof. Jag var just på väg att
låta efterfråga om hos österrikarna något ätbart kunde
erhållas -- då, till min stora glädje, ordonnansen
berättade att preussiske generalen v. Bülow tagit
qvartér i byn. Allt bekant folk! Genast sändes
ett bud med anhållan om ett besök. Den hederlige
general Bülow hade den godheten att komma sjelf,
åtföljd af alla sina stabsofficerare. Man beklagade
olyckan och erbjöd allt möjligt biträde, hvilket
ock tacksamt emottogs, med anhållan om "etwas zum
essen, so bald wie möglich". En stund derefter hade
jag en af bouillon de pôche tillagad präktig soppa
och ett stycke "pumpernickel". Jag kunde ej utan
svårighet röra armarna; man matade mig och jag ropade
blott på immer mehr. Hvilken njutning! Jag glömmer
den aldrig; jag tycker mig känna den ännu då jag
nedskrifver detta. Också hade jag ej förtärt något
sedan söndagsmiddagen, då jag lyckades rifva åt mig
en tallrik soppa och några potatis; varit till häst
hela måndagen, från kl. 2 på morgonen under natten
bivuakerat. Det var nu tisdagseftermiddag! Andra
dagen på förmiddagen blef jag införd till staden. Från
barrikaden, der stormningen dagen förut började och
längs utåt gatan till Esplanaden, öfver allt fullt
med lik och sårade som ännu ej kunnat bortföras,
här och der nertrampade i smutsen. På de omgifvande
husen alla fönster sönderskjutna och väggarna ärriga
af kulor som af en hagelsvärm. Öfver allt spår af
den rysligaste förödelse. Jag hade fått ett godt
qvartér, vid stora torget, hos en modehandlerska,
en af familjen d'Ivernois, som under revolutionen
emigrerat. Samtidigt med inflyttningen i ett trefligt
qvartér, var jag äfven så lycklig att, genom min
förståndige och trogne tyske betjent, få reda på mina
länge saknade effekter; kunde således få aflägga och
mot rent utbyta mitt, af obehaglig inqvartering,
besvärade linne; få, afklädd, hvila i en god säng,
och åter få njuta af de beqvämligheter som för den
bildade menniskan blifvit ett oundgängligt behof.

Det trefliga i min ställning led likväl ett kännbart
afbrott då, redan d. 22 oktober, högqvarteret
aftågade och jag sålunda blef skild från allt umgänge
med landsmän, undantagande vår läkare, professor
v. Döbeln, hvars välvilja och deltagande jag dock
snart lärde känna och tacksamt värdera. Också började
den nödtvungna overksamheten att göra dagarna alltför
långa. Jag hade väl föresatt mig att skrifva många
och långa bref till min hustru och till vänner och
bekanta, men den framåtlutande ställningen blef snart
smärtsam och af läkaren förbjuden; alla rörelser,
synnerligen med armarna, måste ske långsamt och med
varsamhet; min sysselsättning inskränktes till att
läsa tidningarna, att med afmätta steg gravitetiskt
spatsera på kammargolfvet och att från fönstret
beskåda det oupphörliga vimlet af menniskor i den
brokigaste blandning om hvarandra. Det muntrande
i detta rörliga lif fördystrades dock af ständiga
påminnelser om nöd och död: transporter från alla
stadens omgifningar af blesserade; dessas antal snart
uppgående till 40,000; vagnar lastade med lik som
jemte gevär och effekter stundeligen uppfiskades i
Pleis- och Elslerfloderna, der sådana hopat sig i
den mängd att vattnet deraf uppdämdes; öfver allt
sjuka, lindrigare blesserade och konvalescenter,
som släpat sig ut ur de improviserade sjukhusen,
alla utsvultna, med begärlighet kastande sig öfver
på gator och i rännstenar befintliga afskräden, och
såsom korpar skockade, der en död häst kunde finnas
qvarliggande. Nöden var -- under de första dagarna --
visserligen större än den menskliga förmågan att den
afhjelpa, men dock måste erkännas att man i allmänhet
med barbarisk liknöjdhet åsåg eländet bland de franska
fångarna. Af dessa olyckliga kommo dagligen 8 till
10, stundom deröfver, på besök till min värdinna,
om hvars härkomst de fått underrättelse; hon lemnade
dem all den lilla hjelp hon förmådde, fägnade dem med
sitt deltagande och gaf dem åtminstone tillfälle att
beklaga sin nöd och att prata, hvilket alltid är en
tröst för en fransman. Snart blef jag äfven delaktig
af dessa besök som slutligen upptogo förmiddagarne,
mången gång på ett rätt intressant sätt.

Min beskedliga värdinna visade mig all möjlig
uppmärksamhet, äfvensom sådana petits soins som för
en sjuk äro så dyrbara; hennes rätt hyggliga döttrar
roade med musik och lektyr; jag var fjäsad medlem
af den lilla familjen. Ännu bättre blef det då jag,
efter någon tid kunde med temlig ledighet röra mig,
komma ut och få se mig omkring i staden och dess
närmaste omgifningar, besöka de svenska blesserade
officerare, af hvilka några likasom jag nu vore
konvalescenter. En aftonsocietet 
bildades oss emellan, som samlades hos mig på thé, dervid
äfven infann sig en bekant, en ryttmästare Wallqvist,
hvilken fungerade såsom en slags kommendant. En
dag gjorde vi en utfart till Lützen för att bese
det slagfält der Gustaf II Adolf stupade. Vid den
lilla obetydliga sten, som då utmärkte detta ställe,
stannade vår postiljon och tog af sig hatten under
en vördnadsfull bugning; till den grad lefver ännu
den store konungens minne i vördnad hos folket i
dessa trakter. Vi lyckades, ehuru med svårighet,
att få lös en liten skärfva af stenen, som vi sedan
delade emellan oss. Kring stenen hade vår siste Gustaf
Adolf år 1803 låtit plantera 7 pyramidal-popplar,
hvaraf 5 funnos borthuggna af -- såsom vår postiljon
försäkrade -- die verdammte Franzosen; förhållandet
var dock, som man vid middagsbordet i Lützen
sedan berättade, att franska armén hade efter det
föregående slaget den 2 maj marscherat förbi det
i yttre afseenden obetydliga monumentet under full
militärisk hedersbevisning. Det var ryssar som höggo
ner popplarna till bränsle vid deras bivuak.

Efter några veckor fick jag ett annat logis mig
anvisadt och måste således, med verklig saknad,
skiljas från den lilla familjen inom hvilken jag
njutit mycken välvilja och öm omvårdnad, under den tid
jag verkligen var deraf i behof. Mitt nya logis var
ett rikt köpmanshus; herrn sjelf, sluten och fåordig,
syntes blott under måltiderna, men frun, en liten
ful, puckelryggig kamelunge gjorde les honneurs,
pratade, politiserade, extasierade sig i loford
öfver de trupper som stridit och blödt för Tysklands
frihet. När hon äfven behagade räkna mig bland deras
antal, sökte jag att temligen kärft förklara att jag
för Tysklands ännu ganska problematiska frihet just
icke hade någon öfvervägande känsla, men det hjelpte
icke. Jag hade det oaktadt frälsat Tyskland.

Till tacksamhet eller af blott artighet lemnade hon
mig fri tillgång till sin mans dyrbara bibliotek och
rika samlingar af gravyrer och planschverk, bland
hvilka jag sedan tillbragte många angenäma stunder.

Den namnkunniga Leipziger höstmarknaden inträffade,
föga liflig, som man försäkrade, och dock var stora
torget, äfvensom ditledande gator, öfverfyldt
af packvagnar och marknadsstånd samt sammanpackade
folkmassor. På bostäder för alla besökande var
ej att tänka. Många, kanske de flesta måste bo i
sina stånd
samt på eller under sina vagnar tillbringa
nätterna. Snart funno likväl de trafikerande för
godt att uppbryta. I staden hade nämligen från de
många stinkande sjukhusen utbredt sig en epedemi som
dagligen och efter få timmars lidande af hufvudvärk
och yrsel skördade en mängd offer.

Under sådana omständigheter var naturligt att jag
och de af mina landsmän som tillfrisknat önskade
aflägsna oss från den pestsmittade staden. Men
ack! ingen af oss hade så mycket per kassa att han
kunde företaga en resa. Vi hade icke på en hel
månad haft kommunikation med armén, kände blott
genom tidningarna hvar den fans. Intet bref från
högqvarteret, än mindre pengar. Ändtligen kom en, på
general Adlercreutz's befallning, från högqvarteret
afsänd preussisk gendarm, medförande ett stort paket
med adress till mig. Med innerlig glädje fann jag
deruti 5 bref från min goda hustru, åtskilliga från
vänner och bekanta i Stockholm, ett från Peyron med
underrättelse att jag blifvit nämd till riddare af
Svärdsorden och dertill en efterlängtad vexel dragen
på ett af Leipzigs bankirhus. Hvem var nu lycklig
om inte jag! Brefven hemifrån, länge efterlängtade,
voro alla glädjande; jag hade åter tillgång på pengar;
kunde snart få lemna detta numera otrefliga Leipzig
och möjligen få tillfälle att på en kort tid göra
ett besök i det kära hemmet, o. s. v.

Den erhållna vexeln var ej förr realiserad och
beloppet deraf till vederbörande, jemte ett parti
bref, utdeladt, än flera af de svenska officerarne
aftågade, medtagande omkring 200 man konvalescenter
af manskapet. Vi voro då vid slutet af november, och
den 8 eller 10 december var utsatt till min afresa.

Min blessyr började vid denna tid antaga en mera
allvarsam karakter med oroande och plågsamma
känningar. I stället att förut kunna med temlig
lätthet företaga promenader i och utom staden,
kunde jag nu icke utan mycken varsamhet gå öfver
golfvet. Professor v. Döbeln, som under några dagar
oftare än förut hade besökt mig, medförde nu en
preussisk läkare; deras konsultationer och miner
sinsemellan förundrade mig, hvarför jag bad dem säga
rent ut hvad de tänkte och hvad jag hade att rätta
mig efter. Ändtligen och efter några undvikande
svar yttrade Döbeln dessa för mig oförgätliga ord:
"Det är väl möjligt att Ni kan hangla med ännu en tid,
men det är icke troligt."
Samma förklaring af preussaren. När sedermera begge
erkände att deras konst ingenting kunde uträtta
till förbättring, så var mitt beslut snart fattadt:
det nämligen att genast lemna Leipzig och sträfva åt
hemmet, i hopp att lif och krafter skulle räcka till
dess detta efterlängtade mål kunde uppnås. Man uppbjöd
all förmåga för att afråda från detta vågsamma försök,
erinrande om den sena årstiden, de förstörda vägarna,
den outhärdliga skakningen, bristen på nödig omvårdnad
m. m. Men min föresats var oföränderlig. Samma dag
köpte jag en gammal vagn med stolar, af hvilka den ena
förseddes med en kur af vaxduk, till skydd mot regn
och blåst; det var dock högeligen obeqvämt. Två dagar
derefter eller den 6 december lemnade jag Leipzig
åtföljd af en major Dankvart Liljeström, som nu var
återstäld från sin vid stormningen erhållna blessyr,
och af min tillgifne tyske betjent, hvilken icke
ville skiljas ifrån mig så länge jag ännu fans på
tysk botten.

Med stor svårighet förmådde jag i hörjan uthärda
resans besvärligheter och de plågor som, vid
hvarje skakning af vagnen, förorsakades af de små
aflossningarna af refbenen, som gnagde i det öppna
och särdeles ömma såret. Detta oaktadt kände jag mig
med hvar dag bättre; af de våldsamma skakningarne
började de kring hjertat bildade blodskockningarne
fördelas och andningen blifva lättare, och (efter
läkares intygande) var det resan med alla sina
besvär som jag hufvudsakligen hade att tacka för
mitt vederfående. I Lübeck, der h. ex. Adlercreutz
träffades såsom konvalescent efter en svår nervfeber,
tillbringades en vecka rätt angenämt, under afvaktan
på kronprinsens bifall till min ansökning att få
öfverresa till Sverige. Det nödiga bifallet åtföljdes
af en särdeles välkommen och behöflig present af 40
louisd'ors till bestridande af resekostnaderna.

I Lübeck måste jag skiljas vid min treflige reskamrat,
major Liljeström, och ensam anträda resan till
Stralsund. Vägarna, synnerligen genom Mecklenburg,
voro öfver all beskrifning svåra: på somliga ställen
fylda af löst utlagda stora stenar på hvilka man
löpte fara att stjelpa, på andra åter så djupa att,
oaktadt de höga hjulen, vagnsbottnen dock släpade
i smutsen. Omöjligt att framkomma med mindre än 4
hästar för den lilla vagnen hvilken jag sedan vid
hemkomsten körde med en häst.
Flerstädes lågo på sidorna om vägen döda hästar, som störtat
vid transporterna af artilleri och tross, och hvaraf
på ett ställe af vägen ett par begagnades af oss
såsom vägfyllnad, rättare: gropfyllnad. I Wismar
passerades julaftonen i sällskap med några svenska
officerare och d. 27 hade jag nöjet att återse det
gamla Stralsund, och på visst sätt befinna mig inom
svenskt område.

Ännu återstodo dock åtskilliga obehag och pröfningar
för tålamodet, innan man fick beträda svensk jord. Den
29 december anträddes öfverfarten från Stralsund
till Ystad med postjakten, i sällskap med en major,
grefve Cronhjelm, hvilken skulle hemföra troféer från
den eröfrade fästningen Fredriksort vid Kiel.

Väder och vind voro gynsamma och vi gladde oss
åt att andra morgonen vara i Ystad, då till vår
innerliga harm skutan törnade upp på en sandbank
utanför Bornhöft, blott 4 mil från Stralsund. Vår
kapten, en flegmatisk tysk, tog saken ganska lugnt
och förklarade att vi skulle bli qvarsittande till
dess vinden behagade kasta om och drifva vattnet
från hafvet inåt sundet; Detta inträffade ock, men
först den 2 januari middagstiden, således efter en
evighet af fyra långa dagar. Nyårsaftonen lät jag
föra mig i land vid Bornhöft, der jag i en lotsstuga
passerade natten något drägligare än i den trånga
kojen på jakten.

Nyårsdagen 1814 var den längsta och tråkigaste dag jag
öfverlefvat. Ändtligen voro vi flott; men nu påstod
vår kapten att vädret var för hårdt och vinden för
knapp samt att vi ytterligare måste vänta på bättre
vind. Nu var tålamodet slut både för Cronhjelm och
mig, helst det tydligen visade sig att kaptenen
endast tog råd af sin beqvämlighet. Jag begärde och
fick ändtligen fram ett sjökort och bevisade honom
att äfven med antagande af hans öfverdrifna uppgift
om skutans afdrift, vi skulle ha tillräckligt många
streck i seglen; att hans fruktan för tacklingens
bestånd kunde afhjelpas med tillsättande af stöttor;
att flera andra af honom uppgifna svårigheter
äfven voro inbillade. Allt nog: förargad öfver
mina påståenden och bevis, beslöt kapten ändtligen
att genast lyfta ankar. Utkomna, i öppna sjön,
styrde vi kurs på Ystad, med ganska god gång, och
befunno oss i dess hamn tidigt följande morgon den
3 januari. Knappast deri inkomna, kastade vinden om
med stark storm, och kaptenen nödgades erkänna att
om afresan från Bornhöft företagits, som han
ville, nu eller ett par timmar senare, hade vi varit nödsakade att vända tillbaka. Också skildes vi som goda vänner från hvarandra.

Resan från Ystad till Stockholm var långsam, besvärlig och, under mina kroppsförhållanden, rätt plågsam. Kölden var högst ovanlig. Aldrig under 30° men ett par dagar ända till 32°. Jag var illa utrustad med öfverplagg och frös erbarmligt. Men allt var öfverståndet och glömdt; det efterlängtade målet var uppnått, söndagen den 10 januari, oförgätlig i åminnelse. Det är lätt nog att lifligt och träffande teckna sorgen, lidandet, men den innerliga glädjen, själsnjutningen låter icke beskrifva sig. Också bjuder jag icke till att skildra återseendets fröjder, de fingo ock i rikt mått uttaga sin rätt. Kommo så påhelsningar hos vänner och bekanta, och slutligen underdåniga uppvaktningar hos samtliga medlemmar af det kongl, huset. Några dagar derefter försiggick min dubbning till riddare, en ceremoni, antiqverad och betydelselös, som, för tillfället särdeles högtidlig, föreföll mig ytterst löjlig. Den tillstäldes i stora galleriet på slottet, och drottningen, som med sina damer var närvarande, förklarade, "att det var något värdt att se en riddare dubbas, som hade öppen blessyr i bröstet." Konungen sjelf, oförmögen att stå upprätt, uppehölls i baklutande ställning af 2:ne kammarherrar, men påtog sig en min, en hållning så högtidlig och allvarlig som hade fråga varit om den vigtigaste statsangelägenhet; och slutligen: hvilken triumferande åtbörd, då det ändtligen lyckades högstdensamme att med kammarherrns tillhjelp få svärdet åter i skidan!

III.

En färd från Stockholm till Helsingborg för 70 år sedan. -- Agitation i Köpenhamn för prins Kristian Fredrik i Norge. -- Tvänne utländska resor; ett egendomligt uppdrag af Karl Johan

Några veckor i det kära, trefliga hemmet gingo hasteligen förbi; och nu blef tid att åter begifva sig till armén. Väl var min blessyr ännu öppen och lemnade då och då erinringar om
sin tillvaro, men jag fann mig dock så återstäld att jag kunde, utan olägenhet, anträda den långa resan. Den måste således företagas.

Efter det ömmaste afskedstagande och ömsesidiga välönskningar samt många förmaningar om helsans vårdande, skildes jag åter från min kära omgifning, den sista mars. Alla de obehag och motigheter, som under resa i ett civiliseradt land kunna inträffa, hopade sig under denna, med undantag endast af skenande hästar. Afresan från Stockholm var ett slående bevis på uselheten af härvarande skjutsanstalter. Min reskamrat (majoren vid flottan, grefve Claes Cronstedt) hade tingat skjutsen att möta framför slottet, der vi i kungl. kabinettet hade depescher att afhemta, och vid utkomsten derifrån funno vi, i stället för ett par åtminstone drägliga vagnar, 4 vedkärror med bräden tvärt öfver i stället för stolar, näml. 2:ne kärror för oss sjelfva och 2:ne för våra betjenter.

Vägarna öfverallt hårdfrusna, bara och knaggliga. På andra sidan om Kolmården ömsom snö och bara vägar inom samma skjutshåll. I Småland höga snödrifvor, djupa vattenhålor och lersmörja, hjul- och släddon lika svåra att begagna; vältningar tidt och ofta i snödrifvor och vattenpussar; sönderkörda åkdon och selar; upptröttade hästar; skjutsbönder som ömsom gräto och svuro. Sjelfva genomblötta inpå kroppen; regn och snöslask hvar dag; 7 à 8 mils framkomst på 18 à 19 timmar. Vid ankomsten till Helsingborg öfverhöljda af ler och smuts efter sista stjelpningen i en djup lerhåla, midt på vägen -- men också der slut på motgångarna, en god säng och en härlig hvila efter föregående dagars mödor och otrefnad.

Cronstedt hade förut lemnat mig för att afresa till Karlskrona.

I Köpenhamn dröjde jag en dag, dels för att till d. v. svenska ministern, general Tawast, aflemna depescher, dels för att se mig litet omkring i den
pene bye; hvarvid general Tawast hade den godheten vara mig följaktig. Staden visade sig den gången i ett ganska snuskigt skick. Den upphuggna gatuisen låg uppstaplad på Kongens nytorv kring statyn i ofantliga högar, likaså på alla gator. Att bortföra dem sattes ej ens i fråga.
Osnyggheten i det yttre föll i ögonen, värre än i Stockholm, hvilket vill säga mycket.

Från Köpenhamn fick jag ressällskap med en dansk sjöofficer, kapten v. Holstein, adjutant hos d. v. konung Kristian i Norge. Han var en intressant och kunnig man men fanatisk ifrare för Norges sjelfständighet och tillika fortsatta förbund med Danmark. Hans ifrande mot Sverige gick ofta till det löjliga. Vid ankomsten till Kolding afreste han tidigt andra morgonen till det närbelägna Fredricia för att inmönstra besättningen till 12 danska kanonslupar under hans brors befäl, ämnade att afsändas till Norge. Jag hade fått kunskap derom genom min betjent, hvilken, ehuru född tysk talade ledigt danska och hade en särdeles förmåga att kunskapa. Vid återkomsten till Kolding ville v. Holstein icke erkänna denna hjelpsändning från Danmark, men måste det slutligen, under försäkran att dessa 12 slupar jemte Norges egen sjöstyrka nog skulle visa svenskarne vägen hem till deras eget land. Jag åter förargade med det yttrande att de 12 sluparna mer eller mindre skulle icke en dag hindra svenska arméns framsteg, o. s. v.

Vår passage öfver Stora Bält dagen förut var både besvärlig och äfventyrlig; den försiggick dels seglande dels stakande mellan drifisen, dels inklämda i en smal ränna, och gående på båda sidor deraf, dragande båtarna genom rännan, allt under stark drifning norrut och under tjocka; ändtligen komna i land befunno vi oss nära en by, men flere mil norr om Nyborg der vi bort landa.

Öfverallt i Danmark möttes man såsom svensk af ovilja och bitterhet, yttrade i opåkallade loftal öfver prins Kristians och norrmännens krigiska hållning och med synbar skadeglädje uttalade förutsägelser om svenskarnes nederlag och norrmännens segrar. I Köpenhamn var tillstäld en festlighet till firande af prins Kristians uppresning -- och det i samma hotell der svenske ministern då bodde. Den blef dock af polisen indragen. I Holstein deremot, der svenska armén hade öfvervintrat, rådde en aldeles motsatt sinnesstämning; man beklagade der att landet skulle återlemnas till Danmark.

Priserna på alla förnödenheter voro i högsta grad stegrade. I Köpenhamn betalte jag för en natt, kaffe om morgonen och
qvällsmål för betjenten, så otroligt det kan låta, något mer än 20 Rdr svenskt b:ko. I drickspengar för öfverfarten af St. Bält gaf jag, liksom kapten v. Holstein, hälften af nämda summa och det tycktes som man dermed var föga belåten. Äfven vid den korta passagen öfver Lilla Bält vankades rätt betydliga utgifter, hvilka bestämdes af en på stället vakthafvande, officer, i hög grad ogin och snäsig. Också blef min reskassa ganska hårdt anlitad, och hvad värre var: när jag omsider efter åtskilliga äfventyr kom till Lübeck, der jag enligt anvisning skulle få lyfta penningar i svenska kommisariatet, så var man der totalt renonce på denna nödvändighetsvara. Fåfängt att af dervarande många bekanta svenskar få något biträde, alla väntade och längtade efter penningeremiss från högqvarteret i Brabant. Till någon del blef dock förlägenheten afhjelpt af den välvillige general Sarmain (då svensk kommendant i staden). Att resa med extra post blef likväl omöjligt; jag måste vidtaga den besvärliga och långsamma utvägen att färdas med s. k. Vorspann, eller skjuts som reqvirerades i de utåt alla större vägar upprättade militärstationer eller étapes, och för hvilken ingen betalning erlades, Utan egen vagn är man likväl illa deran, och en sådan måste jag derför, till stor förlust för min klena kassa, köpa i Lübeck.

Resan, som hittills varit förknippad med snart sagdt alla möjliga obehag, började nu antaga en glad och lifvande karakter. Visserligen kunde färden öfver Lüneburgerheden den tiden i hög grad pröfva tålamodet; men jag hade fått ett muntert ressällskap, en kapten Ljunggren som, illa blesserad vid stormningen af Leipzig, nu ämnade sig till Aachen för att nyttja dervarande varma bad. Med hvarje dag nya framsteg i årstid och luftstreck. Ännu i Holstein höga snömassor på båda sidor om vägen; vid Elben, löfsprickningen redan börjad (d. 12 april), närmare Rehn träden gröna och blommande, allt inom några få dagar. Landets vid Hannover förändrade skaplynne från tröttande enformighet till mångfald i ytformer, gaf ett lifligare intresse åt de omgifvande föremålen, och äfven de långa uppehållen vid stationerna, der hästar måste hos embetsmyndigheterna reqvireras; den långsamhet hvarmed man färdades: allt detta gaf åt resan ett visst behag, genom tillfälle att se sig omkring, taga kännedom om det sedda, komma i beröring med menniskor, hemta någon näring
för vettgirigheten, o. s. v. Af denna och andra dylika resor återstå mig ännu många rätt angenäma minnen; jag har sedan, och ej längesedan, på jernväg ilat fram öfver en del af samma nejder med all möjlig beqvämlighet, men fått ingenting se, ingenting erfara, ingen minut haft till egen disposition, allt på förhand reglementeradt. Jernvägsresor äro förträffliga för affärsmän och för dem som önska skyndsamt komma från ort till annan; men jag föredrar friheten i handling och sjelfrådighet äfven under resor.

Med undantag af nödtvungna uppehåll, kunde vi likväl icke dröja på de ställen vi genomforo. Vi voro i ständig rörelse utan att jägta till målet, hade stundligen nya föremål att beskåda; en omvexlande, merendels vacker natur, rik odling, liflig rörelse, industri och verksamhet jemte synbar välmåga. I sistnämda afseende öfverträffades dock all vår förväntan af de härliga nejder kring Elberfelt och Barmen der, på en mils längd, vägen på båda sidor garnerades af bygnadstomter, bestående af verkstäder, manufaktorier och fabriker af mångfaldigt slag samt af vackra landthus med omgifvande trädgårdar, täcka parker, stora linneblekerier m. m. Hela denna trakt hade utseende af en enda stor manufakturanläggning. Den rika dalen, öfverallt uppfyld med bördiga åkrar och betande boskapshjordar, begränsades af väldiga höjder i mångfaldiga brytningar, ömsom betäckta af löfskogar, odlade fält och bostäder. Hvilken skilnad emellandessa nejder och det folkfattiga Sverige! Nog finnes der natursköna landskap i mängd, täcka utsigter i omvexling med vilda och storartade, men allt är så liflöst och dödt, så stilla och tyst, väckande samma vemodiga men ljufva känsla som den rådande tonarten i landets folksånger.

Innan ankomsten till Elberfelt hade vi ett äfventyr, som hardt nära hade satt en gräns för vår tillvaro. Vi kommo nämligen i dyningarna efter ett nyss dämpadt folkupplopp, hvarvid häftiga strider egt rum med så väl svenskt som preussiskt krigsfolk. Utan den ringaste anledning från vår sida blefvo vi först anropade och anhållna på vägen af en skara mötande förmän, hvilka derefter, uppeggade af våra 4 skjutsare, (en för hvar häst) samlade sig omkring oss med hot och löften om hämd på alla militärer. Anfallet började med ett häftigt slag åt soldaten som jemte min betjent satt på framsätet af vagnen. Dennes tschacot
klöfs deraf -- men i samma ögonblick låg också angriparen baklänges på marken af ett slag af soldatens gevär. Ljunggren och jag sprungo genast ur vagnen, med pistolen (oladdad) i ena handen och sabeln i den andra, förklarande den blifva ein Kind des Todes som gjorde första steget närmare oss. Ingen ville bli första offret; vi fingo tid att parlamentera, våra angripare började skingra sig och vi lyckades, icke allenast att blifva dem qvitt och bringa våra skjutsare till sans, utan ock att frälsa några ryska blesserade officerare, som kommo åkande efter oss, på hvilka de uppretade formännen ämnade utföra sin hämd.

Men äfventyret var ej dermed slutadt. Vid ankomsten till den lilla staden Hagen, började våra skjutsare utfara i otidigheter och en af dem rusade mot mig, riktande ett hugg åt hufvudet. Jag lyckades vika undan för detta, och att gifva min angripare ett så väl afpassadt slag under näsan att han föll emellan vagnen och den ena stånghästen. Denna började slå, mannen att pestera -- och nu först blef oväsendet fullkomligt. Inom några ögonblick var torget fullt af menniskor, alla skreko och hotade, och knappast kunde vi, stödda mot vagnen, med sablarna hålla angriparne från oss -- då platskommendanten, hemtad af min alltid fintliga betjent, kom till stället och med sin myndighet lyckades skingra folkmassan.

Rätt belåtna med utgången af dessa obehagliga uppträden lemnade vi den, ingenting mindre än gästvänliga Hagen sedan vi tömt ett par buteljer Hochheimer med kommendanten, hvilken förklarade att vi gifvit en giltig anledning till det hotande tumultet, derigenom att min betjent fått, utan tilltal, ge ett slag med sin käpp åt en af stånghästarne; dock slutade han med att säga oss att die Herren Schweden waren immer vortreffliche Leute.

I Cöln stannade vi en dag för att åtminstone få någon kännedom om denna märkvärdiga stad och synnerligast för att beskåda dess härliga domkyrka. Under en promenad mötte jag en stor procession af prester och munkar, hvilken jag väl velat närmare beskåda; men fruktande att blifva tvungen till knäfall på den smutsiga gatan, skyndade jag undan, förirrade mig i labyrinten af krokiga, slingrande gator och måste efter flere fruktlösa försök betala en vägvisare som förde mig till rätta. Under vägen gingo vi in i en stor kyrka, der messa hölls vid ett af de många
sidoaltarne. Efter medgifvande af min ledsagare, kunde jag dock gå omkring i öfriga delar af kyrkan, der jag, till min stora förundran flerestädes påträffade helgonbilder, iklädda granna, osmakliga t. o. m. löjliga drägter, till firande af den nyligen tilländalupna påskhögtiden. Jungfru Maria var utstyrd i sidenklädning öfverallt garnerad med dyrbara spetsar, hade ringar på alla fingrar, perlband o. d. på bröst och armar samt en troligen dyrbar krona på hufvudet, med hvilket allt himladrottningen såg rätt tafatt ut. Mest stötande var dock att se Kristus på korset klädd i en vid nattrock af storrosigt kinesiskt sidentyg! Jag prisade min lycka att icke tillhöra ett land der förnuft, känsla och smak så hånas och folket vilseledes af fanatiska prester.

Från Aachen, hvars förträffliga och eleganta bad jag icke underlät att begagna, gick resan genom det pittoreskt belägna Lüttich, lika märkvärdigt för sina många fabriker och manufaktorier, gevärstillverkningar m. m. Vidare genom Tirlemont och Louvain till Bruxelles dit jag ankom d. 21 april, och träffade der större delen af generalstaben samt en mängd kamrater och bekanta. Vid min uppvaktning hos h. ex. Adlercreutz anmälde jag att jag medförde depescher till kronprinsen, och anhöll att personligen få öfverlemna dessa i Paris, dit h. k. h. några dagar förut afrest. Detta nekades mig och jag hade den förargelsen att se M. v. Rosen, följande dag, med mina depescher resa till Paris: skälet till afslag på min ganska billiga begäran, förklarades vara: att h, ex. ämnade lemna mig ett uppdrag, vid arméns snart inträffade tillbakamarsch, hvilket, som han behagade säga, icke kunde anförtros någon annan. Detta var godt och väl -- men att vara 2 knappa dagsresor från Paris och icke få fara dit, var en känbar uppoffring, på hvilken jag ingalunda var beredd. Några dagar derefter hade jag på permission kunnat få göra denna resa tillsammans med ett par af kamraterna; men vid noggrann beräkning ansågs kostnaden komma att uppgå till minst 35 louis-d'orer, en för mig stor summa, hvars besparande för hustru och barn fick hålla mig skadelös vid hemkomsten för det förlorade nöjet af ett flyktigt besök i Paris.

Bruxelles kallas allmänt la petite Paris, och torde förtjena denna benämning, så väl för sina praktfulla palatser som för den smakfulla lyx och den glada lifliga sällskapston här träffas. Den
lilla tid vi här tillbringade var ganska glad och omvexlande. Jag var inqvarterad i ett superbt palais vid det vackra Place Madelaine, hade der en egen våning, bemöttes med artighet och välvilja af husets egarinna, en gammal vicomtesse och hennes nièce, en ung visst icke otröstlig enka; hvar dag bjudningar, omvexlande societet, spektakler -- det ena nöjet aflöste det andra.

Det oaktadt blefvo dock uppbrottsorderna i hög grad välkomna; vi fingo nu vända hemåt, der likväl ett nytt, måhända ganska allvarsamt fälttåg mot Norge väntade oss.

Den 5 maj lemnade vi det lifliga Bruxelles. Kronprinsen, som ännu icke återkommit från Paris, skulle liksom general Adlercreutz inväntas i Hannover. Flere af generalitetet hade redan afrest och befälet öfver svenska armén blef uppdraget åt general Sandels under hemmarschen.

Jag erhöll befallning att resa ett par dagsmarscher framför den hemtågande armén för att med vederbörande auktoriteter anordna om truppernas inqvartering och förplägning, efter omständigheterna förändra förut anbefalda marschrouter och rastedagar samt äfven för tillfället disloquera förut varande preussiska och ryska trupper för att skaffa rum åt våra. Detta uppdrag, som vid åtskilliga tillfällen kräfde omtanke och uppmärksamhet, var i det hela ganska angenämt Jag reste efter beqvämlighet, uppehöll mig, hvar jag fann mig bäst, och njöt af den sköna årstiden, det härliga landet och de ständigt vexlande föremålen omkring mig.

I Louvain skildes jag vid kamrater och bekanta och gaf mig i väg framför våra marschkolonner. Redan samma dag råkade jag ut för ett vidt utseende äfventyr. Vid middagsbordet (rättare supén) i Tirlemont -- till det mesta upptaget af ryska artilleriofficerare -- tillät sig en af dem att på ett stötande sätt tala om svenska armén, om Sveriges förhållande till Ryssland. Jag kunde ej annat än tillrättavisa hans påståenden, diskursen blef häftig, och följden deraf blef en utmaning från min motståndare, som ock af mig måste antagas. Genast derefter aflägsnade sig mannen på tillsägelse af en äldre officer, en öfverste, hvilken likasom öfriga officerare, högeligen ogillade deras kamrats uppförande, försäkrade att han, såsom nu arresterad, icke skulle visa sig för mig, och bad mig ursäkta och såsom ogjord anse
hans obehöriga utmaning. Naturligtvis tackade jag den välvilliga öfversten för hans bemedlande af denna obehagliga affär, och var rätt nöjd då jag fick aflägsna mig, efter ett vänligt afsked från sällskapet.

I Düsseldorff och hos prinsen af Reuss fordrades åtskilliga anordningar för att bereda svenska truppernas passage öfver Rehn och underhåll för en del deraf under en rastedag, hvartill äfven fordrades särskilda öfverenskommelser med befälhafvaren för de nyligen ankomna och i trakten förlagda danska kontingenttrupperna.

I Hamm förklarade borgmästare och råd, att de ej kunde mottaga svenska trupper, emedan en preussisk kolonn borde samtidigt med dessa inträffa. På min uppgift, att preussarne tagit en annan marschväg, gjordes intet afseende, hvarför jag nödgades säga dem att de svenska vore i antågande och skulle nog veta att sjelfva taga sig inqvartering och underhåll. Slutligen, och sedan man, efter häftig ordvexling, tvungit mig att skriftligen afgifva mina påståenden, lofvade man att rätta sig derefter hvilket äfven iakttogs.

Helt olika var förhållandet i den lilla staden Minden vid Weser, der 2:ne kolonner, hvardera af omkring 6,000 man samt kavalleri, skulle sammanträffa, och en af dem ligga öfver en dag. Staden var redan upptagen af en myckenhet marknadsbesökande; det såg omöjligt ut -- men genom vederbörandes välvilja och beredvillighet var affären uppgjord inom ett par timmar.

I Bielefelt hade jag tillfälle att bese och i flere timmar uppehålla mig i ett franciskanerkloster, der en pater fick uppdrag att föra mig omkring och visa klostrets härligheter. Min ciceron var en ganska intressant man; han kallade sig klostrets magister, upptog med mycken foglighet mina, jag bör erkänna det, alltför, uppriktiga anmärkningar om det onyttiga klosterlifvet, allt under bemödande att bringa mig på bättre tankar. Slutligen förestälde han mig för klostrets prior, en gammal man med ett ganska aktningsbjudande sätt att vara och yttra sig. På hans anmodan skref jag mitt namn, titel, m. m. i en för sådana anteckningar inrättad bok, hvarefter min ledsagare bifogade några rader, rätt smickrande för min person och min nationalitet, men slutande med de orden: "es ist nur zu bedauren dass er so irrige und
verkehrte Meinungen von das Klosterleben hat." Vid afskedet skänkte han mig, under tillönskan af mera renlärighet, en rosenkrans, för hvilken han dock tycktes fordra och mottog en återskänk af en louisdor.

Efter flackande fram och åter, kom jag ändtligen d. 15 Maj till Hannover, der mitt uppdrag såsom generalqvartermästare upphörde. Först d. 22 anlände general Sandels och högqvarteret, och ett par dagar derefter blef allmänt uppbrott.

Hannover var, den tiden åtminstone, kändt för sin fullkomliga brist på sällskapsnöjen. Man iakttog en skarpt begränsad kastskilnad emellan gammal och ny adel, embetsmän och borgare; ett umgänge emellan dessa kaster hade varit otänkbart. En resande rysk general hade tillstält en lysande fest med bal, hvartill alla, som derpå kunde göra anspråk, voro bjudna; hela den s. k. corps d'élite undandrog sig bjudningen, för att ej komma i sällskap med en ung Graf Kielmansegg, som haft den djerfheten att gifta sig med ett fruntimmer utan hög börd, men af ovanlig skönhet, talangfull, rik, på allt sätt intagande och behaglig. Han sjelf tillhörde landets äldsta och mest ansedda familj.

Jag hade fått inqvartering på stadens förnämsta hotell och hade der till granne en landsman, baron Höpken, på resa till Haag, der han skulle bli minister. Vi båda voro mycket tillsammans, och ströfvade omkring i de vackra omgifningarne, såsom Mont brillant, Wallmodens Garten och Herrenhausen, det senare kändt för sina framför slottet belägna rika vattenkonster och en fruktträdskola af ofantlig vidd. Vi hade alltid muntert middagssällskap af resande vid table d'hôte, der värd och värdinna presiderade, hvilka, med lätthet att tala flere språk, förenade en sällsynt förmåga att väcka och underhålla ett lifligt samspråk, nästan i hvad ämne som helst. Dagarne gingo på detta sätt rätt angenämt, i synnerhet sedan jag händelsevis blef bekant i 2:ne familjer, båda från Hamburg, boende i en romantiskt skön trakt i närheten af Mont brillant. Sällskapstonen lifvades i dessa familjer af både vackra och intressanta glada damer; man var välkommen när som helst, kom och gick när man ville. Jag tillbringade der mina aftnar ganska trefligt.

Efter uppbrott från Hannover tågade vi ganska långsamt till vårt mål, åtföljde af de båda gardesregementena, och dröjde ett par dagar i den trefliga staden Celle, som med skäl kan kallas en oas i öknen. För att få se stadens mycket omtalade skönheter och visa en artighet för den synnerliga välvilja oss egnades, gjorde generalstaben en bal, som verkligen var smakfullt arrangerad och lifvad af en ypperlig musik från gardesregementena. Man sökte på allt sätt ge begrepp om svensk artighet och elegans, och damerna! icke voro de just alla förtjusande, men nog voro de förtjusta, hvilket de också erkände, så väl mammor som döttrar.

Från Ultzen, der högqvarteret qvarstannade ett par dagar, skickades öfv. löjtn. Nisbeth och jag förut till Rostock för att besörja truppernas förläggning i trakten deromkring samt embarkering. Resan i sällskap med den galenpannan Nisbeth var särdeles rolig och späckad med åtskilliga af honom tillstälda små äfventyr. Vi hade god tid och vi begagnade den för att sköta vår beqvämlighet och våra nöjen.

De 3:ne veckor vi tillbringade i Rostock gingo väl icke fort för den som hvar dag längtade få begifva sig hemåt, men likväl temligen angenämt. Jag hade ett ganska godt qvartér och trefligt sällskap i huset. Det vankades ej sällan middagsbjudningar af så väl enskilda personer som af staden; äfvenså sina lustpartier till landet, tillstälda af mitt värdfolk. Man samlades hvar afton hos general Sandels; jag var der den ende som ej spelade kort. Der spelades ganska högt, förluster af 100 louisdorer voro ej ovanliga, nästan alla vinster stannade i öfverste Ulfsparres och major Petrés fickor; den förre skämdes ej omtala att han i Bruxelles och under hemmarschen på detta sätt roffat åt sig omkring 10,000 rdr b:ko. Han vann en qväll 125 louisdorer af general Posse. Det var marknad i staden och derunder ett tillopp af industririddare af alla slag. Den, som i folkträngseln icke väl tog vara på sina fickor, kunde vara säker på att förlora deras innehåll. Äfven i husen måste man vara på sin vakt mot lurande spekulanter. Jag fick också en rätt dyrköpt erfarenhet, som kostade mig 22 dukater, hvilka en schackrare, förmodligen också Taschenspieler, knep midt för mina ögon under en vexling. En
af kamraterna förlorade en gulddosa på nästan oförklarligt sätt; en annan miste 30 louisdorer, o. s. v.

Ändtligen slog den, åtminstone af mig, efterlängtade afskedstimmen, och midsommarafton fingo vi, från Wernamünde, embarkera på fregatten Galathé, till ankars på den öppna redden, en mil från land, omgifven af en flotta linieskepp, fregatter och transportfartyg till truppernas hemtransporterande.

Öfverfarten gick särdeles långsamt; först den 27 på förmiddagen voro vi på svensk botten i Karlshamn. Vädret var näml. för det mesta alldeles lugnt, så att hrr passagerare, högre och lägre, kunde på däck samlade kring ett bord spela pharao hvarje dag. Den stackars fältsektern, som under hela tiden förut icke spelat, skulle, på sin namnsdag, slå sig lös och fick betala det nöjet med en förlust till Ulfsparre och Petré af 90 louisdorer. Den 26 lågo vi, nära nog, hela dagen i sigte af skånska vallen midt för Cimbrishamn. Hafvet var slätt som en spegel; vi räknade 55 seglare omkring oss. Det var söndag och gudstjenst; alle man på däck; en stund af högtidlig andakt. I Tyskland blef man alltid och allestädes med förekommande artighet emottagen i qvarteren, och under vistandet bemött som en vän af familjen, oaktadt det besvär och de kostnader som inqvarteringen der medförde. Huru olika vårt emottagande här hemma, af egna landsmän. Idel afvoghet och ovilja, i stället för välkomsthelsning. Den första fråga, jag vid ankomsten till mitt qvarter fick att besvara, var: "Huru länge skall detta elände räcka, hvarmed vi nu hemsökas?" Mitt svar att allt ömsesidigt obehag skulle vara slut om ett par dagar, kunde knappast ställa den förgrymmade värdinnan tillfreds. Samma erfarenhet och samma jemförelse gjordes af de flesta af kamraterna. I fråga åter om yttre ostentativ välvilja, så lät man den påskina i en kräslig middag, af staden tillställd på det sköna luststället Bellevue.

Ehuru med någon svårighet, erhöll jag permission på en månad -- och nu gick resan genom natt och dag till Stockholm, samt efter några dagars uppehåll, till Sundbyholm, der jag hade den glädjen få omfamna min älskade hustru och barnen, och med dem njuta ett gladt och bekymmerfritt lif hos mina aktade svärföräldrar. Men dagarne gingo med hast och jag var just beredd att afresa till armén, som då var samlad på gränsen mot Norge,
då jag erhöll ett bref från öfverfältläkaren Weltzin, deri han, med kännedom af beskaffenheten af min blessyr och dess möjliga följder, allvarligen afråder från deltagande i det började fälttåget, och oombedd skickar mig ett läkarebetyg, på grund hvaraf han tillråder mig att begära entledigande från min anställning vid generalstaben. Denna alldeles oväntade och särdeles förbindliga tillstyrkan var så mycket dyrbarare och kunde med desto större skäl följas, som min blessyr hade, vid tillfället, för 3:dje eller 4:de gången uppbrutit för att genom bulning ge afgång åt små afsöndringar af de skadade refbenen. Jag skref med afgående post min underdåniga anhållan, hvilken naturligtvis beviljades, och kort derefter åtföljdes af en öfv. löjtn:s fullmakt i armén.

Efter några veckors förlängdt vistande på Sundbyholm voro vi samtlige åter i vårt trefliga hem, jag i min vanliga tjenstgöring, och allt gick å nyo i det gamla nötta hjulspåret.

1815. Året ingick under hotande utsigter. Starka sinnesrörelser hade under denna tid ansenligt förvärrat det onda hvaraf jag led, och läkarne, villrådiga om rätta behandlingssättet, förordnade en utrikes resa jemte begagnande af bad- och brunnsdrickning. Botemedlet (i fall det för sådant borde anses) var lätt att föreskrifva, men ytterst svårt att tillgodogöra sig för den hvars knappa tillgångar, till sista skärfven, togos i anspråk af dagligen tillväxande behof. Sjelf trodde jag ej mycket på de förespeglade resultaten af en resa, men min hustru hade dervid fäst sitt hopp och sin förtröstan; och hon, som förut med klok förnöjsamhet ansett vår ekonomiska ställning, den hon ock, med omtanke och sparsamhet, städse uppehållit, började nu lida af den medelbrist, som vid detta tillfälle visade sig. Hon sökte också öfvertala mig att till reskassa använda ett litet kapital, som hon nyss förut erhållit af en afliden gynnarinna, hennes gudmor, generalskan Siegeroth. Men att tillgripa detta första och enda kapital vi egde och hade hopp om att få, var mig omöjligt. Grefvinnan Cronstedt, hos hvilken min hustru alltid kunde påräkna ett moderligt deltagande och råd, ogillade äfven besagde kapitals användande, men lofvade att på annan väg söka vinna medel. Hon skref också till h. k. h. kronprinsen (Karl Johan) ett bref, deri hon, på det bevekligaste, anhöll om den höga herrns välvilliga åtanke och nådiga bistånd för hennes båda protegéer.
Ehuru innerligt tacksam för grefvinnans välvilliga bemödande 
till min fördel, var jag dock för ingen del nöjd dermed, och 
föresåg rätt väl de invecklade förhållanden jag derigenom 
skulle iråka. Jag misstog mig icke.

H. k. h., hos hvilken jag, på befallning infann mig, var 
särdeles nådig och förekommande; talade om nyttan i allmänhet 
om resor, man hade sagt honom att jag i följd af min blessyr 
vore nödsakad att vid någon utländsk badort, söka förbättra 
min helsa och frågade mig hvart jag ämnade i sådant afseende 
resa. Jag svarade att jag icke hade något mål för mig bestämdt, 
kunde icke heller af egna medel företaga någon resa, men att 
jag begagnande mig af den nådiga välvilja h. k. h. alltid visat 
mig, nu vågade hemställa, huruvida icke h. k. h. som redan afsändt 
flere officerare med h. k. h:s enskilda uppdrag, täcktes åt mig 
lemna ett sådant, hvarigenom jag, måhända, kunde få h. k. h. att 
tacka för återställandet af min helsa, och möjligen för bevarandet 
af mitt lif. Härpå svarades ett bestämdt nej, men med det tillägg ´
att det skulle för honom vara ett nöje att betala kostnaden för 
min tillämnade resa och badsejour, och fordrade blott få veta hvar 
jag ämnade uppehålla mig. Det blef afgjordt att jag skulle uppehålla 
mig minst en månad i Carlsbad, på h. k. h:s bekostnad, och på mina 
förnyade tacksägelser svarades: "l'affaire n'est pour moi qu'une 
bagatelle, mais j'embrasse avec plaisir l'occation d'être utile à 
un officer de votre mérite, blessé prèsque sous mes yeux etc. 
revenez demain à midi, nous causerons de cette affaire". Dagen 
derpå mycket tal om andra saker, men intet om l'affaire en question. 
Ändtligen, sedan toaletten var slutad: "Apropos de notre conversation 
d'hier": Ni vill resa utrikes, och jag finner det rätt och nödigt 
-- men jag har inga medel att dertill bestå, mes moyens sont très 
bornès". Sedan detta flere gånger upprepats, tog jag mig friheten 
erinra, att jag icke begärt någon uppoffring af h. k. h:s medel, 
och att jag ämnade inställa en resa, som väl kunde vara mig nyttig, 
men icke positivt nödvändig. Derpå svarades med hetta: "Ni måste 
resa; hör noga på hvad jag nu föreskrifver: adressera en not till 
konungen och en af samma innehåll på franska till mig, deri ni begär 
att få ett anslag af allmänna medel för att göra en utländsk resa 
och uppehåll vid någon badort etc. Noten till konungen lemnar
ni personligen till Wirsén (d. v. statssekter för krigsärendena) och säger honom, på mina vägnar, att han föredrager den i nästa konselj -- jag vill sjelf understödja er begäran. Förgäfves sökte jag erinra om det förmätna i en sådan begäran af mig, om det obehagliga uppseende den skulle väcka; bad att hela saken måtte få anses såsom icke ifrågasatt. Kronprinsen blef ond, for ut i förebråelser och befalde lydnad.

På min anmälan svarade Wirsén tvärt: "Tag igen er ansökan, den kan ej beviljas". Jag söker ingenting, jag blott framför kronprinsens befallning o. s. v. "Nå väl! tag hit, men bered er på afslag." Jag är beredd derpå, farväl.

Någon tid derefter får jag en generalorder att afresa till Tyskland och Belgien, för att allestädes der svenska trupper passerat eller uppehållit sig, efterspana huruvida några konvalescenter möjligen kunnat blifva qvarlemnade. Till respenningar anslogos 300 rdr hamb. b:ko.

Nu var jag illa deran! Huru efterkomma en sådan order utan betydligt tillskott af egna medel? Vid min underdåniga uppvaktning frågade h. k. h. "combien vous a t'on accordé?" (Liksom han icke visste det) 300 rdr b:ko. "Ah, mais quelle misère!" E. K. H. Det är mycket såsom cadeau -- men för litet om dervid fästade vilkor skola uppfyllas. "Bry er om ingenting, res hvart ni vill, uppehåll er hvar ni finner er väl." Men, E. K. H., jag har fått en positiv order och huru våga att icke hörsamma den? "Jag svarar för följderna deraf. Sköt ni er helsa, och kom frisk hem, je vous souhaite un bon voyage! Jag får tala vid er vidare innan afresan" (således nya förvecklingar). Vid derpå följande uppvaktning fick jag det besynnerliga uppdrag att från alla ställen der jag något uppehöll mig, eller så ofta ämne sig erbjöd, skrifva till h. k. h. rörande den politiska opinionen i landetDet var efter Napoleons återkomst från Elbe under de 100 dagarne., hvilken skulle discoursvis uppsnappas i sällskaper, i hoteller, vid table d'hôte etc. Jag sökte komma ifrån detta uppdrag genom framställning af min fullkomliga oduglighet dertill, min bristande språkfärdighet, oförmåga att väcka och leda en diskussion, min sjuklighet och olust för sällskaper m. m. Men fåfängt; alltid den frågan om jag ej kunde höra hvad
talades, förstå meningen deraf etc., hvarefter jag befaldes att återkomma dagen derpå för att få en skriftlig instruktion, claire et nette. Detta räckte mer än en vecka; ömsom nådigt, ömsom onådigt emottagande; alltid utan resultat. Ledsen och uttröttad häraf tog jag det parti att i stället för att afvakta någon instruktion blott anmäla att jag ämnade resa den följande dagen, och att jag sålunda anhöll få göra min afskedskomplimang och aflägsna mig -- men väl hunnen till dörren hejdade h. k. h. mig med de orden: "faites moi le plaisir de me donner de vos nouvelles, de tous les lieux que vous visitez, etc. et envoyez vos lettres par des estafettes sous l'adresse de M:r Hjort à Hambourg." Jag var rådlös. "Mais, monseigneur, les estafettes sont très chères en Allemagne. Je vous rembourserai après votre retour. Il faut avouer que je ne suis pas en état d'avancer les sommes nécessaires. Vous avez raison; allez voir le comte d'Engeström, et dites lui, de ma part, qu'il vous donne un ordre sur m:r Hjort (ministerresident i Hamburg) qui vous autorise de toucher de l'argent à besoin."

Jag instälde mig hos grefve Engeström, bad honom vara förvissad att jag rätt väl insåg att en sådan invisning på ministern i Hamburg icke kunde lemnas mig på grund af en muntlig helsning från kronprinsen, men att jag blott i följd af uttrycklig befallning hade i detta afseende vändt mig till h. ex. Han lofvade likväl sjelf tala vid kronprinsen; bad mig dröja några dagar i Hamburg och afvakta en ordre till ministern, och rådde mig att i händelse en sådan ordre uteblef, anse frågan derom, äfvensom om korrespondensen, såsom den aldrig varit väckt.

Emellertid hade halfva juli månad förgått under detta lumpna krångel, innan jag kunde ge mig i väg (och jag begaf mig genaste vägen till Ystad.)

Om bord på postjakten träffades en fransk turist, en m:r Tillet, en uppslupen glad tok, alldeles passande för att skingra den tungsinthet, hvaraf jag städse plågades. Från Trawemünde åkte vi tillsammans till Lübeck och vidare till Hamburg, der vi också bodde tillsammans under 8 dagar, så roliga som jag under min sjuklighet och hemlängtan kunde få dem.

M:r Tillet, som senast kommit från Amerika, på resa derifrån till Hamburg, lidit skeppsbrott på norska kusten, rest
landvägen från Göteborg till Ystad, utan att förstå ett ord af landets språk, var särdeles hemmastadd i Hamburg, der han i sin ungdom varit anstäld på ett köpmanskontor. Hvilka fröjder han lofvade sig af återseendet, af vänner och bekanta, hvad man skulle fira honom, öfver allt skulle han emottagas med öppna armar, och vid allt detta skulle jag vara med, bli införd i de bästa hus i Hamburg, o. s. v. Genast efter vår ankomst börjades också vår vandring för att uppleta de såta vännerna från ungdomstiden -- men inga öppna armar sträcktes mot den storligen bedragne vännen. Hvar och en hade sina geschäft, ingen minut öfrig att åhöra erinringar om fordna förhållanden, alla voro belåtna med att slippa den käre vännen, ingen enda bjöd honom förnya besöket. Den bäste vännen af alla träffades slutligen på promenaden (am Alster); han hade icke glömt gamla vänskapsförbindelser, i följd af hvilka han påstod sig ega en fordran af 18 louisdorer hos m:r Tillet. Herrarne åtskildes ändtligen under rätt skarpa utgjutelser mot hvarandra. En hel timme var m:r Tillet förtviflad; den andra timmen svor och pesterade han öfver les lourds Allemands, och snart var han fullkomligt tröstad då jag, i stället för de presentationer i de bästa hus han förespeglat mig, lofvade presentera honom hos hrr Hjort, den ene svensk minister, den andre svensk generalkonsul. På en festlig supé hos spanske ministern gjorde jag bekantskap med en i hög grad märkvärdig och intressant man. Under supén lifvade af champagnen, kommo vi i en ganska animerad politisk diskurs, hvarvid efter vanligheten jag skarpt utfor mot ryssarne. Hans gillande och medhåll i allt, äfvensom hans flytande språk, styrkte mig i min förmodan, att han var fransman, men han var dock ryss. Denna omständighet gaf anledning till en förklaring, som å ryssens sida slutade med det yttrande: Gardez cette opinion chez vous, elle vaut cent mille hommes, etc. Jag fick sedan tillfälle att förnya denna bekantskap och storligen förundra mig öfver mannens ovanliga egenskaper.

Aldrig har jag sett så sluskiga officerare som de danska vid denna festliga inbjudning. Uniformer af kommiskläde, smutsiga smorlädersstöflar, skick och fasoner, sämre än de sämsta underofficerare hos oss. En enda regementsofficer utmärkte sig
för umgängeston och snygg klädsel: men också var det en prins af Holstein, chef för de andra oborstade herrarne.

Sedan jag förgäfves väntat det utlofvade kreditivet från Stockholm, gaf jag mig åter i väg, med destination till Pyrmont.

De första 4 milen från Hamburg längs Elben företedde en tafla af odling och fruktbarhet, af verksamhet och lif, hvartill ett motstycke svårligen kan träffas. På båda sidor om vägen fruktträd af flera slag. Jag plockade päron utan att resa mig upp i vagnen, och en slokande gren af ett plommonträd, som slog emot öfverkanten af sufletten, öfversållade mig med ypperliga plommon. På andra sidan af Elben, allting förändradt, den stora heden (Lüneburgerheden) börjar, och inpå den möter man staden Lüneburg, som genom forna tiders besynnerliga infall blifvit anlagd i denna ödemark. För fjerde gången återsåg jag nu denna gamla stad, och tillbragte der natten i ett hotell, som fordom varit kloster, der man gaf mig ett rum, som för några hundra år sedan troligen varit ganska ståtligt, men nu var ödsligt, dystert och otrefligt i hög grad; en säng af minst 4 alnars bredd, på en hög fotställning, omgifven af tjocka damastgardiner; en ljusstake af drifven koppar, jemnårig med ett stort svart skåp och några stora högkarmiga tunga stolar: allt var hemskt och representerade en längesedan förgången tid. Jag var glad att åter komma i min vagn -- men nu förestod den ödsliga färden öfver Lüneburgerheden, Omöjligt
att komma fortare än i gående; ingen egentlig väg, blott djupa spår korsande hvarandra i den lösa sanden, och till all olycka var min svenska vagn för smal i
gången för att kunna följa dessa spår eller rättare diken. Denna omständighet gaf postiljonerna ständiga anledningar till gräl och till afvikelser från den
s. k. landsvägen. På hvar poststation hördes: der Wagen spürt nicht, jemte gräl deröfver, ovilja och långsamhet. Uttråkad och nedstämd kom jag ändtligen sent på aftonen och efter 17 timmars färd på 10 1/4 tyska (7 svenska) mil, till den lilla täcka staden Celle, der ett godt nattläger utplånade dagens öfverståndna vedervärdigheter.

På andra sidan Hannover får ändtligen landet ett mera omvexlande skaplynne, och ögat hvilar med välbehag vid de med lummiga ek- och bokskogar klädda höjder, som omkransade de bördiga dalarne. Jag andades lättare, då jag i trakten kring
Hameln fick med mer än vanlig fart rulla utföre några temligen branta backar. Jag hade icke sett sådana sedan jag lemnade Sverige, och jag helsade dem med särdeles nöje såsom gamla bekanta. Under vägen mötte jag en mängd från Pyrmont återvändande brunnsgäster, af hvilkas -- åtminstone de flestas -- förnöjda utseende, jag sökte draga den slutsats, att de voro nöjda och belåtna med sin brunnsdrickning. Detta besannades fullkomligt, då jag vid en poststation -- Springar -- gaf mig i tal med flera resande; alla prisade Pyrmonts vatten, alla ansågo sina djerfvaste förhoppningar på dess helsobririgande förmåga uppfylda.

Lifvad af dessa underrättelser, full af hopp och förtröstan och med sinnet upprymdt af en omgifvande egendomligt vacker natur, nalkades jag målet för min resa, der mitt framtida öde, gladt eller sorgligt, skulle bestämmas. Genast vid ankomsten var jag lycklig att -- efter på vägen erhållen adress -- få ett godt qvarter, det bästa i den lilla staden; mottogs af en fryntlig värdinna, som i sitt hus erbjöd mig ett muntert umgängeslif och gaf mig välvilliga föreskrifter om hvad en främling hade att iakttaga; och hennes vackra, pratsamma dotter, nyligen skild från sin man, efter ett års giftermål, syntes komma att ge mig god öfning i tyska språket. Från Hamburg hade jag rekommendationsbref till ett par familjer, och min värdinna erbjöd sig äfven att skaffa mig bekantskaper, så att första intrycket på stället tycktes åtminstone gynsamt, bådande nöje och trefnad.

De första dagarne voro dock allt annat än behagliga. Mitt onda förvärrades stundeligen, och en derom rådfrågad läkarer rådde mig att åter resa hem, medan ännu var tid. Detta var likväl nära nog omöjligt, jag måste hålla ut på stället och detta blef också min räddning. Det onda gaf hastigt med sig, vattnet bekom mig synnerligen väl, och äfven läkaren förutsade mig sehr heilbringende Nachwirkungen. Med lättadt sinne började jag åter finna sällskaplifvet just icke angenämt men drägligt. Jag lät presentera mig på det furstliga hofvet, letade upp de familjer, till hvilka jag var rekommenderad, gjorde bekantskaper till höger och venster och utflykter till omgifvande orter, hvaribland den lilla staden Lüders, utmärkt för sina klosterbygnader, nu inrättade till
hospitaler, och för sina tillverkningar af spetsar o. d., i båda afseenden erinrande om Wadstena hos oss.

Fursten af Waldeck, tillika grefve af Pyrmont, residerade derstädes om somrarna tillika med sin mor, enkefurstinnan, och 2:ne sina systrar. Han, en helt ung man, ansågs något folkskygg och var särdeles blottad på förmåga att underhålla, till och med att uppfatta en diskurs, då den ej rörde hans ganska betydliga stall. Damerna voro allmänt uppbragta på honom för hans kallsinnighet emot könet. Men vid de tésocieteter, som gåfvos vid det lilla hofvet och der le beau monde samlades, var ganska trefligt och muntert samt vida mer otvunget och tarfligt än på s. k. småsupéer l Sverige. Kortspel kom aldrig i fråga, men lekar och dans, tillstälda af de yra, glada prinsessorna. I öfrigt och utom detta lilla hof, ingen sammanhållning till sällskapslif; alla främmande för hvarandra, inga gemensamma nöjen; mängden af menniskor, af snart sagdt alla nationer, var för stor. Ingen brunnspolis som vid våra helsobrunnar; helsovattnet iskänktes hela dagen igenom; man drack när och hur mycket man behagade; åt hvad som smakade, sof efter lystmäte. Två spelhus öppna hela natten, från kl. 9 om aftonen, då sammanringning skedde till spel. Af den maskulina societeten var en stor del spelare ex professo, bland hvilka högst betydliga summor rulerade hvarje natt, och af den feminina rätt många på hvilkas blixtrande ögon kunde ses, att de voro der, somliga för att få sig en man, andra för att skaffa sig flera. Hos min värdinna samlades dock ett mera valdt sällskap nästan hvar afton, bestående dels af ortens innevånare, dels af främlingar. Af de förra var en svensk: hofsekreteraren Boheman med sin fru. Han, märkvärdig för sin deportation från Sverige under början af Gustaf Adolfs regering, hade utgifvit en afhandling om sina i sitt fädernesland utståndna förföljelser, som gjorde mycket uppseende på stället. Mannen hade varit den nyligen aflidne furstens synnerlige vän och åtnjöt allmän aktning samt deltagande såsom martyr. Jag besökte denna familj ett par gånger, men blef aldrig rätt slug på den mystiske, besynnerlige mannen eller på hans beskrifningar om utståndna lidanden och förföljelser. Af främlingar träffade jag min bekante sedan vistelsen i Hamburg, den ryske öfversten. Han fans i alla sällskaper, alltid glad och intressant, alltid efterlängtad, alltid 
omgifven af uppmärksamma åhörare och åhörarinnor; talade med lika lätthet flera språk. Vi promenerade dagligen tillsammans, i anledning hvaraf äfven därvarande ryska officerare sökte af mig få reda på hvem mannen var. Ingen kände honom. I ett sällskap af några preussiska officerare hade han omtalat mig såsom författare af ett par militära skrifter, och såsom i Sverige ganska fördelaktigt känd. Men huru han kunnat förskaffat sig någon kunskap om mig, fick jag aldrig veta. I stället berättade han om tilldragelser under revolutionen 1809 med en fullständighet och noggrannhet, som om han sjelf dervid varit närvarande och deltagare. Han hade likväl aldrig varit i Sverige. Allestädes kände han personer och förhållanden och framstälde dem på ett sätt som fängslade uppmärksamheten. Skickligare kunskapare har väl aldrig funnits, ej en gång i Ryssland.

Vid den s. k. första middagstaffeln befann sig en polsk furste med gemål (furst Czartoritzky, om minnet ej alltför mycket bedrager mig.) Han var tyst och sluten, blandade sig aldrig i konversationen och aflägsnade sig genast efter måltiden. Jag ådrog mig en dag hans uppmärksamhet genom en politisk dispyt, som påtrugades mig af min bordsgranne (en engelsman) och hvarunder han (fursten) lär hos mig förmärkt någon öfverensstämmelse i tänkesätt. Efter middagen gaf han sig i tal med mig, och då han fått veta att jag var svensk, bjöd han mig till sig. Naturligtvis begagnade jag mig deraf. Konversationen, hvaruti furstinnan äfven med liflighet deltog, vände sig uteslutande kring Polens olyckliga förtryck under Ryssland och dess alltmer mognande beslut att afskudda sig det förhatliga oket. Jag tog mig friheten ifrågasätta den lyckliga utgången af ett sådant företag, icke endast på grund af Rysslands öfvermakt utan förnämligast med afseende på den splittring, som rådde inom den mäktiga polska aristokratien (på hvars sammanhållighet likväl allt berodde), ett förhållande hvarom svenska krigshistorien hade mycket att omtala o. s. v. Han gillade helt och hållet anmärkningen, men försäkrade att olyckan hade nu förenat alla sinnen och att aristokratien, som disponerade och var i besittning af ofantliga tillgångar, skulle, nu mera förenad med och understödd af folket, offra allt och sig sjelf till vinnande af det stora målet. Hans sista ord voro minnesvärda: "Ännu, sade han, är icke allt beredt, men ni
skall få se att inom 15 à 16 år skall Polen vara fritt, åtminstone värdt att vara det." Han lät också ej otydligt förstå att Sveriges biträde kunde påräknas i följd af dess egna intressen. Detta sades 1815, och Polens befrielsekrig börjades enligt förutsägelse 1830. 

Bland mina förlustelser var att besöka en koloni af qväkare, som hade anlagt ett litet jernmanufaktori vid ett vattendrag, som genomskar en romantiskt skön dal, med rätta kallad Friedensthal. En gammal man, som syntes vara en slags styresman för samhället, föreföll mig särdeles aktningsvärd och hans visserligen något dystra, men på en hög och ädel verldsåsigt grundade samtal voro i hög grad anmärkningsvärda. Jag bevistade en gång gudstjensten i deras kyrka; efter en djup och långvarig tystnad, egnad -- som det tycktes -- åt upplyftande betraktelser, uppstod en man -- en smed -- aftog sin hatt och förklarade att han hade fått en andens ingifvelse, hvilken han ville meddela församlingen. Han talade om Kristi kärlek för menniskorna under sin vistelse på jorden, om vår pligt att genom efterföljd af detta höga föredöme bevisa vår rätta tro och på detta sätt sjelfva blifva lyckliga i denna och i en tillkommande verld. Hans framställningssätt var naturligtvis högst tarfligt och enkelt -- men hvad han yttrade gick från hjertat och fäste sig säkerligen i mångas hjertan.

Vid de blandade aftonsällskaperna på det lilla hofvet sökte det förnäma partiet, den s. k. Corps d'élite, skarpt särskilja sig från den öfriga societeten, men som jag ej låtsade förstå denna destination utan behandlade alla lika, lär man slutligen ansett mig vara af fullblodsras. Dertill bidrog min grad af öfv. löjtn., som alltid tillskyndade mig benämningen Colonel, äfvensom mitt ungdomliga utseende, hvarför ock man yttrade om mig: Colonel à son age, y s'en faut bien de merite. Med merite underförstods alltid högadlig börd. Jag skrattade i mitt sinne och lät dem tro.

Men lefnaden bland alla dessa olika, sins emellan främmande menniskomassor började blifva tråkig och motbjudande. Jag led af att bland detta sällskapsvimmel vara ensam, icke ha någon, till hvilken jag kunde sluta mig förtroligt, ingen, som för mig kände det ringaste deltagande. Snart öfverföll mig en stark hemlängtan, den vanliga mjeltsjukan ville ej mer låta afvisa sig, jag måste vända hemåt. Det skedde ock någon af de sista dagarne
af augusti, under det glada medvetandet och den lyckliga känslan af förbättrad helsa; och med verklig glädje återsåg jag några dagar derefter det gamla Hamburg. Af några dels lustiga, dels förtretliga händelser under vägen vill jag anteckna en enda, som efteråt utgjort ett tillfredsställande minne. I Hameln träffade jag en preussisk officer, som berättade att polisen i Hannover hade arresterat en svensk kavalleriofficer, fråntagit honom hans ordensdekorationer och behandlat honom på ett ovärdigt sätt, allt för dennes deltagande i en tvist, som med värjan blifvit afgjord.

Genast vid ankomsten till Hannover instälde jag mig hos polisministern, hvilken med mycken artighet och obegripligt tålamod åhörde mina ganska häftiga påståenden om upprättelse för den skymf och det förorättande man tillåtit sig mot en svensk officer. 

"De upplysningar man lemnat er rörande mannen i fråga hafva, i händelse de varit sanna, gifvit er full rättighet att fordra upprättelse åt en landsman för oskyldigt lidande, och långt ifrån att ogilla er häftighet mot mig, finner jag den ganska billig. Men nu torde ni med lugn besvara mina frågor. Huru finner ni denna skrift?" (Det var ett respass för baron von Holländer f. d. löjtnant vid Mörnerska husarregementet och utfärdadt från svenska högqvarteret i Stralsund, 1813). Naturligtvis fann jag dokumentet falskt, skrifvet på en eländig svenska, och kunde på ansvar försäkra, att någon officer med det uppgifna namnet icke ens funnits inom svenska kavalleriet. Fången efterskickades. Han var en bildskön ung man, med ett i alla afseenden förekommande sätt att presentera sig, äfven i sin närvarande olyckliga ställning. Han berättade, att hans namn var Holländer, född i Göteborg af judiska föräldrar; att han om hösten 1812 blifvit af sin far sänd till Hamburg för att uppbära en betydlig summa penningar; att han, lättsinnig och förflugen, rumlat bort penningarne, tordes ej dem förutan begifva sig hem; tog värfning vid de om våren 1813 till Stralsund öfverkomna Mörnerska husarerna; ledsnade vid sin underordnade ställning; rymde, skref åt sig det nu anhållna respasset; köpte i Berlin och dekorerade sig med svärdsordens stjerna och tapperhetsmedaljen och lyckades, så utstyrd, under namn af baron von Holländer, få anställning som löjtnant vid ett preussiskt kavalleriregemente. Allt gick väl under en längre tid, då omsider några misstankar började 
uppstå vid regementet rörande hans antecedentia, med anledning af hvilka han fann rådligt att ge sig på flykten, men vidtog tillika den olyckliga utväg att tillnarra sig en summa penningar på en falsk assignation, stäld på en af hans kamrater. Irrande omkring under olika skepnader och i tanke att hinna kusten och undkomma på ett fartyg, hade han blifvit gripen i Hannover och skulle nu utlemnas till närmaste preussiska embetsmyndigheter. Efter fångens aflägsnande och efter å min sida aflagda tacksägelser för den välvillige polisministerns öfverseende med mitt första uppbrusande, frågade jag hvad öde nu förestod den olycklige, hvarpå bestämdt svarades, att han ikce kunde undgå repet, men att hans lif kunde frälsas, om jag lyckades förmå svenska ministern i Hamburg att reklamera honom såsom svensk undersåte, hvarför ock han -- polisministern -- erbjöd sig att dröja med den olyckliges utleverering, till dess en sådan reklamation skulle hinna ankomma. Att jag med förtjusning omfattade detta uppdrag var naturligt, och några dagar derefter hade jag den glädjen erfara, att den stackars lifdömde var reklamerad och på väg till Hamburg, hvarifrån han sedan skulle öfversändas till sina anhöriga i Göteborg.

Den tiden underhölls förbindelsen mellan Ystad och Trawemünde med en enda liten postjakt en gång i veckan, och som jag ankom till Hamburg sedan denna nyss afgått, måste jag i flera dagar afvakta först dess återkomst och blef dervid ytterligare ett par dagar uppehållen i Trawemünde för motvind, hvilket allt var ett svårt hinder för tillfredsställandet af min ifriga hemlängtan.

Ändtligen hade jag det nöjet att återse och det ännu större att strax derefter få lemna det otrefliga Ystad och derifrån genom natt och dag skynda till mitt efterlängtade mål: till det hjertliga emottagandet af hustru, barn och vänner.

Snart var allt åter i sitt vanliga skick, min tjenstgöring vid krigsakademien börjad d. 1 oktober, och mina enskilda arbeten åter i gång, nu företagna med förbättrad helsa, ny kraft och ökad liflighet.
IV.

Episoder med Karl Johan och general Cardell.

1816. Detta år gjorde en stor förändring inom vår närmaste omgifning, genom den allmänt värderade grefvinnan Cronstedts bortgång. Med henne förlorade min hustru en moderlig vän, ett stöd att med tillförsigt anlita, och hela den genom grefvinnan förut sammanhållna sällskapskretsen på Carlberg blef nära nog splittrad och upplöst.

D. v. kronprinsen (Karl Johan) brukade mottaga uppvaktningar sedan han ätit middag och med sitt bordssällskap ingått i ett annat rum, der hvar och en kunde utan anmälan inställa sig. H. k. h. hade äfven gifvit tillkänna att han vid dessa uppvaktningar ville med nöje se dem, som under föregående kriget tjenstgjort och närmare omgifvit hans person. I följd deraf ansåg jag mig äfven böra då och då visa min ringa person och hade dervid den glädjen att med godhet och välvilja bli mottagen. Vid ett sådant tillfälle kom h. k. h. mig till mötes vid mitt inträde i rummet och utan all dertill förut gifven anledning befalde att jag skulle skrifva 1'Histoire de la guerre du 1813, et de la manière qu'elle puisse servir à l'instruction des jeunes officiers. Till erhållande af vidare order skulle jag dagen derpå inställa mig hos h. k. h. Alla de undflykter jag då förebar voro förgäfves, och på det intet hinder skulle möta, fick jag tillåtelse att af h. k. h. sjelf begära alla upplysningar, som jag icke af tillgängliga handlingar eller på annat sätt kunde erhålla. Det enda medgifvande jag kunde utverka mig var att arbetet, i stället för att särskildt tryckas, skulle införas i krigsvetensk. akad. handlingar, (således med mindre fordran på fullständighet). Slutligen befaldes att ifrågavarande opus skulle författas på franska för att föreläsas h. k. h. och underkastas dess granskning.

Jag var i en gruflig vånda -- men för att ej öka densamma genom tidsutdrägt, grep jag genast verket an och anmälde mig efter någon tid med första afdelningen deraf (Operationen på högra
Elbstranden). Läsningen deraf blef anbefald att börja följande dag; men då kommo åtskilliga hinder i vägen för fortsättningen och ett nådigt: vous dinerez chez moi, après le diner nous continuerons notre lecture. På eftermiddagen samma sak; mångfaldiga afbrott och högst intressanta anmärkningar och åsigter, men föga läsning: sålunda fortgick i nära 14 dagar, hvarunder vi ej hunnit längre än till truppernas uppställning för bataljen vid Gross-Beeren. Här afbröt prinsen tvärt, med anmärkning att de förberedande trupprörelserna icke voro fullständigt motiverade. Jag tog mig friheten erinra att, för att motivera h. k. h:s väl och omsorgsfullt beräknade förberedelser, fordrades en uppfattning af ämnet, som nära nog skulle förutsätta förmågan att sjelf kunna utföra sådana. Derpå följde en examen om och hvilka rörelser och dispositioner som jag icke förstod. Jag lyckades -- som jag tror -- att nöjaktigt besvara de framstälda frågorna, med undantag af deri rörande svenska och ryska arméernas dragning ur högra flanken bakom Zaar och Nuthfloden, innan de förenades med preussiska armén, hvilken rörelse jag nödgades erkänna, att jag icke förstod. Med skarp tonvigt yttrade då kronprinsen: "Ni kan ej förklara, ni ogillar således denna rörelse; jag vill bestämdt höra er tanke derom." Jag svarade: "jag måste då tillstå att jag ej förstår den, ty mig synes, att fienden i följd af densamma kunnat kasta sig med samlad styrka öfver den uppstälda preussiska armén, innan e. k. h. hunnit komma till undsättning, om nämligen fienden framryckt med mera skyndsamhet än nu var händelsen." Vid detta yttrande gaf prinsen mig en mörk blick, slog mig på axeln och sade: on m'avait donné des fausses renseignements, voilà la raison. Ifrån denna stund, ingen läsning mer.

Min dagliga uppvaktning hos kronprinsen och långa samtal allena med den höge herrn, tycktes emellertid hafva gjort uppseende och väckt någon misstänksamhet hos hans omgifning. Också, då jag några dagar efter den afbrutna läsningen infann mig vid timmen för den vanliga uppvaktningen blef jag afvisad med den uppgift att h. k. h. icke den dagen tog emot -- rummet innanför var likväl fullt af uppvaktande. Detta förundrade mig, hvarför jag förnyade försöket flera dagar å rad, men alltid med samma resultat. Det blef nu af intresse för mig att utröna om den afvisande befallningen kunnat komma från kronprinsen
sjelf eller, hvad troligast var, från dess om hofgunsten afundsamma omgifning. Jag anmälde mig derföre till erhållande af en enskild audiens, hvilken beviljades på 3:dje dagen, en påföljande torsdag. Uppkommen på utsatt dag och klockslag, kom kammarherren (baron Nauckhoff) emot mig mycket ifrig, förklarande sin förundran öfver min försummelse att icke enligt nådig befallning hafva infunnit mig dagen förut. Jag visste ganska väl att jag icke misstagit mig om tiden, hvilket ock vitsordades af grefve Erik Lewenhaupt; men fåfängt att öfvertyga Nauckhoff, som nekade att anmäla mig. Han måste likväl dertill omsider beqväma sig, under förklarande att h. k. h. ganska onådigt upptagit mitt uteblifvande och skulle komma att allvarligen ge sitt missnöje tillkänna. Företräde blef mig genast beviljadt och i stället för den af Nauckhoff förkunnade onåden fick jag fägna mig af det mest förekommande och välvilliga emottagande. Efter inhemtande af beskaffenheten af mina enskilda förhållanden frågade kronprinsen hvilka utsigter och förhoppningar jag hade för framtiden, förundrade sig att jag ej, som så många andra, begärt något af honom, och slutade med att säga: "vous me feriez un plaisir en me donnant 1'occation de vous montrer combien je desire vous être utile." Förvånad öfver detta nådiga deltagande, bemödade jag mig förgäfves att uttrycka min lifliga, underdåniga tacksamhet, men vågade -- på förnyad uppmaning -- dock utbedja mig h. k. h:s nådiga åtanke, då chefsplatsen vid landtmäteriverket i riket, i anseende till innehafvarens höga ålder, sannolikt skulle snart bli ledig. Med mycken godhet svarade kronprinsen: "Denna beställning har jag bestämdt lofvat min adjutant Forsell, och det förundrar mig att ni ej vet det; men jag vill göra er till landshöfding". Jag tillstår att jag, med någon erfarenhet om halten af sådana löften, ej fäste mig synnerligen vid detta, hvilket h. k. h. också sjelf lär bemärkt, ty han upprepade å nyo sin försäkran med tillägg att jag, vid första underrättelse om att något län skulle bli ledigt, genast skulle vända mig till honom, äfven skriftligen ifall han vore frånvarande.

Frampå sommaren blef jag på kronprinsens befallning ledamot i en komité till utarbetande af ett tjenstgöringsreglemente för armén. Komitén, under generalen baron Schultzenheims ordförande, hade redan en längre tid behandlat detta ämne, och till
större delen afslutat utarbetandet deraf. Mitt uppdrag var blott att författa ett tillägg om fältbefästningar och rekognosceringar. Detta var en lätt sak. Men då jag erhöll del af det redan färdiga, med skyldighet att deröfver afgifva mitt utlåtande, kom jag i stor förlägenhet. Jag fann det planlöst till sin uppställning, oredigt och vidlyftigt redigeradt, en del t. o. m. alldeles kassabelt. Några anmärkningar till rättelse kunde icke komma i fråga: det hela borde omarbetas. Men att framställa ett sådant förslag, var att stöta de mest ömtåliga intressen och att trampa på ömma liktornar. Jag började med att för generalen antyda mina åsigter, ehuru länge utan framgång; men då jag, såsom väl bekant i huset, erbjöds att der äta middag de dagar komitén skulle samlas på e. m., fick jag tillfälle att innan ledamöternas ankomst vid pipan och kaffekoppen bearbeta vår ordförande och lyckades snart att få honom ej allenast att godkänna mina åsigter, utan ock att anse sig sjelf såsom den egentliga motören till dem. I skydd af detta stöd och under åberopande af generalens egna idéer, kunde jag sedan varsamligen framkomma med mina förslag, hvilka också blefvo af komitén antagna, ehuru med sura miner af somliga. Efter långvariga öfverläggningar, tvister, söndringar och medgifvanden, alla förökade och invecklade genom ordförandens virriga mångordighet och vissa ledamöters auktorliga ömtålighet, hann man omsider komma öfverens om planen samt de förnämsta principfrågorna, hvarefter komiterade öfverenskommo att åt mig uppdraga redaktionen af arbetet, och i mån af dess fortgång detsamma för komitén föredraga. Min tid var sålunda hvarje stund upptagen, enär jag jemte min tjenstgöring vid krigsakademien äfven hade enskilda arbeten, på hvilka berodde mitt ekonomiska bestånd, och hvilka således icke fingo försummas.

1818. Jag var denna tid ganska väl anskrifven hos de högre vederbörande, af hvilka jag i socialt hänseende, stod i något beroende, och man uppskattade min förmåga och skicklighet vida högre än den förtjenade. Under sådana förhållanden hade jag kunnat göra -- hvad man kallar lycka; men jag saknade både lust och förmåga att uppfatta och lämpa mig efter personer och förhållanden, var och förblef sålunda oanvändbar. Och rätt väl var det! I en vidsträcktare verkningskrets skulle jag känt mig
tafatt och främmande, och allt anseende för duglighet gått förloradt. Numera, vid slutet af min långa tjenstebana, anser jag mig äfven deruti hafva varit lycklig, att jag undgått sådana förhållanden, i hvilka min ringa skicklighet och förmåga blifvit satta på alltför hårdt prof.

H. ex. grefve Stedingk, dåvarande kansler för krigsakademien, visade mig särdeles förtroende och välvilja, och hans hus stod mig alltid öppet, ehuru jag blott med mycken sparsamhet begagnade mig deraf. En dag under samtal om åtskilligt rörande krigsakademien, uppdrog h. ex. åt mig att efter en allmän af h. ex. angifven plan författa ett fullständigt förslag till förändrad organisation af krigsakademien och förbjöd mig tillika att icke på minsta sätt meddela mig i detta afseende med akademiens guvernör, emedan som orden föllo: "jag icke har något förtroende för den mannen." Hurudant detta mitt förslag än må hafva varit, vill jag nu lemna derhän. Allt nog, det gillades fullkomligt af h. ex. äfvensom af dennes måg general Björnstjerna, d. v. generaladjutant för armén, af hvilken det för konungen Karl Johan anmäldes, hvarvid jag äfven var befald att närvara, för att ytterligare afgifva nödiga upplysningar och förklaringar i ämnet. Konungen tycktes väl gilla förslaget, men dess egentliga anmärkningar syntes mindre egnade sjelfva organisationsfrågan, än riktade mot akademiens styrelse, som med och utan skäl skarpt klandrades. Också syntes general Björnstjerna ganska missbelåten då jag enligt min öfvertygelse i åtskilliga omständigheter sökte försvara guvernörens tillgöranden. Snart derefter underrättade mig h. ex. Stedingk att kongl. maj:t bifallit den föreslagna organisationen, att den skulle införas så snart medel dertill hunnit beredas, och att jag skulle utnämnas till akademiens styresman. Betygande h. ex. min uppriktiga tacksamhet för mig visadt förtroende, anhöll jag tillika om den ynnest att så väl mitt författareskap till det gillade förslaget som mitt ifrågasatta chefskap måtte t. v. få blifva en hemlighet. Detta lofvades, men kort derefter var hela affären känd af kanslerens sekreterare, så af dennes goda vän, qvartermästaren på Carlberg, kapten Montan, och i följd deraf af hela Carlsbergsstaten. Jag kom derigenom i en falsk och rätt obehaglig ställning, synnerligen till guvernören som på allt sätt visade mig köld och missnöje. Detta grämde mig rätt
mycket, ty jag var skyldig honom tacksamhet, erkände det uppriktigt, och hade verkligen handlat i öfverensstämmelse dermed under de samtal rörande hans person som med vederbörande förekommit. Jag nödgades således att med grefve Cronstedt ingå i en fullständig förklaring öfver mitt förhållande till h. ex. grefve Stedingk, den befallning jag af h. ex. erhållit och följderna deraf, samt lyckades omsider öfvertyga honom att jag icke af egen böjelse, utan af lydnadstvång gått honom i förväg.

På föranstaltande af artillerigeneralen Cardell hade ett läroverk för artilleriofficerare blifvit inrättadt vid Marieberg, hvilket skulle träda i verksamhet den 1 september, och Cardell erbjöd mig att dervid öfvertaga en lektion i befästningskonsten. Jag ville för ingen del komma i beröring med general Cardell och nekade således att mottaga denna befattning, ehuru flera anbud gjordes. Stutligen lät jag dock öfvertala mig af min chef, general Frank Sparre, som försäkrade mig att jag nog skulle taga mig ut med Cardell, om jag blott uppgjorde med honom bestämda vilkor och aldrig från dem afveke, i följd af Cardells fordran. Så skedde ock. Bland vilkoren var det: att inga öfningar på fältet skulle företagas det året; icke desto mindre och efter knapt 3 veckors förlopp yrkade Gardell på anställandet af sådana. På mitt bestämda nekande svarades att sådant skedde endast i följd af ovilja mot Cardells person. Deraf uppkom en spänning oss emellan, som ytterligare utbröt, då Cardell, som alltid bevistade mina föreläsningar och dittills högeligen lofordat dem, snart derefter förklarade dem planlösa och, för mitt auditorium mindre lämpliga. På min försäkran att jag icke ville ändra det ringaste i mitt sätt att föreläsa, men i stället dermed upphöra, följde en sorts ursäkt å Cardells sida med anhållan att jag ej skulle lemna min befattning, emedan sådant skulle falla honom ensamt till last, ty sade han: alla berömma er, men mig kallar man en fan, med hvilken ingen kan komma öfverens. Häruti motsade jag honom icke. Jag måste lofva att på försök hålla ut till lästerminens slut, men med vilkor att få följa den började planen, och att Cardell sjelf icke skulle infinna sig vid mina lektioner. (Han satt sedan bakom den öppna dörren till ett angränsande rum). Det dröjde ännu någon tid till dess den inombords jäsande harmen åter utbröt, i följd hvaraf jag förklarade mitt beslut att icke mer
utsätta mig för hans ovilja. Äfven denna gång sökte Cardell att genom återtagande af förut gjorda påståenden och genom att smickra min egenkärlek och kasta all skulden på sitt eget ombytliga, af andra tillfälligheter uppretade lynne, förmå mig ändra beslut. När detta ej lyckades, vidtog han den utvägen att hota med konungens onåd och lofvade -- med handslag -- att ej allenast framkalla denna onåd, utan ock på allt sätt förfölja mig. Jag var öfvertygad att Cardell i följd af böjelse skulle hålla detta löfte, och jag sade honom det uppriktigt; hvarpå vi, såsom uppenbara ovänner, åtskildes. Dagen efter detta uppträde hade Cardell en stor festmiddag på Marieberg, hvilken konungen äfven bevistade. Jemte den öfriga lärarepersonalen var äfven jag inbjuden och infann mig dervid -- oaktadt det spända förhållandet med värden -- för att erfara om och på hvad sätt han skulle begagna tillfället att då uppfylla sitt gifna löfte. Hans bemödande uteblef icke heller, ehuru utan önskad verkan.

På e. m. kom jag att stå helt nära dörren till ett närbeläget rum, dit konungen med Cardell ingått. Jag fick då höra hura den senare på allt sätt sökte uppväcka konungens ovilja mot mig genom förklarande i åtskilliga variationer att jag var högst okunnig, men till ytterlighet egenkär, sjelfrådig och envis, samt en esprit mutin af hvilken man kunde befara allt. Vid beskyllningen om min krassa okunnighet anmärkte h. mj:t: "han tjenade sista kriget under mina direkta ordres, och jag var nöjd med honom," och på öfriga tillmälen svarades då och då med ett: c'est ça.

För att erfara det intryck h. mj:t fattat af Cardells välmenande framställningar, stälde jag mig så att jag nödvändigt skulle bemärkas, dä konungen återvände till samlingsrummet. Så skedde ock; men i stället för ett uttryck af missnöje, visade mig h. mj:t en utmärkt nådig välvilja, under ett längre samtal, tydligen -- som jag tyckte -- för att gifva en dementi åt general Cardell; åtminstone tycktes denne så uppfatta saken, ty han såg särdeles missnöjd ut. Jag underlät icke heller att sända honom en min af tillfredsställelse, som visst icke mildrade hans förargelse.

Inför kronprinsen (Oskar) såsom d. v. gener. fälttygmästare ansåg jag mig böra redogöra för mitt förhållande till general Cardell och tillika anhålla om dess beskydd mot de af Cardell
utlofvade förföljelserna. H. k. h. bad mig i senare fallet vara fullkomligt lugn ty -- som orden föllo. -- Jag känner Cardell och h. mj:t säkerligen också. Någon inverkan af Cardell till min skada kunde icke heller märkas på högsta ort, men väl hos andra höga vederbörande, hvilket jag framdeles fick känbart erfara.

Efter ganska träget arbete afslutade jag frampå sommaren redaktionen af tjenstgöringsreglementet, sedan åtskilligt derutaf hade blifvit dels styckevis förändradt, dels alldeles omarbetadt, såsom 4:de delen om tjensten i fält. Arbetet hade blifvit inom komitén föredraget och gilladt, och jag erhöll uppdrag att ombesörja dess tryckning och kringsändande till regementena, till ersättning hvarför mig lemnades inkomsten af dess försäljning.

Mot slutet af året befaldes genom generalordres att det nya reglementet skulle vid påföljande års möten och öfningsläger tillämpas och öfvas, hvadan ock blef nödigt att företaga tryckningen af det vidlyftiga arbetet för att medhinna dess kringsändning till utsatt tid. Men general Björnstjerna ansåg sig förut böra taga närmare kännedom om det föreslagna reglementet, innan k. m:jts fastställelse derå kunde meddelas, och jag fick befallning att i sådant hänseende föredraga detsamma för honom. Detta var ingen lätt sak. Icke af komiténs ledamöter och minst af ordföranden kunde jag vänta något biträde till försvar för de anmärkningar, förändringar och uteslutningar, som af general Björnstjerna påyrkades. Jag måste ensam strida mot hans understundom omotiverade anmärkningar, lyckades ibland att besegra dem, men måste mången gång gifva efter, till föga fromma för arbetet, som i flera afseenden blef derigenom förfuskadt.

Genom obeslutsamhet och söl blef denna s. k. granskning dag från dag uppskjuten till närmare jultiden och fortgick sedan, med täta afbrott, ännu i februari påföljande året. För att få arbetet färdigt till den utsatta tiden, måste således tryckningen företagas, för hvar del särskildt, hvarefter granskningen fortgick. Deraf hände att ändringar, som anbefaldes undef föredragningen, upphäfde eller kommo i strid med hvad som förut blifvit gilladt och antaget, redan tryckta ark måste kasseras och omtryckas o. s. v. Det fordrades verkligen uppmärksamhet, minne och omtanke för att, under sådana förhållanden och med iakttagande af
den största skyndsamhet, kunna få arbetet felfritt och dess alla detaljer i öfverensstämmelse med hvarandra.

Då förlagsrätten till tjenstgöringsreglementet mig lemnades, skedde det under vilkor att utan betalning lemna ett häftadt exemplar deraf åt hvart embetsverk och landshöfdingeembete i riket, samt åt divisions- och brigadgeneralerna jemte chefs-, majors- och kompani-expeditionerna vid samtliga regementen och korpser. I följd häraf och då priset var bestämdt endast efter 2 skill. b:ko arket, samt åtskilliga omkostnader erfordrades för inpackning i brädlårar af de till alla delar af riket afgående bokmassorna, så var den förväntade förlagsvinsten icke särdeles betydlig; men då general Björnstjerna, utan något föranledande från mig, välvilligt, upphäfde förstnämde vilkor och tillät mig att äfven af embetsverk och myndigheter taga betalning, så blef min förlagsvinst ganska betydlig och uppgick till fullt 6,000 rdr b:ko. Jemte min hustrus arfsmedel 4,000 rdr och de 2,000 rdr jag ett par år förut erhållit i lösen för min andel i de pommerska domäner som efter kriget utdelades, var jag således egare af ett kapital af 12,000 rdr b:ko, hvilket för mig var en ansenlig och oväntad förmögenhet.

Hade jag varit klok och handlat efter ekonomisk beräkning, så skulle jag hafva förräntat denna summa eller placerat den i en stenhusegendom i hufvudstaden; men min förkärlek för landet, mitt begär att bli herre på egen täppa, min hågkomst af lyckliga barndoms- och ungdomsdagar på det alltid älskade Hammora: detta allt förledde mig; jag måste bli egare af en liten landtgård, der jag kunde tillbringa mina från tjensten lediga sommarmånader -- och jag blef det ändtligen, då jag efter flera antagna och åter förkastade förslag stannade vid inköpet af Löttinge, ett mantal kronoskatte rusthåll, beläget i Täby socken, 2 mil från Stockholm. Inköpspriset var 16,666 rdr b:ko; således skuld för inköpet och ytterligare för uppsättning af inventarier, bohagspersedlar, nödiga reparationer m. m., i följd hvaraf jag fick beträda en förut okänd bana och lära mig konsten att skrifva skuldsedlar.

I början af detta år hade jag, på anmälan af min gynnare h. ex. grefve Stedingk, blifvit utnämd till adelsman, en utmärkelse som jag ej skattade särdeles högt, men för hvilken kostnaden gjorde mig verkliga bekymmer. H. ex. lärer äfven märkt denna min sinnesstämning, då jag hos honom aflade min tacksägelse,
ty han förklarade omständligt att adelsskapet borde anses såsom en station på tjenstebanan, hvilken ej bör förbigås: "il faut passer par là mon cher". Vid min tacksägelseuppvaktning var konungen särdeles nådig och välvillig, och jag hade således den fägnaden märka att general Cardells förföljelse icke hunnit verka på det hållet.

*

V.

Landtlif och statistiska arbeten. -- Topografiska resor i Norrland och Norge. -- Ett samtal med Karl Johan om Crusenstolpe.

1820. Sedan någon tid hade våra husliga bestyr hufvudsakligen varit egnade åt Löttinge: mina att skaffa nödiga inventarier af redskap och kreatur m. m., min hustrus att ordna det inre och åtminstone till någon del fylla de tomma rummen.

Sedan dessa blifvit uppsnyggade och med en salong förenade i stället för en förutvarande öppen genomfart, utflyttade vi mot slutet af maj och befunno oss rätt väl i vårt nya, icke vackra och prydliga, men ganska trefliga hem.

Mot slutet af detta år föregick en vigtig förändring vid krigsakademien. Guvernören, grefve Cronstedt, länge sedan pensionsberättigad, hade omsider beslutit sig till afsked.

Ehuru långt förut genom h. ex. grefve Stedingks förord bestämd att erhålla den ledigblifna guvenörsbefattningen, ville jag icke af flera skäl direkt efterträda grefve Cronstedt. Jag ansåg mig förbunden att för h. ex. framställa nödvändigheten af att till guvernör utse en man med stort personligt anseende, ej mindre på högsta ort utan ock i armén, och som med beslutsamhet och kraft kunde genomföra den förestående förändringen i hela lärometoden i trots af den ovilja deraf skulle uppstå i början, dels vid akademien både bland lärare och lärjungar, dels bland de senares slägtförbindelser o. s. v. Rätte mannen dertill var ock generallöjtnant Casimir Reuterskjöld som äfven åtog sig det obehagliga uppdraget, men blott på ett halft år eller till påföljande vår.

Under tiden tillförordnades en komité under
h. ex. Stedingks ordförandeskap, för att
närmare bestämma om krigsakademiens formella
angelägenheter. Bland ledamöterna befann sig äfven
general Cardell, som nu fick tillfälle att vidtaga,
den mot mig utlofvade förföljelsen. Den uteblef icke
heller. Jag blef genast utesluten ur den blifvande
komitén och min kamrat, d. v. öfv. löjt. J. Lefrén deri insatt. Generaladjutanten
för armén Björnstjerna, förut så förekommande och
artig, hade blifvit frånstötande och oartig; och min
höge gynnare h. ex. Stedingk led påtagligen af den
förändrade roll som hans kära måg, Björnstjerna, honom
påtvingat. Det gjorde mig ondt om den aktningsvärde
men svage gamle mannen, och långt ifrån att ge
ens en vink om hans förut gifna både egna och
kungl. löften, inskränkte jag mina besök i hans hus
till de nödvändigaste ceremoniuppvaktningar.Såsom bevis huru gen. Cardell förmådde mot
mig stämma vederbörandes opinion, må anföras:
att på hans (Cardells) framställning i komitén
gen. Björnstjerna äfven förklarade, att de af mig
utgifna och vid lektionerna för kadetterna begagnade
föreläsningar i fortifikation voro mindre dugliga och
borde kasseras. Björnstjerna hade likväl, helt nyss
förut, i min och flera personers närvaro förklarat
att dessa föreläsningar gjorde författaren mycken
heder och borde anses såsom en prydnad för hvarje
militärbibliotek. Sic tempora mutantur.

Mitt guvernörskap var således med eng bortblåst
och, sanningen att säga, grämde jag mig icke deröfver. Jag
hade åtskilliga gånger förut gått till råds med mig
sjelf huru vida jag borde emottaga denna ansvarsfulla
befattning, och om mitt lynne och min förmåga voro
dertill passande. Dessa öfverläggningar fingo tyvärr
aldrig någon fullt tillfredsställande lösning. Allt
nog, jag insåg rätt väl att man i Lefréns person
gjort ett godt ja, det bästa val; men det var mycket
sjelfva sättet att i hela denna sak gå till väga,
som bittert sårade mig -- äfven från vännen Lefréns
sida. Jag vill ej upprifva de länge sedan läkta såren!

Mer än vanligt voro sommarferierna detta år
efterlängtade. De kommo ändtligen -- och snart derefter
befunno vi oss åter på vårt lilla trefliga Löttinge,
på allt sätt lyckliga och med vår lott belåtna.

1822--1826. Mina tjensteförhållanden voro
oförändrade
ehuru i flera afseenden mera grannlaga och
kinkiga. Fem år förflöto utan synnerlig förändring --
i det hela rätt lyckligt.

Det särskilda uppdrag, hvarom ofvan blifvit i
förbigående omnämdt, bör med några ord i minnet
återkallas:

De folkmängdstabeller, som af presterskapet upprättas
och hvart femte år prosterivis till tabellkommissionen
insändas, voro den tiden och till 1820 åtföljda af
uppgifter rörande beloppet af utsäde och skörd,
antal underhållna kreatur m. m. Dessa uppgifter
öfverflyttades vid nämda år till de berättelser eller
den länsstatistik som landshöfdingarne anbefaldes
att hvart 5:te år till kungl. mj:t afgifva. Planen
eller formuläret till dessa 5-års berättelser blef,
på landtbruksakademiens anmodan, af mig utarbetadt,
och på dess underdåniga tillstyrkan af kungl. mj:t
faststäldt, samt är ännu för dessa berättelsers
formella beskaffenhet gällande.

För att efter afsedt ändamål tillgodogöra de anbefalda
5-års berättelserna, anförde jag i landtbruksakademien
förslag att inrätta ett statistiskt arkiv, der så väl
nämda berättelser som alla öfriga inom embetsverk och
myndigheter befintliga materialier borde samlas och
ordnas och deraf en fullständig statistik öfver riket
sedan utarbetas. Med förslaget följde en temligen
fullständig plan till en riksstatistik jemte en
schematiserad uppställning af deri förekommande ämnen.

Förslaget upptogs af landtbruksakademien med särdeles
bifall och lofordande, och blef på dess underdåniga
tillstyrkan af kungl. mj:t bifallet samt skulle,
enligt föreskriften i det kungl. brefvet, "utarbetas
med all den noggranhet och fullständighet som ämnets
vigt fordrade". Det hela ansågs kunna fullbordas på
3:ne år.

I betraktande af planens stora -- måhända alltför
stora -- utsträckning, hade arbetets utförande på sålunda
föreskrifven tid åtminstone erfordrat flera kunniga
personers samverkan samt nödiga medel till erhållande
af sådana materialier som endast på ort och ställe
kunna erhållas o. s. v., men då uppdraget lemnades
åt mig ensam, kunde de föreskrifna vilkoren ingalunda
uppfyllas.

Enligt kungl. brefvet af april 1824 erhöll jag för
nämde uppdrag ett årligt arvode af 1500 rdr b:ko
jemte 200 rdr s. m.
till renskrifning m. m. Landtbruksakademien
upplät lokal samt 200 rdr till böcker, kartor,
skrifmaterialier, ved. m. m.

Efter någon tids arbete på egen hand, var jag
ändtligen så lycklig att, mot ersättning af 300
rdr b:ko af egna medel, erhålla ett insigtsfullt
biträde i den redan då utmärkte historikern magister
Strinnholm. Vi arbetade verkligen rätt flitigt
tillsammans; den ena samlingen efter den andra tillkom
och ordnades; 2:ne delar af arbetet hade kunnat
utgifvas vid de 3 årens slut och åtskilligt färdigt
af den 4:de; det hela skulle bestå af 4 delar. Jag
nödgades således begära förlängning på den föresatta
tiden och bifogade en underdånig anhållan derom med
ett räsonneradt register öfver det som redan var
eller snart kunde bli färdigt.

Förlängning af tiden bifölls på ett år -- men under
förklarande att kungl. mj:t helt och hållet ogillade
det för arbetet följda systemet och med befallning
till landtbruksakademien att ett bättre och enklare
måtte upprättas och följas och det redan färdiga
derefter omarbetas.

Samma hrr statsråd som förut gillat det föreslagna
systemet och förskaffat nådig befallning om
dess noggranna fullföljande, voro nu ense om
dess fullkomliga olämplighet, och en af dessa
herrar h. ex. grefve Mörner, som i egenskap af
landtbruksakademiens direktör hade varit med om
den föreslagna planens speciella granskning inom
akademiens förvaltningsutskott, den godkändt och
i akademien detsamma ifrigt förordadt, hade ej en
gång för konseqvensens skull ett enda ord till dess
försvar i statsrådsberedningen.

Att den kasserade planen var riktig och god, derom är
jag ännu -- efter lugn pröfning deraf -- öfvertygad,
ehuru den i vissa detaljer kunnat tåla några mindre
jemkningar och förkortningar. Hade den fått utföras
fullständigt, så hade man nu haft en utgångspunkt för
följande statistiska arbeten, hvilken man ännu saknar
och troligen länge kommer att sakna vid bedömande af
landets inre förhållanden.

Då jag en gång visade presidenten af Tibell
planen till det arbete jag då ämnade företaga,
hade jag väl den tillfredsställelsen att han i allo
gillade densamma, men han tillrådde mig att först
sammanskrifva en helt kort allmän statistik öfver
riket efter de lättast för handen varande tillgångar
och först derefter
företaga att delvis och med all fullständighet
utarbeta en annan efter den föresatta planen. Den
första, sade han, är för att bana vägen, den andra för
att hinna målet: att genast uppnå ett så omfattande
mål låter sig knapt göra med de medel man lemnat till
er disposition, och kom ihåg ordstäfvet: "Le mieux
est l'ennemie du bien". Hans råd var förståndigt och
klokt som alltid, men ännu är jag dock af den förmätna
öfvertygelsen att jag skulle hunnit mitt föresatta
mål om man ej förqväft all håg och lust till vidare
ansträngning och uppoffring å min sida.

Att arbetet, efter den erfarenhet jag sålunda
vunnit, bedrefs håglöst och lamt, var ej att undra på,
desto mindre som min medhjelpare äfven lemnade mig.

En dag blef jag kallad att infinna mig hos grefve
Brahe (sedermera excellensen). Efter några preludier
började han tala om en af öfverste Forsell nyss
utgifven statistik öfver Sverige, frågade mitt omdöme
derom, visade sig missnöjd öfver mitt gillande deraf
och ville veta om jag, på sätt Forsell tillåtit sig,
ämnade i mitt statistiska arbete klandrande upptaga
åtskilliga af våra institutioner och förhållanden.

Jag svarade att författarens egna tankar icke borde
framlysa i ett sådant arbete, men att bemödande borde
gå ut derpå att sätta läsaren i tillfälle att sjelf
uppfatta och bedöma alla uppgifna förhållanden, af
hvilka ej mindre de bristfälliga än de prisvärda
borde sanningsenligt uppgifvas. Denna förklaring
syntes icke tillfredsställande, och jag erhöll det
välmenta råd att låta mina statistiska arbeten
hvila tills vidare. Jag ansåg och borde anse detta
råd såsom liktydigt med en befallning å högre ort,
och jag måste rätta mig derefter, ehuru det skedde
med blandade känslor af både belåtenhet och ovilja.

Först några och tjugo år derefter väcktes i
landtbruksakademien fråga om förklaring öfver
orsaken till förenämde arbetens plötsliga afbrott. Jag
afgaf en sådan, visserligen något mystisk, men dock
så beskaffad, att den af akademien antogs för god. De
betydliga samlingarne, ordnade och oordnade, blefvo
till akademien öfverlemnade, der de nu, till en del
antiqverade, finnas begrafna i evig glömska.

1827. Detta år medförde en betydlig förändring i
mina tjensteförhållanden och i min deraf beroende
ekonomiska
ställning, derigenom att jag i april månad
beordrades att bestrida brigadchefstjensten
vid d. v. fältmätningsbrigaden af
ingeniörkorpsen. Bridgadchefen öfverste Nisbeth
hade nämligen för sjuklighet erhållit tjenstledighet
tills vidare och skulle derefter från tjensten afgå.

Denna tjenstgöring, som äfven upptog min tid under en
stor del af sommaren, satte mig i mycken förlägenhet
för skötseln af Löttinge, hvars försäljande numera
blef af trängande nödvändighet. Under sådana
förhållanden var ej att hoppas ett pris svarande emot
gårdens verkliga värde eller en ersättning för deri
nedlagdt kapital af omkring 7,000 rdr b:ko; men äfven
med uppoffring deraf kunde jag icke erhålla köpare,
och var således nära bringad till den nödvändighet
att sälja till hvad pris som helst på öppen auktion.

När nöden är störst är också hjelpen
närmast. Sanningen häraf har jag -- gudskelof -- ofta
erfarit. Så äfven nu. En dag, senare på hösten,
mötte jag på gatan en bekant, amiralen grefve Clas
Cronstedt, som frågade mig om jag ville fara ut till
Löttinge med honom. "Rätt gerna, men hvad skola vi
göra der denna årstid? Jag vill bese det. Du känner
det ju sedan i somras. Ja, men jag vill köpa det. Det
var en annan sak." Vi foro; köpet uppgjordes för
17,000 rdr b:ko (ungefär mitt inköpspris). Cronstedt
bjöd 2,000 rdr s. m. för inventarierna; jag ansåg
anbudet för högt, ty en del af inventariet var redan
såldt, bad honom köpa på en blifvande auktion hvad
han behöfde. Mot förmodan gick summan öfver 3,000
rdr b:ko. När skulderna voro betalda egde jag en
behållning af 6,200 rdr b:ko, jemte en osäker fordran
af omkring 400 rdr, hvaraf en del gick förlorad.

Så slutade min roll af egendomsherre; den kostade mig
mer än min halfva lilla förmögenhet; den medförde
förnöjelse och trefnad -- men också bekymmer och
omsorger, ofta rätt känbara. Denna period af
min lefnad qvarstår dock alltid i kärt minne, och
visserligen är det från den, från de tillfällen den
skänkte till kroppslig verksamhet och ansträngning
som jag kan räkna den aldrig för dyrt betalda lyckan
af återvunnen och stadgad helsa.

1828. I följd af nya tjensteförhållanden blef nödigt
att lemna min befattning vid Karlberg och att derifrån
afflytta. Men att lemna detta ställe, hvars friska
läge och natursköna omgifningar, till icke ringa
grad ersatte det förlorade landtlifvet om somrarne,
och året om, instängd inom den trånga kretsen af en
tarflig bostad, inandas rännstensångor, var för oss
alla i hög grad motbjudande. Vår önskan var derför
att få slå oss ned afsides på någon af malmarne,
och der köpa ett litet hus med någorlunda fritt läge
och grönskande omgifning.

Ett sådant påträffades också snart, i alla afseenden
passande: ett lagom stort, väl bygdt och beqvämt
inredt hus, beläget i en större trädgård, vid
stranden af Mälaren, med skön utsigt, beläget nära
Kungsholmstullen. Men priset var för dyrt, och,
ehuru med mycken ledsnad, ansåg jag mig böra afstå
från egandet af denna trefliga bostad -- då den redlige
vännen Klint, som med sitt varma deltagande omfattade
i fråga varande sak, öfvertalade mig att förnya det
anbud jag redan gjort och sade sig ega anledning
tro att det af egaren -- ståthållaren af Wannqvist --
skulle antagas. Så skedde; handeln var snart uppgjord,
och för den af mig uppgjorda summan 12,000 rdr b:ko
var jag åter egare af egen gård och grund.

Jag anade icke då, hvad jag först långt derefter
fick händelsevis veta, att jag för denna lycka hade
att tacka den ädle mannen, den verklige vännen som,
med uppoffring af egna medel, förmått säljaren att
ingå på de af mig erbjudna köpevilkoren. Ännu i denna
stund känner jag ej beloppet af denna uppoffring; men
betydlig och känbar måste den varit i förhållande till
de inskränkta tillgångar, hvaraf den måste utgöras.

I början af detta år hade d. v. generalmajoren
grefve Magnus Brahe i egenskap af generaladjutant
erhållit närmaste styrelsen öfver armén. Hans
första åtgärd var att gifva arméns generalstab en
mera vetenskaplig bildning genom förordnandet om en
examen för hvar och en, som deruti önskade vinna
inträde. Denna omständighet gaf mig anledning att
söka förverkliga en inom fältmätningskorpsen länge
närd önskan att blifva skild från ingeniörkorpsen
och komma i närmare förening med generalstaben,
hvars tjensteåligganden under krig voro med korpsens
till största delen gemensamma.

I sådan afsigt vände jag mig till grefve Brahe
och äfven h. k. h. kronprinsen. Båda, i synnerhet
h. k. h., tycktes omfatta saken med värme. Äfven
korpsernas gemensamme chef, general Sparre, lofvade
understödja mitt förslag, och jag erhöll h. k. h:s
befallning att afgifva ett sådant, fullständigt
motiveradt. Det skedde, och sjelfva saken äfvensom
ett underd. förslag till tjensteinstruktion för
fältmätnings-, då topografiska korpsen kallad, blefvo
af konungen i sin helhet gillade, och skulle den
nya organisationen
verkställas innan rikets ständers sammankomst
påföljande oktober. Dermed gick likväl icke så
fort. General Sparre kunde icke förmås att låta
frångå sig det lönebelopp 1,800 rdr b:ko, som förut
och innan korpsernas sammanslagning utgjort chefslönen
vid fältmätningskorpsen. Summan måste således begäras
och blifva beroende af ständernas bifall, hvilket
dock erhölls efter en -- åtminstone på riddarhuset
-- temligen lång diskussion. Efter riksdagens slut
fans således intet hinder för verkställigheten af
det redan bifallna förslaget. Men ännu var målet
ganska aflägset; och jag, som erhållit nådigt löfte
att blifva chef för denna nya topografiska korpsen,
tröstades under tiden med en fullmakt att vara
öfverste i armén. En värderikare ynnestbevisning
erhöll jag genom konungens nådiga löfte att få min
son Fredrik till frikadett vid krigsakademien, der
han ock samma höst blef såsom sådan antagen.

Vid den snart derefter inträffade riksdagen blef
jag vald till ledamot i ekonomiutskottet och kom
derigenom i en för mig dittills obekant verksamhet,
som genom dervid förekommande många omvexlande föremål
rätt mycket intresserade mig, men som mot slutet
af den långa riksdagen föreföllo något tröttande och
onödigtvis tidsödande.

1829--30. Mot slutet af år 1829 eller d. 11 sept. blef
jag omsider s. k. brigadchef eller major på stat,
med en lönetillökning från 1,000 till 1,300 rdr b:ko,
en fördel, som skulle efter tur hafva tillfallit mig
redan 1811 eller 18 år förut, om jag enligt löfte
blifvit transporterad till fältmätningskorpsen om
hösten 1805 i stället för om våren 1806.

Ändtligen efter 2 1/2 års uppehåll erhölls h. m:ts
nådiga bref af d. 30 april om topografiska korpsens
skiljande från ingeniörkorpsen och dess förening
med generalstaben, jemte fullmakt för
mig att vara chef för den nya korpsen. Lönen,
utgörande med spanmålstillökning och inqvartering
nära 3,000 rdr b:ko, fick likväl icke uppbäras förr
än 10 månader derefter eller med mars månads ingång
följande året.

Jag hade beslutat en resa längs kusten ända till
Haparanda för att dels lära känna dessa trakter, som
några år förut varit af fienden hemsökta, dels för att
granska de kartor, som derefter blifvit på särskilda
tider och efter olika åsigter affattade öfver denna
långa kuststräcka. Några dagar innan afresan,
strax före midsommar, träffade jag händelsevis
norska generalmajoren Birck, då generalbefälhafvare
och bosatt i Trondhjem; han anmodade mig att på
återvägen ställa kosan till Östersund och derifrån
utåt den nyss färdiga vägen öfver Suulsfjellen till
Trondhjem och derifrån genom Gullbrandsdalen till
Kristiania samt Vermlandsvägen öfver Kongsvinger till
Stockholm. Särdeles hågad för en sådan restur, ansåg
jag mig dock icke kunna företaga den utan nådigt
uppdrag; men Birck, alltid företagsam och nitisk,
anmälde saken hos konungen och dagen derefter hade
jag en generalorder att taga kännedom om den nya vägen
öfver fjellen från Östersund till Trondhjem och öfver
dess beskaffenhet sedan afgifva underdånig berättelse.

Resan längs kusten till Haparanda var i många
afseenden för mig af intresse, ehuru äfven smärtsamt erinrande
om de sorgliga nederlagen vid Säfvar, Djekneboda och
Rathan, hvilka ställen jag med vederbörandes rapport
i hand fick tillfälle att noga beskåda. Annorlunda
skulle utgången af denna expedition blifvit om
general Adlercreutz -- som först var ämnadt -- haft
befälet deröfver. Under några dagars vistande i
Haparanda gjorde viJag åtföljdes af kaptenen vid korpsen Hazelius
såsom adjutant. en utflykt längs Torneå elf,
några mil norrut för att njuta nöjet af en båtfärd
genom fallen utför elfven. Något så storartadt och
hänförande har jag aldrig erfarit, hvarken förr eller
sedan. Vi gjorde äfven ett besök i Torneå, folktom
och ödslig öfver all beskrifning, med gator och torg,
som med fördel kunnat begagnas till betesmarker.

Återfärden togs från Hernösand längs den sköna
Ångermandalen till Sollefteå och vidare öfver Graninge
bruk inåt Jemtland
till Fahnbyn på stora vägen mellan Sundsvall och
Östersund. Man hade så väl i Sollefteå som Graninge
försäkrat, att denna väg var ganska farbar med
vagn och att ny väg var anlagd längs utåt den 2 mil
långa Gesundssjön. Men deri blefvo vi jemmerligen
bedragna. Ankomna efter mångfaldiga äfventyr och
svårigheter till nyssnämda sjö, upphörde all körväg
och endast en ganska svår ridväg vidtog. Vagnen måste
således söndertagas och delvis föras på båtar 2:ne
mil till Stugun. Äfven der var den s. k. körvägen
ytterst svår, så att då vi ändtligen framkommo till
jemtlandsvägen, voro vi rätt glada att helskinnade
hafva kommit ifrån vårt halsbrytande företag.

Från Östersund, der general Birck enligt aftal var
oss till mötes, foro vi till kopparverket på fjellet
Åreskutan, der egarne, grefvarne Clas och Erik
Lewenhaupt då för någon tid vistades, hvarefter vi
alla jemte flere hos dem varande personer, tillsammans
en karavan af 16 personer utom betjening, aftågade
till Trondhjem. Denna resa står ännu ganska liflig
för mitt minne. Allting nytt och ovanligt: fjellens
ödslighet, vegetationens torftighet; bråddjupen mellan
fjellmassorna på norska sidan; ådalarnes underligt
brutna former; ebb och flod i vattendragen flere
mil från hafvet; och ändtligen vårt 1:sta nattläger
på den lilla gästgifvaregården Skalstugan högst
upp på fjällryggen i sigte af ständiga snömassor,
der vi, hela det talrika sällskapet, blefvo rätt
väl logerade, kräsligt bespisade och funno hästar
i ymnighet. På norskt vis och under anförande
af general Birck anlitade karavanen presthusens
gästfrihet till erhållande af supé och nattläger,
och man visade sig ej ovan eller förundrad öfver en
sådan närgångenhet. Under halfannan veckas vistelse
i Trondhjem kalaseringar hvarje dag; mycken artighet
och personlig vänskaps- och aktningsbetygelse från
norrmännens sida, men ock mycken retlighet och ovilja
i fråga om våra politiska förhållanden, hvarpå
de många, särdeles vid de idkeliga pokulerandena
förekommande bevisen voro både ohyfsade och
löjliga. Sällskapstonen föreföll mig särdeles stel
och ceremoniös, konversationen smakande af skryt,
misstänksamhet och småsinne; damerna saknande finhet
och behag, äfven med ett i allmänhet fördelaktigt
utseende.

En fullkomlig motsats mot detta erbjöds hos
stiftsamtman (landshöfding) grefve Trampe och dess
aimabla grefvinna, båda
från Danmark. Allt hos dem komfortabelt, synbar
stor rikedom men utan skrytsamt prål; välfägnad,
kräslig och fin, men begränsad af ett passande lagom;
konversationen otvungen och omvexlande; och slutligen
2:ne sköna döttrar, lifliga och okonstlade, spridande
behag och munterhet till hvarje del af det talrika
sällskapet. Lika utmärkt som denna familj var äfven
dess natursköna egendom, der jag hade nöjet göra
familjens bekantskap, och oväntadt var det att der, på
nära 63 1/2 graders norska latid., träffa ej allenast
en ganska rik trädvegetation, utan ock på stället
mogna bigarrå och plommon, då hos oss vid Hernösand,
beläget en grad mera sydligt, äpplen ej mogna. Jag
hade nöjet att flere gånger sammanträffa med grefve
Trampe, som bland annat berättade mig att en af hans
älskvärda döttrar skulle bli presthustru i Sverige,
så snart den lycklige unge presten fått en syssla
eller prestlägenhet.

I afsigt att från Trondhjem återvända genom Jemtländ
hade jag i landtränteriet i Östersund deponerat
ett par bundtar topografiska kartor, tillhöriga
krigsarkivet, men som det sedan blef beslutet
att göra hemfärden genom Kristiania och Karlstad,
så måste Hazelius fara tillbaka till Östersund för
att derifrån afhemta våra effekter. Sjelf for jag i
sällskap med general Birck, för att taga kännedom
om en vintertiden begagnad farled mellan rikena
genom Stördalen öfver Merakersfjellen samt till
gästgifvaregården Stamgärdet på svenska sidan,
der Hazelius skulle med vagnen invänta vår ankomst.

Hvad Stördalen är romantiskt vacker! Hvilka vilda
naturskönheter den erbjuder i sina på mångfaldigt
sätt brutna klippmassor, än hotande utskjutande öfver
dalen, än täckta af träd och grönska, än delade i små
täcka tvärdalar, med odlade och bebygda afsatser,
vattnade af kaskader som öfverallt nedhoppa från
ofvanliggande bergmassor. I dalens botten en brusande
fjellflod, som närmare fjellen nedstörtade i branta
vattenfall. Stränderna, bestående af höga jordvallar,
äro sönderskurna i omvexlande raviner och smådalar,
löfrika eller odlade, tätt bebygda med trefliga
bostäder. Deremot är vägen genom denna sköna dal
ytterst svår och halsbrytande. Der bergmassorna tränga
sig tillhopa, har man på ena sidan lodräta, stundom
öfverhängande stenblock, på den andra ett bråddjup,
der man öfverskådar
topparna af den nedanför i flere afsatser öfver hvarandra
växande skogen. På ena sidan skrapar kärrhjulet
mot klippan, på den andra är hjulet invid kanten af
bråddjupet, vid hvilket aldrig ledstänger finnas. Min
uppmärksamhet, hittills riktad på omgifningarne,
upptogs slutligen helt och hållet af det vådliga i vår
färd, desto mer som general Birck, hvilken dittills
skött tömmarne, hade insomnat just vid ett ställe,
der den smala vägen krökte omkring en utskjutande
bergudde. Vi hade redan en stund, mig ovetande, varit
helt och hållet öfverlemnade åt vår hästs klokhet
och omtanke. Ännu hade vi att färdas öfver ett par
eländiga broar, lagda öfver breda bergremnor, och
att passera temligen strida och djupa vattendrag,
på hvilkas steniga botten vi flere gånger voro
nära att stjelpa. Ändtligen voro vi oskadade vid
sista skjutskiftet nära foten af fjellryggen, der
vi öfverraskades af det glada, trefliga krigsrådet
Dick från Trondhjem, som skulle bli reskamrat på den
återstående vägen.

Andra dagen, d. 5 augusti, anträdde vi vår 6 mil
långa fjellresa, försedda med 2:ne vägvisare och 2:ne
lösa hästar i reserv, hvaraf likväl den ena för att
transportera vårt knapt utstyrda bagage. Hade jag ej
sett att hästar kunna klättra upp och utför sådana
branter, skulle jag icke hafva trott det. Tillsagda
att på farliga ställen icke röra tyglarne, måste man
helt och hållet lemna sig åt hästens egen urskilning
och vana. Det var verkligen intressant att se huru
hästen, villrådig om hvad parti han borde taga,
stannade, såg sig om åt alla sidor och liksom
öfverlade t. ex. om han borde hoppa öfver till
nästa klyfta eller taga vägen omkring. Svårast var
dock att komma öfver de djupa myrar (kärr, gungfly)
som öfverallt finnas på fjellryggen. Men äfven der
fingo vi lemna oss åt hästens klokhet, sedan likväl
vägvisaren förut någorlunda undersökt möjligheten
att komma öfver. Detta lyckas sällan utan något
äfventyr; dock sluppo vi för ganska godt köp. Vår
muntra reskamrat Dick låg nere i en blöt myr och måste
hjelpas upp äfvensom hans häst; Birck var också en
gång deran, och jag undgick ett dylikt öde genom att i
tid kasta mig af hästen. Allt gick bra, till dess vi,
efter en stark och tryckande värme, på en gång blefvo
insvepta i kalla moln med snöyra, och våra vägvisare,
förlorande ur sigte de fjellspetsar, hvarefter färden
riktades, förde oss så vilse, att vi i
stället att till aftonen framkomma till vår
bestämmelseort, nödgades passera natten på fjellen,
likväl så långt ned på sluttningen deraf, att
björkskog, ehuru helt låg, förmådde växa, och dels
lemna oss något skydd för den kalla blåsten, dels
ämne till en dugtig eldbrasa. Natten var dock rätt
obehaglig, och föga tröst att hemta
ur den illa försedda kantinen.

Ändtligen efter 24 timmar hade vi hunnit öfver den
6 mil breda fjellryggen och blefvo i en liten på
svenska sidan täckt belägen bondgård undfägnade med
fisk (röding) och mjölk, som med stor begärlighet
förtärdes. 2 mil derifrån på den utsatta mötesplatsen
Stamgärde träffade vi Hazelius, hvarefter vi gåfvo
oss i väg tillbaka till Trondhjem.

Derifrån åter en fjellresa -- men i vagn och på
temligen god väg -- till Rörås stad och kopparverk,
för att der inhemta upplysningar om fjellvägarne
derifrån till Sverige.

Menniskan kan trifvas under alla förhållanden! Och
äfven på denna ödsliga plats, bland snöfjellen,
der växtlighet och lif nästan alldeles upphört,
funnos verksamhet och rörelse samt glada och -- till
utseendet -- lyckliga menniskor.

Resan från Trondhjem till Kristiania gick långsamt,
ty under general Bircks ledning foro vi i ständigt
s. k. byttöl. Ingen prest, ingen sorenskrifver
eller proprietär förbi. Öfverallt gästfrihet
och välvilligt emottagande, men uppblandade med
politiska diskurser, i hvilka det norska skrytet samt
misstroendet och missaktningen mot Sverige alltför
bjert framstucko. Det senare likväl mindre och stundom
alls icke hos allmogen. På skjutsskiftet Drivstuen
å norra sluttningen af Dovre blefvo vi särdeles väl
emottagna; värdinnan förklarade sin fägnad öfver att
få herbergera svenskar, betalning emottogs icke, och
vid afskedet andra morgonen skänkte gumman mig ett
hemväfdt västtyg under yttrande: Du svenske man! Det
synes mig du må vare en snill mand; tag dette og
huske våres när du kommer till deres.

Vägen öfver Dovre fjell besvärlig, som alla fjellvägar; 
vid upp och nedfarten långa, särdeles branta
backar; på ena sidan af vägen höga, nästan lodräta
fjellmassor, på den andra tvära bråddjup, utan
all stängsel; på sjelfva platån en hemsk ödemark,
begränsad i fjerran af höga fjell, bland hvilka den
väldiga
Snöhättan med sina eviga snöfält och glacierer syntes
ligga helt nära ehuru minsta afståndet till denna
fjelljette dock utgjorde 2 1/2 mil.

På södra sidan om Dovre, som delar Norge i nordan
och sunnanfjells, vidtager den så mycket beprisade
och, för sina egendomliga naturskönheter prisvärda
Gullbrandsdalen. Vi togo nattläger hos gästgifvaren
Paul i Toffte, utmärkt stortingsman och en af dessa
nejders förnämste bondaristokrater, och såsom
dessa, stolt öfver att härstamma från Norges forna
konungaätter. Vi logerades elegant och undfägnades
rikligen, och då vi vid afresan frågade uppasserskan
om vår skuld, svarade hon, med synbar förtrytelse,
att ingen resande brukar erbjuda betalning för
ett nattläger hos Paul i Toffte. Längre ned på ett
skjutsskifte i Gullbrandsdalen träffade vi ett äkta
par som då varit gifta i 36 år och på den tiden haft
30 barn. 3 år förut lefde ännu 27, nu blott 20. det
yngsta 6 år. Alla qvarboende i föräldrahemmet, jemte
mågar, sonhustrur och barnbarn.

I Kristiania voro vi från morgon till afton helt
och hållet i Birckens våld, och släpades ikring
för att beskåda och beskådas. Oupphörligt visiter
och bjudningar inom stadens haute volée. Den
intressantaste och minnesvärdaste bekantskap jag
derunder gjorde, var d. v. generaladjutanten för
norska armén, general Kaltenborn, hvilken olik
alla andra norrmän fördomsfritt och sant bedömde
föreningens både uppkomst och resultater.

Med försakande af återstående bjudningar och oaktadt
protest af general Birck, anträddes omsider hemresan,
som i följd af en tilltagande hemlängtan, fortsattes
med all skyndsamhet genom Kongsvinger, Karlstad
o. s. v., och efter mer än 10 veckors frånvaro
hade jag åter den innerliga glädjen att, i mitt
eget trefliga hem få omfamna min älskade hustru och
mina barn.

1832. Vid början af detta år blef jag, genom
generalorder, förordnad att vara supplerande ledamot
af krigshofrätten, samt "i anledning af ordförandens
hemställan, äfven att biträda k. kr. h. rätten vid
granskningen af förslaget till ny krigslag." Ehuru
främmande på denna tjenstebana, ansåg jag mig likväl
i stånd att efter någon tid kunna dermed förvärfva
någorlunda bekantskap; men beträffande den senare, i
anledning af ordförandens (general v. Schultzenheims)
hemställan, mig ålagda skyldighet, råkade jag i mycken
förlägenhet; enär uppfyllandet af denna
skyldighet onekligen fordrade lagstudier och
bekantskap med andra länders krigslagsfarenhet
m. m. Lyckligtvis blef dock denna granskning äfvensom
frågan om ny krigslag uppskjuten under afvaktan på
en väntad ny allmän kriminallag, hvilken med rätta
ansågs utgöra grunden och utgångspunkten för den
exceptionella krigslagen.

I min rapport till generaladjutanten för armén,
rörande den året förut förrättade norrländska och
norska resan, hade jag intagit åtskilliga anmärkningar
om och förslag till åtgärder i och för försvaret
af vissa, på den långa kuststräckan från Gefle till
Haparanda belägna positioner, äfvensom af behofvet af
transversala vägar till förbindelser inuti landet,
om ytterligare kommunikationer med Norge o. s. v. På
erhållen befallning öfverlemnade jag äfven till
konungen en sådan, fullständigare och mera motiverad
berättelse, och fick dervid tillfälle att muntligen
närmare utveckla mina åsigter i ämnet. Några dagar
derefter blef jag uppkallad till h. mj:t som i
allo gillade mitt opus, och förklarade att deri
föreslagna kommunikationer voro oundgängligen nödiga
och snart böra företagas, och befalde mig att vid
h. mj:ts tillämnade resa till och vistelse i Norge der
inställa mig, för att i samråd med norska vederbörande
föreslå de väganläggningar rikena emellan, som först
borde komma i fråga.

Efter slutad inspektering af de topografiska arbeten
som då förrättades i Skaraborgs län, begaf jag mig
till Kristiania, uppvaktade der h. mj:t, förklarades
att tillhöra hans svit, och mådde kräsligt under
en hel månad. Hvar dag, innan middagen, hette det:
"Adieu mon cher Agrell, après le diner nous causerons
de notre affaire", men dermed blef det, och det
utlofvade samtalet kom aldrig i fråga.

Dagar och veckor förgingo i sus och dus, baler
och festligheter tillstälda i och utom staden, ofta
hedrade af konungens, från all etikett fridlysta,
besök.

Rörande föremålet för mitt inställande i Kristiania
sökte jag att på förhand intressera vederbörande,
och vann helt och hållet bifall till mina förslag af
generaladjutanten för armén, Spörk, på hvars begäran
jag skriftligen uppgjorde en plan till åtskilliga i
militäriskt hänseende vigtiga väganläggningar rikena
emellan. En öfversättning deraf lemnades af general
Spörk till
inrikesdepartementet, der förslaget äfven lär vunnit
uppmärksamhet. Man väntade blott från h. mj:t ett
ord i ämnet -- men förgäfves -- afresan var redan
utsatt. Jag begärde och erhöll då enskildt företräde,
men omöjligt att komma till tals om denna sak,
men mycket ordande om andra; om högstdensammes
bal ett par dagar förut m. m. Slutligen då jag
nämde att jag ämnade på hemresan fara den nya, på
h. mj:ts befallning anlagda vägen öfver Prestbacka,
för att erfara huru nyttan af denna anläggning
i orten bedömdes, fick jag befallning att derom
vid hemkomsten afgifva fullständig berättelse. Väl
vetande att intet allvar fans med denna befallning,
afgaf jag icke någon berättelse, och aldrig hörde jag
sedan ett ord om försvaret af den norra kuststräckan,
om dervid nödiga vägförbindelser m. m.

Följande episod kan här vara på sin plats:

År 1811 eller 1812 beordrades general Tibell att
beresa kuststräckan emellan Gefle och Toreå, taga
kännedom om dera befintliga militärställningar, samt
uppgifva de anstalter, som till dessas försvar borde
vidtagas, såsom vapenplatsers och vägförbindelsers
anläggande m. m. General Tibells utan tvifvel sakrika
berättelse -- sedermera förkommen -- lär blifvit lemnad
till dåvarande h. k. h. kronprinsen. Omkring år 1820
erhöll general Hård ett alldeles lika beskaffadt
uppdrag; rapporten derom också förkommen, d. v. s. af
general Björnstjerna, efter dess egen uppgift,
bortslarfvad.

Kom så det af mig 1832 gjorda försök att i någon mån
ersätta de förlorade handlingarne.

Flera år derefter erhöll d. v. generalbefälhafvaren
i norra distriktet, G. Peyron, order att efter
förrättade resor utåt kusten afgifva förslag till de
åtgärder, som i och för kustförsvaret borde vidtagas,
äfvensom till de kommunikationer inåt landet och med
Norge, som i detta afseende ansågos behöfliga.

På begäran erhöll Peyron konceptet till den af
mig 1832 afgifna und. promemoria i detta ämne, med
rättighet att, der han så för godt funne, ord för
ord densamma begagna Konceptet blef sedan aldrig återlemnadt.. Så skedde
också, och med några tillägg blef sålunda denna
promemoria för andra gången, ehuru under annat namn,
till k, mj:t afgifven.

Någon tid derefter blef Peyrons förslag
remitteradt till mig med befallning att deröfver
inkomma med underdånigt motiveradt utlåtande. Att
detta blef tillstyrkande faller af sig sjelf.

Sedan konungen afrest från Kristiania (30 aug.),
foro general Birck och jag ut till exercisplatsen
Gardemoen, för att bevista antändningen af en
der af milit. Höjskolens officerare anlagd större
mina. Experimentet var ganska intressant, och vi
voro så mycket mer välkomna som, förunderligt nog,
ingen af det i staden samlade högre militärbefälet
bevärdigat någon uppmärksamhet åt detta för sin
dyrhet sällsynta experiment. Också blef genast en
gouté tillstäld med skålar och tal, i början temligen
obetydliga, men snart af politiskt innehåll, med
skrytsamma anspelningar på norrmännens frihetskänsla,
deras sympati för de då stridande polackarne och
slutligen med ett icke obetydligt missnöje öfver
Sveriges kallsinnighet för Polen, och omöjligheten
att hos oss våga yttra några fria åsigter. Detta
med mycket mera i samma anda adresseradt till mig,
påkallade ett svar, och det lyckades mig afgifva
ett sådant som vann allas bifall, yttradt i temligen
svulstiga tal och skålar samt i hissande och hurrande.

Enligt inbjudning voro vi öfver middagen på Bogsta
hos grefven och grefvinnan Wedel, passerade derefter
det storartadt sköna bergpasset Krogklefven, det
rikt befolkade Bingeriket och vidare vester om
Kristianiaviken, genom Drammen, Holmestrand till
Horten och derifrån på färja öfver till Moss.

Dittills hade resan varit rätt angenäm, ehuru ganska
kostsam, men i Moss hade jag ett missöde som kunnat
blifva betänkligt. Då nämligen vagnen, som från
färjan skulle föras till hotellet och igenom en
dervarande mörk och trång portgång, i hvilken jag
afvaktade dess ankomst, kom jag, vid genomfarten i
misshugg för ett tvärt öfver den ena vagnen kastadt
skak, hvaraf jag erhöll ett ganska våldsamt slag
öfver högra ögat. Efter ett par dagars nödtvunget
uppehåll i Moss kunde jag, ehuru temligen vanstäld
och med bindel öfver ögat, fortsätta resan som nu
togs öfver Alingsås och Jönköping till Linköping,
der jag hade stämt möte med några af mina kamrater,
sysselsatta med kartarbeten i länet.

Ett par dagar åtgingo i afslutande af tjensteaffärer,
hvarefter vi i sällskap med Thulstrup afreste till
Biby, der vi lemnade fru Celsing, som någon tid varit
illamående och genom sin
periodiskt påkommande mjeltsjuka icke så litet fördystrat
sista delen af vår resa.

Nu fingo vi skynda till det efterlängtade målet, till
det kära hemmet, dit vi anlände (som jag vill minnas)
den 20 september.

Den 6 november, årsdagen af konung Gustaf II Adolfs
död vid Lützen, för 200 år sedan, firades med en
storartad sorgefest. Samma dag blef jag utnämd till
generaladjutant, en utnämning som likväl den tiden
icke medförde högre grad och titel, utan blott
rättighet att bära en uniform, i det närmaste
liknande generalitetets. Rätt svårt var det att
afhålla sig från löje då h. ex. Brahe "på h. mj:t
konungens vägnar" förklarade att denna befordran
var att anse såsom bevis på det välbehag, hvarmed
h. mj:t erinrade sig den man "som stridit och blödt
på samma fält, der den store konungen Gustaf Adolf
skurit oförgängliga lagrar".

1833. Ryska regeringen, som beslutit att anställa
en s. k. kronometermätning öfver Östersjön, hade
föreslagit den svenska att deri deltaga, och förslaget
blef till mitt utlåtande remitteradt. Att det af mig
till antagande tillstyrktes var ganska naturligt,
och jag begagnade tillfället att tillika föreslå en
triangelmätning mellan svenska kusten och Åland, att
gemensamt af svenska och ryska topografofficerare
företagas, hvarigenom en möjlighet bereddes att
fortsätta vårt triangelnät norrut längs kusten
från Arholma till Gefle, o. s. v. Förslaget
bifölls af båda regeringarne, i följd hvaraf jag
erhöll befallning att med chefen för den ryska
kronometerexpeditionen, general v. Schubert,
uppgöra vilkoren och sättet för de gemensamma
förrättningarne. Denna expedition, skrytsamt utrustad,
hade enligt general Schuberts uppgift till föremål att
rätta les graves erreurs, som enligt påstående skulle
vidhäfta alla kartor öfver Östersjön, synnerligen hvad
läget af Gotland beträffade. De beräknade resultaten,
när de sent omsider blefvo tillgängliga, visade likväl
att de här och der påträffade felen voro af ingen
betydenhet samt att läget af Gotland icke behöfde
undergå någon rättelse.

Vårt deltagande i denna expedition blef inskränkt
till anläggning af 2:ne observationsstationer för
tidsbestämmelser, en i Östergarn på östra sidan af
Gotland och en på södra redden af Öland.

Då general Schubert första gången ankom till Stockholm
för att från observatorium erhålla tidsbestämmelser,
besökte jag honom ombord på hans den tiden
ovanligt stora ångfartyg Herkules, med maskin af 400
hästkrafter. Så väl den vetenskapliga -- eller rättare
-- instrumentala utstyrseln, fartygets utrustning
och befälets skryt, tycktes nogsamt bekräfta hvad
vi här började ana, att hela expeditionen var en
tillställning pour paraitre. I ett särskildt rum,
på sidan af generalens mottagningsrum, förevisades
"une cinquantaine de chronomètres", alla förträffliga
och omsorgsfullt instufvade, för att ej skadas af
fartygets rörelser; men när ett par af dem nyttjades
för att på observatorium justeras, bar man dem i
fickan utan ringaste försigtighet.

Bland åtskilligt som på fartyget skulle,
enligt synbar beräkning, ådraga sig besökandes
uppmärksamhet, var det omsorgsfulla sätt hvarpå
besättningskojer (hängmattor) voro rullade och
upplagda i bastingeringen. På min anmärkning derom
till skeppschefen svarades att detta var en följd
af den stora öfning, som egnades ryska sjöfolket i
alla ombord förekommande arbeten. Då jag sedermera
blef närmare bekant med en öfv.-löjtn. Wrangel, en
utmärkt skicklig man och, såsom född liffländare,
af annan skrot och korn än de rama ryssarne, fick
jag af honom veta att af alla de skrytsamt upplagda
förträffliga kronometrarna funnos blott 4 dugliga att
begagna. De öfriga medföljde till parad. Han upplyste
äfven att de i bastingeringen till åskådande upplagda
hängmattorna icke varit nyttjade och icke skulle
bli det under hela resan, utan att den förfäade
besättningen fick ligga på däck och såsom kreatur
behandlades äfven i andra afseenden.

Sedan jag med general Schubert uppgjort planen till
våra gemensamma triangelmätningar, afreste jag jemte
ett par kamrater till Åland, der vi efter Schuberts
försäkran skulle få se några på hans befallning
uppförda triangelsignaler, hvilkas ändamålsenliga
bygnadssätt på det högsta lofordades. Vi åter funno
dem alldeles odugliga och fingo tillfälle att visa
huru sådana signaler kunde och borde uppföras, med
mindre kostnad, större skyndsamhet och fullkomlig
ändamålsenlighet. Detta erkändes äfven af de ryska
officerarne, som genast antogo vår bygnadsmetod.

Vid Eckerö, der vi hos en sort kommendant skulle
anmäla vår ankomst, blefvo vi med särdeles välvilja
emottagna af en mängd landtfolk, som i sådant afseende
samlat sig och yttrade sin glädje öfver att åter få se
den svenska örlogsflaggan, och fartygets besättning,
som för en stund fått gå i land, trakterades och
firades till den grad, att en till vårt emottagande
beordrad tjensteman ansåg sig förbunden att erinra om
afresa. Den företogs också straxt derefter. Vårt
fartyg förtöjdes längre ut på redden, och vi,
åtföljde af en kronobetjent, foro inåt landet för
att träffa de ryska officerare som, i och för den
blifvande triangelmätningen, der voro sysselsatta. I
sällskap med ett par af dessa gjorde jag sjöledes en
tur till södra delen af Åland, der en signalstation
blef utsedd vid en by kallad Hammarudd. Såsom
svensk blef jag äfven der ytterst väl emottagen och
inbjuden till traktering, och det var endast på min
erinran att icke kunna skiljas från reskamraterna,
som man kunde förmå sig att bjuda äfven dessa. Också
voro dessa hrr officerare ett par ganska otympliga
lunsar. Ändtligen och sedan vi så väl på Åland som på
svenska sidan bestämt och ordnat föreningspunkterna
för den blifvande triangelmätningen, ankommo vi till
Stockholm rätt nöjda att med lifvet ha kommit ifrån
denna resa, ty det fartyg man från Skeppsholmen lemnat
oss var, ehuru ytterst väl och elegant inredt för
passagerarnas beqvämlighet, utomordentligt rankt
och så oförståndigt utredt, att vi en dag under
kryssning i hårdt väder, hvar stund fruktade att det
skulle springa sönder. Det hade nämligen sin barlast,
6 skpd, liggande emellan spanten direkte på den fina
bordläggningen. Sjelfva varfschefen, d. v. öfverste
v. Sydow, erkände sedan att fartyget, sådant det då
var utredt, endast i smult vatten kunde med trygghet
begagnas.

1834. Under de föregående 2 à 3 åren hade flera gånger
fråga uppstått om återuppbyggande af de, sedan 1809,
nedlagda telegraflinierna från Stockholm till de
ytterst i skärgården belägna kåkar och uthamnar, från
Landsort till Gefle. Styrelsen öfver telegrafverket
var på förhand organiserad och utgjordes af chefen för
ingeniörskorpsen och krigskollegium, detta senare till
förvaltande af materielen. Men 1834 öfverflyttades
verket till topografiska korpsen, och chefen för
korpsen anbefaldes att till k. mj:t afgifva förslag
ej endast till anläggning af telegraflinjer i
Stockholms skärgård samt mellan Göteborg och
Marstrand, utan ock till fullständigt reglemente för
tjenstgöringen och förvaltningen vid verket.

Detta uppdrag var för mig temligen brydsamt. Jag hade
aldrig tagit kännedom hvarken om beskaffenheten af
våra telegrafer eller om sättet att dem använda;
de efter fredsslutet 1809 nedlagda telegraferna
voro dels söndertagna och upplagda i åtskilliga
förråder, dels lemnade utan all vård att förfalla;
allt skulle således anläggas och personal inöfvas
och organiseras. Blott en af den förra personalen
återstod att rådfråga och begagna, direktör Venus,
en skicklig och kunnig man, men i anseende till ålder
och skaplynne föga användbar der verksamhet och drift
voro nödvändiga.

Emellertid hade chefen för förvaltningen af
sjöärendena (amiralen grefve Claes Cronstedt) till
k. mj:t afgifvit det förslag att, i stället för
den förut hos oss brukade telegrafmodell, antaga en
engelsk, efter uppfinnaren kallad Pasley's universal
telegraf. Förslaget, ehuru mycket utpuffadt, röjde
dock en fullkomlig obekantskap med så väl den ena som
andra modellen; men äfven med förut vunnen erfarenhet
om den svenska telegrafens företräde framför alla i
utlandet begagnade, borde man ej lemna utan afseende
den erfarenhet, som tilläfventyrs blifvit vunnen under
de några och tjugu år då telegrafien hos oss varit
hvilande. På derom gjord underdånig framställning
erhöll jag således k. mj:ts nådiga befallning att
anställa noga komparativa försök med båda dessa
telegrafmodeller, hvilka också, med biträde af
direktör Venus företogos med provisionelt sammansatta
telegrafer, uppförda på Fredriksborgs fästningstorn
samt å härvarande Katarina kyrktorn, och fortsattes
ytterligare i Karlskrona vid dervarande telegrafer
mellan varfvet och fästningen Drottningskär, der
äfven en Pasley's telegraf fans och för tillfället
uppsattes. Resultaten af dessa försök blefvo att
svenska telegrafen egde alla de egenskaper som af en
sådan fordras, i vida högre grad än den Pasleyska,
och skulle således till begagnande återupptagas.

Koleran, hvarifrån vi hitintills varit förskonade,
hade utbrutit i Göteborg och Jönköping
m. fl. ställen. Alla försigtighetsmått till
utestängande af den hemska farsoten hade dock varit
fruktlösa, och snart derefter, eller vid slutet af
augusti, blef
äfven Stockholm hemsökt af dess härjningar, hvilka
inom några veckor medtogo närmare 5,000 offer.

Det var en svår tid. Hvarje dag sorgliga
underrättelser, oro och fruktan. Det sunda läget af
vår bostad syntes väl någorlunda skyddande för smitta;
men dess aflägsenhet från hjelp, i händelse af behof,
gaf ökad anledning till ängslan och osäkerhet att
ej vid hemkomsten få träffa de sina, dem man få
timmar förut lemnat friska och sunda. Den hemska
tjenstgöringen i sjukbyråarne, som turvis delades af
alla, bidrog äfven att nedstämma lynnet och bereda
mottaglighet för sjukdomen. Också undgick jag den icke
-- men den blef, genom öm och tidig vård, jemförelsevis
ganska lindrig, utan andra följder än en längre tid
fortfarande kraftlöshet.

Vid årets slut åter allt godt och väl, och inom våra
anhöriga och närmare bekanta, inga sorgliga minnen,
inga ömma förluster att begråta.

1836. Jag har glömt att i det föregående anteckna
en sak af den vigt för mig, att den icke bör
förbigås. Jag hade nämligen, vid min fars död, fått
på mig öfverflyttad den pension som han, under namn
af hushyrehjelp, fått uppbära för underhållande af
en af honom anlagd globfabrik. Denna fabrikation,
som enligt öfverenskommelse sedan underhölls af en
min salig faders
f. d. elev, kom småningom i förfall genom tilltagande
införsel af
utländska glober, och upphörde alldeles då några
år senare alla globverkstaden tillhöriga redskap,
karteplåtar m. m. i en eldsvåda gingo förlorade. Med
biträde af en instrumentmakare Hofgren, lyckades
det mig omsider få en globtillverkning åter i gång,
och Hofgren som för nedlagd möda, efter räkning, af
mig uppburit tillsammans omkring 1,500 rdr b:ko åtog
sig att fortfarande underhålla denna tillverkning,
mot rättighet att sjelf uppbära inkomsten deraf. Genom
Hofgrens tillställningar, falska uppgifter
och intriger för att sjelf erhålla min pension,
var jag nära att
förlora densamma, men lyckades dock att bevisa rätta
förhållandet och få bekräftelse på dess fortfarande
åtnjutande. Under tiden hade min döfstumme son Carl
hunnit den ålder, 17 à 18 år, att han kunde lära sig
den egentliga tillverkningen af globerna, och fick
derigenom till min innerliga tillfredsställelse ej
allenast en för honom passande sysselsättning utan
ock en liten
årlig inkomst -- båda för honom högst
behöfliga. Samtidigt dermed lyckades jag äfven få
honom anstäld såsom ritare vid topografiska korpsen,
med en liten lön af 150 rdr hvilken dock några år
derefter förökades till 250 rdr b:ko. I hans olyckliga
belägenhet var detta en stor förmån som åtminstone
kunde, i en framtid, skydda honom för verklig nöd.

Min andre son Fredrik hade föregående året slutat
sin lärokurs vid krigsakademien, den 24 april,
således vid ej ännu fylda 20 år, erhållit sin första
officersfullmakt vid 1:sta lifgrenadierregementet och
var nu i tur till underlöjtnantslön. På min derom
gjorda underdåniga anhållan behagade konungen d. 4
maj äfven antaga honom till kammarpage, ehuru, enligt
antaget bruk, ingen ofrälse hade förut kunnat
erhålla denna befattning. Dermed följde en löneinkomst
af 250 rdr b:ko som tillhopa med underlöjtnantslönen
och tjenstgöring vid topografiska korpsen satte honom
i tillfälle att sjelf försörja sig.

Året var i ekonomiskt hänseende ganska gynsamt. Den 26
mars förordnades jag, från supplerande till ordinarie
ledamot i krigshofrätten, med ett arvode af 600 rdr
b:ko. Rätteligen hade jag bort erhålla det lägre
arvodet af 450 rdr och en äldre kamrat hugnas med
det högre. Men denne (öfversten friherre Koskull)
förut mycket gynnad, var nu fallen i onåd. På min
föreställning till h. ex. Brahe om Koskulls bättre
rätt, svarades med någon hetta, att konungen åt mig
bestämt förstnämda arvode och att Koskull icke under
något vilkor kunde hoppas att erhålla detsamma. Skälet
till detta mig lemnade företräde var likväl lätt
att inse: det skulle vara en ersättning för min
misslyckade underdåniga ansökan att erhålla den
då lediga generaldirektörsplatsen vid postverket,
som förut varit mig nådigt lofvad, men lemnades åt
d. v. generalmajor G. Peyron, för att, som det sades,
sätta honom i tillfälle att afbetala å en skuld för
hvilken en inflytelserik person gått i borgen. Med
min kamrat Koskull, som ansåg sig af mig högeligen
förnärmad, träffades den öfverenskommelsen att
dela våra arvoden på det sätt oss emellan, att vi
hvardera åtnjöto lika belopp, eller 525 rdr. Denna
lilla uppoffring å min sida, som fortfor till 1840,
blef så mycket lättare som jag några månader derefter
inträdde såsom ledamot
i direktionen för arméns pensionskassa, med ett arvode
af 333 1/3 riksdaler.

En i sig sjelf obetydlig tilldragelse, men som
för tillfället väckte ett obehagligt uppseende, må
här antecknas, ehuru tillhörande föregående året:
En dag blef jag ganska oförmodadt bjuden till en
af de middagar, som hvarje vecka gafs af ryska
ambassadören, grefve v. Suchtelen, i hvars hus jag
förr icke varit, och med hvilken jag icke vexlat ett
ord sedan fälttåget i Tyskland 1813, då jag i närvaro
af h. k. h. kronprinsen hade att försvara en på nådig
befallning af mig uppgjord plan till förskansande af
passen vid Zaar- och Nuthfloderna. Förundrad öfver
den oväntade inbjudningen, blef jag det ännu mer
öfver det smickrande sätt hvarpå jag mottogs, vid
bordet placerades vid sidan af värden, en utmärkelse
som efter bruket kunde påräknas af flera andra af
det talrika och blandade sällskapet, och i flera
afseenden fick röna en uppmärksamhet, hvartill jag
icke kunde finna någon giltig anledning. Med undantag
af den för mig besvärande och oförtjenta artigheten,
var middagen i öfrigt rätt angenäm och konversationen
lifvad och otvungen, dock var jag särdeles nöjd då
jag fick lemna hela härligheten och i porten af detta
ryssnäste få "skudda stoftet af mina fötter".

Men pröfningen var icke ännu öfverstånden. Påföljande
vecka åter en dylik bjudning och enahanda emottagande
som förra gången. Efter den kräsliga middagen, då
gästerna aftågade för att samlas i salongen, blef
jag af h. ex. värden qvarhållen i rummet derinvid och
anmodad att med honom taga plats i en soffa. I början
rörde samtalet blott allmänna, likgiltiga ämnen, men
fördes snart af h. ex. in på det politiska området,
med tydlig hänsyftning till förhållandet emellan
Sverige och Ryssland, samt ändtligen med en temligen
vidlyftig framställning om nyttan och nödvändigheten
för Sverige att helt och hållet ansluta sig till
Ryssland, dela dess åsigter och i dess vänskap söka
en borgen för framtida säkerhet och bestånd.

Förundrad öfver den gamle mannens opassande och
ändamålslösa framställning, sökte jag komma ifrån
det obehagliga ämnet genom korta och undvikande
svar, och erinrade tillika om min obehörighet att
med ryske ambassadören tala politik, äfvensom af det
betydelselösa af min opinion o. s. v. Derpå svarades:
"Il ne faut pas me regarder comme Ambassadeur
Russe, je ne suis dans ce moment que le vieux
Suchtelen". Flera gånger uppfordrad att lemna ett
bestämdt svar, yttrade jag omsider: att Rysslands
ovänskap alltid vore fruktansvärd för en svagare
grannstat och borde sorgfälligt undvikas, men att
man också icke borde för mycket lita på dess vänskap
eller göra den till vilkor för sitt bestånd, samt att
vårt sista krig med Ryssland vore i detta afseende
ett för oss varnande exempel.

Härpå svarades med hetta att Finlands intagande var
nödvändigt för Rysslands egen säkerhet, att beslutet
derom var för längesedan fattadt o. s. v. Slutligen
afbröts det obehagliga samtalet med det visst icke
diplomatiska uttrycket: "Eh bien! rejettez donc
l'amitié russe -- et vous serez foutues". Le vieux
Suchtelen aflägsnade sig derefter, men, liksom efter
aftal, inträdde i detsamma hans legationssekreterare,
den fatala Bodisko d. ä., och upptog genast den
afbrutna samtalstråden. Något undfallande för personen
var med honom icke behöfligt och blef icke heller af
mig iakttaget.

Att detta uppträde, synnerligen första akten deraf,
skulle ådraga sig det i nästa rum samlade sällskapets
uppmärksamhet var att förmoda, desto hellre som jag,
i anseende till grefve Suchtelens döfhet, måste
tala ganska högt och han sjelf -- som det syntes -- med
afsigt äfven höjde rösten öfver vanligheten. Måhända
hade dock alltsammans stannat dervid; men ett par
dagar derefter blef den obehagliga tilldragelsen mål
för tidningskäbbel först i Aftonbladet och derefter i
Svenska (vanligen kallad ryska)
Minerva, det förra berömmande, det senare bittert
klandrande mitt tillgörande i saken, påbördande mig
att hafva framkallat och på ett h. ex. Suchtelen
förnärmande sätt underhållit diskursen. Hvem som till
Aftonbladet frambar underrättelsen om affären kunde
jag aldrig utröna, men nog fick jag derför uppbära
hundhufvudet i Svenska Minerva, hvars redaktör den
tiden var sjelfskrifven gäst vid alla bjudningar i
ryska hotellet.

Det väntade resultatet af allt detta uteblef icke
heller. Jag blef uppkallad i till h. ex. grefve Brahe
som fordrade en förklaring öfver mitt -- till k. mj:t --
inberättade förhållande hos grefve Suchtelen. På min
fråga hvarför jag var anklagad, svarades: att jag
hade på ett opassande sätt börjat en politisk
diskurs, hvilken jag sedermera med mycken hetta fortsatt,
utan all aktning för grefve Suchtelens person och för
hans egenskap af en främmande monarks representant,
och att jag slutligen skulle under hotande åtbörder
hafva rifvit sönder en karta öfver Finland som
legat på divansbordet framför oss o. s. v. Det var
lätt att frigöra sig från sådana lika orimliga
som osannolika beskyllningar genom att afgifva
en ordagrann berättelse om verkliga förloppet,
hvarvid jag äfven hade att åberopa ett åhöra vitne,
d. v. öfverste Dalström, som på min begäran hade
åtföljt mig till grefve Brahe. Också försäkrade mig
hans excellens att konungen skulle bli fullkomligt
tillfredsstäld af den förklaring jag afgifvit, och
till och med ganska nöjd med det sätt hvarpå jag
uppgifvit mig hafva afspisat den framfusige och
odräglige Bodisko. Likväl ansåg h. ex. nödigt att
afgifva en ytterligare förklaring till statsministern
för utrikesärendena, h. ex. Wetterstedt, af hvilken
konungen blifvit om saken underrättad.

Af h. ex. blef jag temligen kallt och frånstötande
emottagen. Han tillstod sig visserligen vara
öfvertygad af den förklaring jag omständligen
afgaf, men det sårade mig att under loppet af denna
förklaring nödgas besvara och vederlägga anmärkningar
som utvisade ett doldt misstroende. Slutligen,
och efter några med stigande värme lemnade bevis på
orimligheten af de beskyllningar man påbördat mig
och, utan undersökning om rätta förhållandet, trott
sig tillständigt att till konungen framföra, måste
h. ex. medgifva att det obehagliga uppträdet borde
helt och hållet tillskrifvas den gamle Suchtelens
n. m. kända ålderdomssvaghet; likväl fick jag uppbära
tillvitelsen att vara en ifrig rysshatare. Mitt svar
härå var: Jag hatar ej ryssen för det han är ryss --
men jag hatar det ryska systemet och dess inflytande
på vårt land -- och framför allt hatar jag svenska
ryssar. Efter detta argumentum ad hominem fick jag
ändtligen aflägsna mig. Länge spökade dock detta
uppträde, och hvarje närmare eller fjermare bekant
pinade mig med frågor derom, och nödgade till ständigt
idislande svar.

1838. För topografiska korpsens geodetiska arbeten
var nödigt att sammanbinda det hvarje år alltmera
utsträckta triangelnätet med det danska på Seeland
och dymedelst få en kontrollpunkt för nätets södra
ända i Köpenhamns observatorium. Efter
derom gjord underdånig framställning hade
underhandling i ämnet blifvit öppnad, och danska
regeringen ingick på förslaget att gemensamma
triangelmätningar skulle under sommaren anställas
från de båda rikenas motliggande kuster, äfvensom en
basmätning på det jemnländiga Amager nära Köpenhamn.

De topografiska arbetena i Danmark ombesörjdes då
som nu af arméns generalstab, men de i Holstein vore
särskildt stälda under inseende och ledning af den
ryktbare astronomen i Altona statsrådet Schumacher,
hvilken äfven hade uppdrag att ordna och leda
de geodetiska mätningarna i allmänhet. Denne man,
gunstling hos konung Fredrik VI, och ytterligt ömtålig
om sitt inflytande, ansåg sig högeligen förorättad
deraf att jag icke först till honom framstält frågan
om de gemensamma, triangelmätningarne, innan den
hänsköts till regeringarnas afgörande, och i ett
bref till baron Berzelius i Stockholm beklagade han
sig bittert öfver en sådan missaktning mot sin person,
under förklarande att han icke ämnade inställa sig
vid de anbefalda triangelmätningarne på Seeland, samt
att dessa, i följd deraf, skulle uteblifva. Berzelius,
som väl kände den krushufvade mannen, försäkrade att
han nog skulle förverkliga detta hot, så vida jag ej
genom personlig uppvaktning hos honom i Altona kunde
ställa honom tillfreds.

Emellertid, och med stöd af de respektiva
regeringarnas beslut, blef planen till de gemensamma
förrättningarne uppgjord med chefen för danska
generalstaben, öfverste v. Steinman, och tiden att
dem företaga utsatt till början af september, då jag,
efter slutade inspektionsresor inom landet skulle i
Köpenhamn inträffa.

Under tiden hade händelser af den mest ovanliga art
i Stockholm inträffat. Ett tryckfrihetsåtal hade
anstalts emot assessor Crusenstolpe, som i åtskilliga
af sina skrifter med skärpa nagelfarit regeringens
åtgärder, och som, då han i en af dem ansågs hafva
förbisett helgden af konungens person, dömdes af Svea
hofrätt att för majestätsbrott undergå ett 3-årigt
fästningsstraff på Waxholm. Domen väckte ett allmänt
missnöje, som utbröt i åtskilliga våldsamma uppträden,
och slutligen med vapenmakt måste stillas, hvarvid
flera personer dödades.

Konungen, hvars häftiga lynne i dessa uppträden genast
anade en utbrytande revolution, blef deröfver till
ytterlighet
uppbragt och lär -- efter hvad dagligen berättades -- icke
mer lagt band på sin uppbrusande sinnesstämning. De
närmast omgifvande voro rådlösa och förtviflade. Ingen
mer än h. ex. grefve Brahe kunde för ett ögonblick
stilla och afleda stormen.

Efter derom af h. ex. Brahe gifven erinran, hade jag
alltid vid anträdandet af mina embetsresor uppvaktat
konungen och inhemtat hans nådiga befallningar, men
önskade af lätt begripliga skäl, att från denna pligt
nu varda frikallad. H. ex. grefve Brahe, hos hvilken
jag anmälde denna önskan, kunde icke förmås att antaga
de i mitt tycke talande skäl jag sökte göra gällande,
utan förklarade att jag på hans anmälan skulle samma
dag på aftonen erhålla företräde.

Aldrig hafva de 105 trappstegen upp till konungens
våning, förefallit mig så tunga, och min ängslan öfver
utgången af denna audiens mildrades icke heller af de
beskrifningar jag af de vakthafvande erhöll, rörande
den höge herrns sinnesstämning för ögonblicket. Men
till min stora förvåning mottogs jag ganska nådigt
och välvilligt; diskursen vände sig blott kring
den blifvande svensk-danska triangelmätningen; det
skrattades åt min berättelse om Schumachers hot
att vilja tillintetgöra dessa mätningar, och min
afsigt gillades att genom ett besök söka blidka hans
sårade fåfänga; med ett ord: allt var godt och väl,
då på en gång scenen förändrades med följande fråga:
"Säg mig, hvad vill man med den gemene Crusenstolpe?"

"E. maj:t, jag tror man vill denne man, för hans egen
person, ingenting."

"Hvarför då dessa olagliga uppträden, dessa
våldsbragder mot misshagliga personer och dessa
hotande folksamlingar? Jag vill höra ett bestämdt svar."

"E. maj:t befaller, jag måste lyda. Således, så vidt
jag kunnat fatta, har allmänheten hittills ganska
litet intresserat sig för Crusenstolpe. Men den dom,
som öfver honom blifvit afkunnad, har stämplat honom
till martyr för tryckfriheten, och en martyr får
alltid sympati hos allmänheten."

Med mörk och bister uppsyn frågade konungen om jag
ämnade försvara Crusenstolpes skrifter?

"Nej, e. maj:t, jag ogillar tendensen i de flesta
af dem jag läst, men det påstås att den strof i hans
sista skrift, för hvilken
han blifvit straffad såsom för majestätsbrott,
blifvit lösryckt ur sitt sammanhang med föregående
och efterföljande meningar, och endast på detta sätt
kunnat tydas som brottslig. Derför klandras nu domare
och jurymän samt ofredas af de råa massorna, under
det att martyrkronan räckes den dömde författaren."
Under denna mer och mindre illa, men med någon
värme uttryckta förklaring, började de skarpa dragen
småningom mildras, och stående ett ögonblick liksom
öfvervägande saken, yttrade h. mj:t med lugn men med
tonvigt på hvarje ord: "Vet, att ni är den förste som
på detta sätt för mig framstält denna sak. Kanhända
har ni rätt; det är icke osannolikt!" Derpå följde
en förträfflig afhandling om nödvändigheten af
skarpsinne och oväld hos domare, om inflytandet
af allmänna opinionen m. m., och slutligen: "Vous
m'avez parlé avec franchise, et je vous en tiens
compte. Adieu! Je vous souhaite un bon voyage."

Sådan var Karl Johan. Hans sydländska blod svallade
lätt. En småsak kunde bringa det i jäsning. Han var
orimlig och hård under utbrotten af sitt häftiga
lynne, men hans hjerta var godt, hans uppfattning klar
och blixtsnabb; han var äfven under sin uppbrusning
tillgänglig för sanningen. En stor man bör icke mätas
efter samma måttstock som hvardagsmannen.

Mais revenons à nos moutons!

Mina inspektioner öfver de i Bohuslän äfvensom
i Kalmar län pågående topografiska arbetena
voro slutade, och tiden snart inne att börja de
gemensamma triangelmätningarne på båda sidor om
sundet, till hvilka alla förberedelser redan voro
verkstälda. Enligt underrättelser från Köpenhamn
var Schumacher ännu icke dit ankommen och ingen
visste om eller när han ämnade lyckliggöra med sin
ankomst. Under sådana förhållanden och då årstiden
icke medgaf ett längre uppskof, blef nödigt att
företaga det förut påtänkta besöket i Altona.

Af Schumacher blefvo viJag åtföljdes af min son såsom adjutant. stelt men med mycken
uppmärksamhet emottagna. Allt hvad märkvärdigt fans
blef under hans ledning besedt, och bjudningar
vankades dagligen både i och utom staden, dels
hos honom sjelf, dels på hans föranstaltande hos
andra. Först efter några dagars sammanvaro kunde han
förmås att vilja biträda (ordna) de anbefalda
geodetiska arbetena, men tiden dertill blef ännu
obestämd. Under tiden upptäcktes
en ny anledning till den retlige mannens ovilja. Han
lät förstå sin förundran öfver att Thulstrup,
som några år förut var i Hamburg, hade der
velat för svensk räkning engagera en hos honom
(Schumacher) anstäld kartegravör. Förhållandet var
det motsatta: Gravören ville nödvändigt bli antagen
hos oss och hade derom sedan tillskrifvit mig 2:ne
bref. Underrättelsen derom gjorde god verkan, dock
återstod ännu någon misstanke. Ett par dagar derefter
fick jag besök af samme gravör, som ännu envisades
med att få anställning i Sverige och förklarade sig
vara besluten att i alla fall uppsäga sitt kontrakt
med Schumacher. Lyckligtvis lät mannen förmå sig att
genast till Schumacher afgifva denna förklaring och
att erkänna de bref han i detta afseende tillskrifvit
mig. Nu var ändtligen allt groll oss emellan förbi och
hr etatsrådet kunde, utan att förnärma sin värdighet,
gunstbenäget utsätta dagen för sin ankomst till
Köpenhamn.

Det var också hög tid, ty 8 dagars fåfänga
underhandlingar hade nära nog uttömt mitt klena förråd
af tålamod. Utan saknad lemnade vi omsider gamla
Hamburg, anlände till Kiel per diligens, derifrån
per ångbåt till Wordingborg på Seeland och vidare
dagen derpå med extra post till Köpenhamn. Nästan
samtidigt ankommo ett par kamrater: Häggblad
och Thulstrup (hvilka på svenska sidan förrättat
vinkelobservationer) och ett par dagar derefter den
allsmäktige Schumacher, som genast föranstaltade
derom att artilleriöfningarne på Amager, hvaraf
han fann sig besvärad, blefvo indragna så snart
basmätningen derstädes börjades. Efter fullbordandet
deraf ansåg jag mig ändtligen kunna aflägsna mig från
den ceremoniöse Schumacher och bege mig på hemvägen,
nu åtföljd äfven af Thulstrup. Också var hemresan
i sällskap med son och måg, begge den tiden ett par
muntra turar, hvar på sitt vis en verklig lusttur,
som slutligen upplöstes i ett kärleksfullt mottagande
i hemmet af hustru och barn.

1839. Min svåger och syster hade med familj om
hösten inflyttat till staden. Sjelf hade den ädle
mannen öfvergifvit hoppet att få återse sitt kära
Hammora, sitt nyskapade Toffta, der allt ännu i
denna stund bär vitne om hans rastlösa omtanke och
gagnande verksamhet. Med lugn och ståndaktighet
bar han
sina tilltagande lidanden och förutsåg utan fruktan
sitt snara slut; men han ville ej gå till hvila innan
han äfven fullbordat den sista sjökartan till Sveriges
sjöatlas och sålunda lagt sista handen vid det dyrbara
verk, hvaråt han under ett halft sekel hade egnat sina
omsorger, sina sträfvanden, sina tillgångar, dertill
föranledd af menniskokärlek och fosterlandskänsla. Han
vann icke alltid rättvisa af det allmänna, men han
skördade tacksamhet och välsignelse af mången, från
undergång räddad sjöman. Engelsmännen förstodo att
värdera Gustaf af Klints kartor. Man såg den tiden
engelska kartor öfver Englands kuster, stämplade
med Klints namn för att åt dem bereda ett större
förtroende.

Vintern förgick under en dyster och hemsk förkänsla
af hvad som komma skulle. Vår fruktan öfvergick snart
till visshet -- och den sista april blef sista dagen
af den ädle Klints lif! Hans sista suck emottogs af
djupt sörjande maka och barn, i hvilkas hjertan hans
vördade minne alltid skall tacksamt och kärleksfullt
bevaras. Mer än 20 år äro förflutna sedan den vördade
mannens bortgång, den bittra sorgen är småningom
förbytt till stilla saknad, men alltid skall jag med
tillfredsställelse och stolthet minnas att jag egt
denne mans förtroende och vänskap.

Ehuru vi i vår aflägsna bostad hade alla för ett
talrikt hushåll nödiga beqvämligheter och i öfrigt
voro med stället ganska väl belåtna, hade dock fråga
uppstått om den lilla gårdens försäljning. För mig,
som dagligen måste vara i staden ofta både för
och eftermiddag, var visserligen afståndet rätt
besvärligt, ehuru trefnaden på stället i mitt tycke
rikligen ersatte detta besvär; men min hustru, som
icke kunde gå med lika lätthet som jag, var derigenom
alldeles instängd inom gårdens gränser; dessutom
började flera bygnader tartva betydliga reparationer,
hvilka icke annorlunda än genom lån kunde åstadkommas,
en utväg som tyvärr redan under flera år måst anlitas
till det stora hushållets underhållande. När slutligen
min syster efter sin älskade mans bortgång nödgades
afflytta från vårt granskap, var trefnaden för oss
bruten, och de ekonomiska fordringarna blefvo de
ensamt gällande. Vår särdeles gladt belägna, till
hälften landtliga bostad, der vi i 12 år befunnit oss
så väl, blef således försåld med en liten vinst af
omkring 500 rdr b:ko, visserligen icke utan saknad,
i synnerhet å min sida, men också med det tröstande
medvetande att kunna betala alla fordringsegare och
blifva qvitt sugande räntebetalningar och nedslående
penningetransaktioner. Efter mycket spring och
besvär lyckades jag omsider finna en till utrymme och
hyresbelopp någorlunda passande våning (huset n:o 68
Klara Bergsgatan) dit vi påföljande höst inflyttade.

En af arméns pensionskassas tjenstemän hade några
månader förut plötsligen afvikit och lyckats medtaga
en summa af omkring 30,000 rdr b:ko. Mannen var
dittills allmänt aktad för redbarhet och njöt
direktionens synnerliga förtroende, (måhända i
alltför hög grad, hvarom jag också en gång gjorde
erinran, ehuru förgäfves) och direktionen stannade
således i ansvar för den timade förlusten. Arméns
hrr fullmäktige, som med anledning af den fatala
händelsen blefvo sammankallade, kunde icke vid
granskningen af protokoller och handlingar
m. m. finna anledning till anmärkningar mot
direktionen för bristande tillsyn och kontroll
eller uraktlåtna föreskrifter i reglementet, utan
lemnade direktionen fullständig decharge för dess
förvaltningsåtgärder. Det oaktadt och i strid med
erkännandet att direktionen fullgjort hvad densamma
ålegat, funno hrr fullmäktige för godt att afskeda
hela direktionen, i stället för halfva antalet,
som enligt reglementet skall ombytas vid hvarje
krigsbefäls eller fullmäktiges sammankomst.

Efter blott 3:ne års deltagande i kassans styrelse
fick jag således dela de äldre herrar kamraters
missöde, och gick således miste om en påräknad,
ganska behöflig, inkomst af 500 rdr om året.

Vid slutet af året blef jag invald till ledamot af
vetenskapsakademien, en utmärkelse som jag hvarken
väntat eller önskat.

1843. Då jag en dag enligt kallelse infann mig hos
sjöministern h. ex. grefve Lagerbjelke, f. t. äfven
föredragande för landtförsvarsärenden, meddelades mig
att konungen ämnade utnämna mig till generalmajor
och att h. ex. ansett sig böra på förhand derom
underrätta, emedan denna befordran, enligt hans tanke,
medförde förbindelse å min sida att afgå från mitt
ledamotskap i krigshofrätten. Besluten att icke
ikläda mig denna förbindelse, nödgades jag således
undanbedja mig den tillämnade nådebevisningen,
i följd, hvaraf jag också blef förbigången vid
derpå följande nomination d. 6 februari. Fjorton
dagar derefter
erhöll jag dock en till samma dag antedaterad
fullmakt att vara generalmajor utan något dervid
fästadt vilkor, hvarför jag utan tvifvel hade
h. ex. grefve Brahes vanliga välvilja att tacka. När
med anledning deraf jag hos konungen fick aflägga
min underdåniga tacksägelse, yttrade h. mj:t ungefär
följande: "Man ville att ni skulle lemna er plats
i krigshofrätten. Jag kunde ej medgifva det. Jag
värderar en domare som följer sin öfvertygelse och
är otillgänglig för alla konsiderationer." Detta
yttrande, i sig sjelf ganska vanligt, var för
tillfället af särskild betydelse, ty konungen visste
ganska väl att jag verksamt deltagit i den dom
som krigshofrätten nyligen afkunnat öfver en hans
gunstling general Stjerncrona. Jag fäste den tiden
mindre vigt vid detta yttrande, men det har sedan
bjert framstått såsom motstycke till hvad som några
år derefter hände mig, i egenskap af ledamot i samma
hofrätt.

Det nu omnämda var det sista företräde jag hade hos
konung Karl Johan. Det räckte ganska länge, och de
åsigter som derunder utvecklades, gåfvo dock en
erinran om det inflytande som ålderdomen vunnit öfver
den store mannen.

1844. Konung Karl Johans död d. 8 mars utgjorde
detta års sorgliga märkvärdighet, hvilken likväl
alltför snart trängdes åsido af en uppblossande
förtjusning öfver tronföljarens förväntade frisinnade
styrelse. Framtiden besannade ordspråket: "Les
extrèmes se touchent." Konung Oskar fortjenade och
vann nationens tillgifvenhet och aktning. Ultraismen
ensam var missbelåten. Något mera kraft i motståndet
mot norrmännens oförsynta fordringar skulle gjort
hans minne än mera aktadt.

Den 1:sta februari var 50:de årsdagen af min
tjenstebana såsom officer. Dagen utmärktes på ett
för mig både smickrande och tillfredsställande
sätt. Mina aktade, alltid välvilliga kamrater hade
inbjudit mig till en festlig middag och tillika
låtit måla mitt porträtt, som vid detta tillfälle
förevisades och sedan uppsattes i chefsrummet af
topografiska korpsens embetslokal, försedt med en af
vänskapen dikterad inskrift. Efter middagens slut
lemnades mig af min bordsgranne, d. v. chefen för
landtförsvarsdepartementet, statsrådet Peyron,
en helsning jemte skrifvelse från konung Oskar,
som i nådiga och välvilliga ordalag tillförsäkrar
min hustru om hon mig öfverlefver, och efter henne
mina ogifta döttrar, en
lifstidspension af 200 rdr b:ko. Detta
kungl. ynnestbevis var för mitt hjerta ganska dyrbart,
och blef det ännu mer genom det förbindliga och
deltagande sätt hvarmed konungen dagen derpå emottog
min varma tacksägelse.

Det var mot slutet af juni månad. Korvetten Karlskrona
under befäl af kaptenen vid flottan Erik af Klint
(min systers äldste son) hemväntades efter en längre
sjöexpedition, från de vestindiska farvattnen. På
Hammora var idel glädje; mor och syskon räknade
dagarna under förhoppningsfull längtan att få omfamna
den älskade sonen och brodern; hans unga hustru
hade redan afrest till Karlskrona för att genast vid
ankomsten få välkomna den efterlängtade. Förgäfves!

"Vid kap Matanzas i korallgemaket 
han sofver under böljetaket, 
omfamnad af den stumma dödens köld".

Den sorgliga underrättelsen hade nämligen inlupit
att korvetten Karlskrona, efter afseglingen från
Kuba, helt och hållet förolyckats genom en af
dessa förfärliga orkaner som ej sällan rasa i dessa
farvatten, samt att af hela besättningen blott 19 man
hvaribland ett par officerare blifvit räddade. Chefen
hade jemte de öfriga, funnit sin graf i djupet.

Snart kom det förkrossande budskapet äfven
till Stockholm, och det blef min sorgliga pligt
att framföra det till den olyckliga modern och
syskonen. Min stackars syster! Hon var så lycklig
i föreställningen att snart få återse sin älskade
son efter hans långa frånvaro. Grannar och bekanta
voro hos henne samlade och vid middagsbordet (det
var midsommardagen) undfägnade hon sina gäster med
berättelse om den käre sonens vistande i Havanna;
om hans festliga tillställning ombord på korvetten,
hvarom hon nyligen haft bref; om hans hustrus afresa
till Karlskrona, om hans förmodade hemkomst i dessa
dagar och om sin glädje att snart få återse honom,
m. m. Ack! hon var så lifvad, så glad, så lycklig. Jag
kunde ej mörda hennes glädje på denna dag, nej ännu
kunde jag unna henne några timmars ljuf förvillelse --
men följande dagen måste jag dock efter åtskilliga
förberedelser uttala det rysliga dödsbudet.

Den hädangångne var efter hans fars död familjens
enda stöd och vårdare af dess angelägenheter; hans
förlust var
oersättlig. Äfven för svenska flottan var hans bortgång
att beklaga. Stora förhoppningar voro fästa vid hans
person, i förening med vördade minnen af det namn
han bar.

1848. Vid den året förut verkstälda ombildningen
af teknologiska institutet blef jag anmodad och
nödgades äfven åtaga mig att vara ordförande i den nya
styrelsen öfver detta verk. Någon tid derefter erhöll
jag nådigt förordnande att förvalta kanslersembetet
vid krigsakademien. Båda dessa, hvarandra ganska
olika befattningar hade blifvit mig uppdragna af
skäl att ingen ville med dem åtaga sig ett lönlöst
besvär. Båda voro hvar på sitt vis för mig obehagliga,
i synnerhet den förstnämda, såsom helt och hållet
fremmande för min verkningskrets och förmåga.

1850--51. l brist på märkliga företeelser må anföras,
att jag 1850 helt oförmodadt erhöll ett diplom
med förordnande att vara: Foreign honorary
member of the Royal Geographical Society of
London, och följande året blef vald till præses i
vetenskapsakademien. Denna senare hedersbevisning
var mig i hög grad motbjudande, emedan den, efter min
åsigt om vetenskapsakademien, aldrig bort tillfalla
andra än vetenskapsmän. Också befann jag mig, under
det år denna befattning varade, alltid i en tvungen
och tafatt ställning inom akademien och önskade
att aldrig hafva fått äran att tillhöra detta lärda
samfund.

Hela detta år drogs jag med en rätt svår åkomma,
som i trots af alla försökta läkemedel ständigt
förvärrades, nämligen vattenros i benen. Läkarne
förklarade den obotlig vid min ålder; men den botades
dock fullkomligt och utan alla svåra följder, af
jungfru Årberg, en allmänt känd och värderad, ehuru
opromoverad, läkarinna af yttre åkommor.

*

VI.

Elektriska telegrafens införande i Sverige. --
Planer för jernvägar. -- Akrells afskedstagande. --
De sista åren af hans lefnad.

1852. Vid början af detta år hade jag i 16 år
varit ordinarie ledamot i krigshofrätten och såsom
den äldste der
förrättat ordförandens tjenst under dennes, generallöjtnant
Lorichs, sjukdom föregående året. Vid hans derefter
inträffade död ansåg jag mig temligen säker om att
erhålla den lediga ordförandeplatsen, desto hellre som
jag inom verket och äfven inom Stockholms garnison
ansågs dertill sjelfskrifven, hvarför ock ingen
medsökande sig anmält.

Min muntliga, derom gjorda underdåniga framställning
till h. mj:t emottogs kallt och föga lofvande,
under förklarande att han (konungen) med särdeles
obehag funnit att krigshofrätten ådömt högre
militärbefälhafvare ansvar, hvarigenom disciplinen
i armén löpte fara att förstöras. Denna åsigt var
så mycket mer oväntad som det höga missnöjet förut
vid flera tillfällen blifvit uttaladt mot högsta
domstolen för det att denna ett par gånger upphäft
krigshofrättens domar, rörande personer af lägre
tjenstegrader. Men saken var den: krigshofrätten
hade nyligen dömt till suspension en förklarad
gunstling, befälhafvaren i 3:dje militärdistriktet,
generallöjtnant grefve Löwenhjelm, hvilken i högsta
grad deröfver uppbragt, ingaf konungen den åsigt
att jag i egenskap af t. f. ordföranden, förmått
krigshofrätten till denna, i Löwenhjelms tanke,
olagliga dom och jag således icke borde, eller kunde
utan våda för den militära lagskipningen, befordras
till den lediga ordförandeplatsen. Löwenhjelm fick
derigenom ett önskadt tillfälle att hämnas på mig, som
några år förut hade pliktenligt granskat ett af honom
(då landshöfding i Göteborg) till k. mj:t ingifvet
och till landtbruksakademiens utlåtande remitteradt
förslag och detsamma frånkänt all användbarhet,
med den påföljd att Löwenhjelms förslag äfven af
k. mj:t ogillades och ett af mig afgifvet i dettas
ställe bifölls. Denna min djerfhet kunde ej af
den mäktige gunstlingen förlåtas, desto mindre som
någon tid derefter jag icke lät förmå mig att till
frikadetter föreslå ett par af honom både muntligen
och skriftligen förordade ynglingar. Jag kände för
väl Löwenhjelms både inflytande å högsta ort och
hans illvilja mot mig, för att icke inse att mitt
hopp om ordförandeplatsen måste öfvergifvas och
att i följd deraf jag äfven måste lemna den plats
jag redan innehade i krigshofrätten. Dåvarande
justitiestatsministern grefve Sparre hade väl
försäkrat mig om konungens rättvisa och att h. mj:t
i följd deraf icke kunde gå mig förbi, desto mindre
som jag icke hade någon medtäflare om
ifrågavarande befattning; men af statsrådet
v. Hohenhausen -- min f. d. kamrat och gamle bekante,
var jag noga underrättad om förhållandet och visste
att konungen, som sjelf insåg och äfven erkände att
han utsatte sig för rättvist klander, dock ansåg, sig
förbunden "att utnämna hvem som helst utom Akrell".

För att omsider efter flera månaders plågsam väntan få
saken afgjord, ingaf jag min afskedsansökan, hvilken
naturligtvis beviljades d. 22 derpå följande maj,
då ock den nye ordföranden utnämdes.

Krigshofrättens dom öfver grefve Löwenhjelm var
fullkomligt öfverensstämmande med krigslagens anda
och ordalydelse; den afkunnades i enlighet med
krigsfiskalens slutpåstående, såväl af den lagfarne
civilledamoten som af 4 militära ledamöter, hvaraf
2:ne -- utom jag -- blefvo anbefalde att taga afsked;
en var klok nog att bli sjuk då utslaget skulle fällas
och den 5:te (Silfverstolpe), som icke yttrat sig
under öfverläggningarna, lämpade sig till att vid
domslutet såsom sitt eget uppläsa ett af en annan
skrifna, Löwenhjelm frikallande, votum. Också blef
han kort derefter generalmajor och kommendör af
svärdsorden.

Att detta konung Oskars förfarande var en följd
af grefve Löwenhjelms missbrukade inflytande och
synbarligen stod i strid med konungens rättskänsla
och upphöjda åsigter, bevisas af följande och flera
mig sedermera lemnade ynnestbevis.

Vid det tillfälle då grefve Lewenhaupt emot
justitiestatsministerns och flera af statsrådenas
derom uttalade mening, utnämdes till ordförande i
krigshofrätten yttrade statsrådet friherre Palmstjerna:

"Då Akrell nu gått miste om en plats hvarpå han
haft rätt att göra sig förhoppning, torde ers
mj:t åtminstone medgifva att någon skadeersättning
honom lemnas för den ekonomiska förlust han nu får
vidkännas". Förslaget bifölls af konungen med särdeles
nöje och tillfredsställelse, och fråga uppstod blott
om sättet att åstadkomma denna godtgörelse. Resultatet
af derefter förekommande öfverläggningar blef: En
kungl. skrifvelse med uppdrag att afgifva underdånigt
förslag till lokaler och sträckningar för elektriska
telegraflinier i riket, i händelse k. mj:t skulle
framdeles finna för godt att sådana anbefalla, samt
en annan kungl. skrifvelse hvari åt mig uppdrogs,
att efter anställande af
forskningar och lokala undersökningar, ingifva underdånigt
förslag till systematiskt bestämmande af stamlinier
för blifvande jernvägs-kommunikationer inom
riket. För dessa båda uppdrag beviljades mig ett
månadtligt arvode af 83 1/3 rdr b:ko eller för år
1000 rdr b:ko. Derjemte, och då grefve Lewenhaupt,
såsom vilkor för sin utnämning till ordförande i
krigshofrätten måste afgå från direktionen öfver
arméns pensionskassa, erhöll jag såsom förutvarande
suppleant ordförandeplatsen i denna direktion med
ett årligt arvode af 333 1/3 rdr b:ko.

Mina önskningar och förhoppningar i ekonomiskt
hänseende voro således på annan väg uppfylda, ehuru
endast för den närmaste framtiden; men jag hade
kommit i en annan, för mig mera passande sjelfständig
verksamhet, som snart derefter införde mig
på en ny tjenstebana på hvilken tillfredsställelse
och bifall -- åtminstone i början -- voro att skörda,
och en betryggad ekonomisk ställning att vinna.

Uppdraget att utarbeta förslag till telegraflinjer
var ganska lätt och snart afbördadt samt mer än väl
betaldt med ett fortgående månadtligt arvode af 50
rdr b:ko under loppet af 3/4 år. Det andra uppdraget,
att utarbeta förslag till ett systematiskt bestämmande
af stamlinier i ett blifvande jernvägsnät, var af den
vigt och omfattning att det icke utan långa
förberedelser, lokala 
undersökningar och vidlyftiga resor kunde verkställas,
hvilket allt öfversteg en enda persons förmåga. Jag
utarbetade således endast ett s. k. utkast till ett
jernvägssystem öfver riket, såsom grund och ledning
för noggrannare undersökningar i ämnet och detta
utkast blef af d. v. interimsregeringen gilladt,
och sedermera af den. år 1855, förordnade komité
begagnadt, vid dess undersökningar och deraf härledda
förslag till jernvägsförbindelser.

Mot slutet af året uppstod för första gången äfven
hos oss, fråga om att begagna elektromagnetiska
telegrafer, hvilka redan flera år i Europas flesta
länder hade utträngt de optiska. Jag erhöll
en muntlig befallning af konungen att afgifva
kostnadsförslag till anläggning på försök af en
elektrisk telegraflinie från Stockholm till Dalarö,
hvilken skulle sammanbindas med derifrån utgående
optiska telegrafer i Stockholms skärgård.

Med anledning häraf, äfvensom af en skrifvelse från
generalpoststyrelsen rörande de fördelar som skulle
tillskyndas
postverket genom en säker och oafbruten telegrafförbindelse
med Södertelje, ansåg jag mig böra till k. mj:ts
pröfning hemställa om icke den anbefalda försökslinien
finge anläggas till sistnämde stad; i stället för
Dalarö.

Detta bifölls och skulle följande sommar sättas
i verket. Men då vid denna tid en elektrisk
telegraflinie var under anläggning hos våra närmaste
grannar i söder, från Köpenhamn till Hamburg, och
fråga äfven uppstod i Norge att der tillgodogöra sig
detta korrespondensmedel, så kunde man icke längre
hos oss lemna densamma obegagnadt.

Så snart årstiden det medgaf företogs arbetet på
den nya linien, hvilken jemte telegrafbyråerna i
Stockholm och Upsala, var i fullt färdigt skick vid
början af juli, hvarefter och sedan någon tid åtgått
till öfvande af den antagna telegrafpersonalen, verket
uppläts till allmänhetens begagnande, i början gratis
men sedermera mot en låg, provisionelt bestämd afgift.

Med hänseende till de redan beslutade betydliga
telegrafanläggningar som under nästföljande år
skulle verkställas och troligen derefter allt vidare
utsträckas, blef det för mig nödigt att på ort och
ställe inhemta närmare kännedom om organisation,
styrelse och förvaltning m. m. vid ett fullt utbildadt
telegrafverk.

I sådant afseende och efter derom gjord underdånig
framställning, erhöll jag befallning att jemte major
v. Heland afresa till Köpenhamn och Hamburg i ändamål
äfven att på förstnämda ställe med vederbörande
träffa nödiga öfverenskommelser rörande sättet och
vilkoren för en blifvande teTegrafförbindelse mellan
Sverige och Danmark. Detta senare uppdrag måste likväl
t. v. lemnas åsido, ty vid ankomsten till Helsingborg
fingo vi bekräftelse på det redan kända förhållandet
att koleran ej allenast utbrutit i Köpenhamn, utan ock
att den der framfor med mer än vanlig våldsamhet. Jag
beslöt således att i sällskap med min son, Axel, fara
till Malmö för att efter der inhemtade noggrannare
underrättelser om tillståndet i Köpenhamn, bestämma
vår restur. Heland åter affärdades till Helsingör
för att derifrån landvägen begifva sig till Hamburg
och der afvakta min ankomst.

I Malmö afrådde man oss alldeles ifrån besöket
i Köpenhamn der tillståndet skulle vara ganska
bedröfligt. Vi afgingo
således med ångbåten direkte till Lübeck och derifrån
med först afgående jernbantåg till Hamburg.

I Altona träffades danska ingeniörer sysselsatta med
att fullborda telegrafledningen fram till Hamburg,
men med begagnande af en metod (underjordisk ledning)
som redan blifvit i Preussen försökt och såsom mindre
pålitlig öfvergifven. Någon gagnelig erfarenhet var
således af dessa arbeten icke att inhemta.

Bekantskapen med herr Gerke, chefen för det hamburgska
telegrafverket ledde icke till önskadt resultat,
enär det administrativa och reglementariska af
detta verk syntes föga utbildadt och icke hos
oss användbart. Underrättelser i detta afseende
måste således sökas på annat håll, och Berlin var,
såsom centralpunkten för tyska telegrafföreningen,
den dertill bäst passande plats. En resa dit blef
således besluten. Likväl och då jag nu åter befann
mig inom området af das grosse Vaterland, kunde jag
icke neka mig nöjet att i sällskap med min kära Axel
återse och besöka några af de ställen vid hvilka för
mig så många märkliga hågkomster voro fastade. Jag
ville förnya bekantskapen med de fält,
der 40 år förut die grosse Völkerschlacht utkämpades
af en half
million menniskor; jag ville återse Leipzig, vid hvars
eröfring jag var nära att blifva ett af de många der
fallna offren o. s. v.

Det beslöts också först företaga denna lustresa och
att under hemvägen besöka Berlin samt öfver Stralsund
återvända till Sverige. Efter 2 à 3 dagars uppehåll
i Hamburg, och sedan vi blifvit befriade från vår
dittillsvarande reskamrat, begåfvo vi (Axel och jag)
oss i väg från Hamburg per diligens till Harburg och
vidare på jernväg till Hannover, Braunschweig,
Magdeburg och Leipzig.

Hvilken skilnad mellan det sätt hvarpå jag fordom
och senast 1815, långsamt och med hårdt anlitadt
tålamod, tågade denna väg och det hvarpå vi nu
framilade! Förr åtgingo 2:ne dagar för att öfver
den ödsliga Lüneburgerheden släpa sig fram från
Hamburg till Hannover; nu flyger man denna väg på
några timmar. Förr voro 18 hästar på poststationerna
tillräckliga för trafiken med extrapost, på denna en
af Tysklands största stråkvägar. Nu mötas på denna
väg flera bantåg dagligen; hvart och ett medförande
2 à 300 resande och ofantliga varumassor af alla
slag. Förr var den vidsträckta Lüneburgerheden en
obeboelig öken; nu mötes
ögat af stora byar hvilkas långa rökande
skorstenar vittna om derinomvarande fabriks- och
manufakturanläggningar och de fält mellan byarna som
ej odlingen inkräktat, äro uppfyllda af unga sådda
barrskogar som åt framtiden lofva rika skördar.

Vi dröjde en dag i Hannover; jag ville der återse
några för mig välbekanta ställen. Förgäfves! allt var
förändradt! Nya stadsdelar tillkomna. Det präktiga
hotel nära bangården der vi bodde var fordom ett litet
utvärdshus och de fält och trädgårdar som skilde
detta från staden voro nu qvarter inom densamma,
bebygda med smakfulla palatser.

I Leipzig, mycket utvidgadt och med praktbygnader i
sina förstäder förskönadt, hade jag nöjet att finna
mig vara hemmastadd från fordna tider. Den gamla
inre staden var sig lik, och jag igenkände bestämdt
det ställe vid Grimmaisches Thor och den mot fältet
utskjutande kyrkogårdsmur der jag blef blesserad,
ehuru detta ställe nu låg inbygdt långt inom staden. I
hög grad intressant var för mig att under flera timmar
genomströfva den del af slagfältet n. o. om staden,
der den stora striden 3:ne dagar utkämpades af de
under Karl Johans befäl stående armékorpser. Jag hade
trott mig temligen hemmastadd på detta fält och tyckt
mig utan svårighet kunna igenkänna både läget och
utseendet af de byar som utgjorde det stora slagets
brännpunkter, men de 40 åren hade mycket förändrat
och mycket ur mitt minne utplånat. Jag igenfann väl
byn Paunsdorf, hvars utseende stod så lifligt för min
inbillning; jag såg det stora s. k. Hoffet på södra
ändan af byn -- men helt olik den bygnad jag väntat
mig få se. Endast efter anvisning af kartan kunde jag
få reda på Schönfeldt, Stuntz och Sellertzhausen,
men Reudnitz, der jag såsom blesserad infördes och
blef förbunden, och det tomma lusthuset der jag
tillbringade den derpå följande natten, stod ej att
igenfinna. Byn tillhörde nu och låg inom stadens
utvidgade område.

Tröttheten nödgade oss omsider att efter en 7 à 8
timmars oupphörlig vandring återvända till staden.
Under middagen omgifne af talrika bordsgäster,
drucko vi, Axel och jag, i all tysthet en skål under
den innerligaste och varmaste välönskan: han för sin
goda mor, jag för min älskade hustru -- det var d. 11
augusti, hennes och min bröllopsdag för 46 år sedan.

På café Français uppehöllo vi oss en stund vid
kaffekoppen
och cigarren, från verandan deraf skådande
utåt den s. k. Esplanaden mellan det egentliga
Leipzig och Grimmaische Vorstadt, nu upptagen af
en vacker parkanläggning; vid stadens intagande
1813, skådeplatsen för heta och blodiga strider;
nu gräsplaner och blomsterkullar och mellan dem
skaror af lustvandrare; -- då ett vildt slagtande,
döda och sårade om hvarandra på det härjade fältet.

I den vackra Rosenthalsparken, vid ett af dess täcka
schweizeriställen, tillbringade vi en angenäm afton
under åhörande af rätt god musik och i likhet med
det öfriga sällskapet -- herrar och damer, hvar och
en vid sin mugg bayerskt öl.

Min länge närda önskan att få återse det gamla
Leipzig var nu uppfyld och jag kunde utan saknad vända
detsamma ryggen, under vida lyckligare förhållanden
och gladare utsigter än för 40 år sedan, då jag
lidande och sjuk, af läkarne lifdömd, gaf mig
i väg med intet annat mål för mitt sträfvande
än att möjligen kunna få återse det kära hemmet,
der få sluta mina dagar och ändtligen få till min
sista hviloplats Solna kyrkogård i stället för en
Gottesacker im Leipzig.

Visst var jag under de sedan den tiden förflutna 40
åren gammal vorden, men jag hade helsa, krafter
och lefnadslust; jag kunde njuta i fullt mått af
resans glada skiftningar, och jag gjorde det också,
då vi följande dagen ankommo till det trefliga för
sina konstskatter värderade Dresden, den enda stad
i Tyskland jag sett der jag ville lefva och dö, om
ett olyckligt öde skulle drifva mig från det älskade
fäderneslandet och dess sköna hufvudstad.

Tiden var alltför kort för att njuta af och taga någon
kännedom om de massor af konstverk och dyrbarheter
af alla slag som Dresdens rika museer erbjuda. Vi
genomvandrade Das grüne Gewölbe, en sträcka af 8 till
10 stora salar, uppfylda med dyrbara konstalster,
Zwinger med sina statyer och tafvelsamlingar, det
ofantliga målningsgalleriet am Neumarkt, historiska
och naturhistoriska museerna i Zwinger m. m.,
uttröttade slutligen af allt det sedda men på långt
när icke tillfredsstälda. Det hade fordrats en dag
minst för hvarje af dessa beskådansvärda samlingar --
och vi hade blott en förmiddag för dem alla. Äfven
det yttre af staden måste bekikas, teatern besökas
o. s. v. I katolska kyrkan bevistade vi en för
tillfället anstäld gudstjenst, och
på die Brühlsche terasse, den ingen främling
underlåter att besöka, hvilade vi en stund njutande
af den sköna utsigt som Elben med sina rikt bebygda
pittoreska stränder här erbjuder.

Att lemna Dresden utan att hafva sett åtminstone en
del af det för sina ovanliga bergformationer ryktbara
Sächsische Schweiz, hade varit en liknöjdhet,
hvartill sällan någon resande gör sig saker. Vi
begåfvo oss alltså i väg med jernbantåget följande
morgon förbi Pirna till Königstein (hvars högst
märkvärdiga bergfästning vi likväl icke hunno att
skänka någon särskild uppmärksamhet), foro der på båt
öfver Elben, börjande vid byn Halbstadt vår vandring
förbi det lodrätt från fältet uppskjutande Lilienstein
hvars besynnerligt formade bergmassor vi blott vid
förbigående fingo skåda. Endast vägledda af en dålig
karta, insågo vi snart behofvet af en vägvisare och
funno ändtligen en sådan som förde oss ett stycke
i väg anvisande i öfrigt en gångstig som vi hade att
följa. Denna, ganska brant och omvexlande förde oss
efter en lång och mödosam vandring in emellan vilda,
klippmassor och bråddjup, der slutligen något spår
till väg icke kunde upptäckas. Vi måste återvända och
hade då att å nyo passera en smal, slipprig gångstig
begränsad på ena sidan af en lodrät klippmassa, på
den andra af ett gapande bråddjup, i hvilket man vid
minsta felsteg eller vacklande rörelse hotades att
nedstörta. Misstroende min förmåga, vågade jag ej
för andra gången beträda den farliga stigen utan att
krypa på alla fyra; men knäna började halka nedåt och
för händerna fans intet fäste den hårda marken. Jag
räddades dock snart ur min förlägenhet af Axel, som
kastade sig ned på kanten af branten och med fotfäste
af en der växande buske och armarne uppåt sträckta
kunde omfatta mina fötter. På detta sätt blef det
mig möjligt att hala mig litet uppåt och få tag i
några i en bergremna växande qvistar af ljung och
slutligen, fullt uppkommen på den fotsbreda stigen,
återtaga den upprätta ställningen. Ändtligen och efter
ett tröttsamt sträfvande uppåt, kommo vi till den
punkt, der vi en stund förut lemnat vår vägvisare,
och att till vår synnerliga belåtenhet återse honom
i dalen nedanför oss. Han infann sig efter anrop och
förklarade att den väg han anvisat oss var den enda
som kunde väljas och att vi borde återvända samt
erbjöd sig att medfölja. Ankomna till den smala
gångstigen utåt
bråddjupet aftog vår vägvisare sina skor för att
vinna säkrare fotfäste, samt bad mig, som motvilligt
anträdde denna vandring, hålla fast i hans rockkrage,
icke se åt djupet utan spänna ögonen i hans
nacke. Lyckligen återkomna till de klippmassor,
mellan hvilka vi förut hade förlorat vägspåret,
lotsade han oss dock temligen lätt igenom dem och
förde oss till en mera öppen plats, hvarifrån vi
kunde se och utan att gå vilse komma till stationen
Nieder Rathen der den mängd resande samlas, som
lika med oss önska färdas vidare till det prisade
och mångbesökta Bastei. Efter några ögonblicks
uppehåll och hvila vid Rathen gåfvo vi oss i väg,
försedde med vägvisare. Sadlade hästar funnos vid
värdshuset och fråga uppstod om att begagna sådana;
men jag tilltrodde mig ännu ega krafter nog att
till fots företaga den återstående vandringen, ett
sjelfförtroende som jag dock snart fick ångra, ty
vägen var ganska besvärlig, gick i ständigt brant
stigande, på flera ställen i trappsteg inhuggna
i berget.

Omsider och efter flera pustanden uppkomna på den
högsta hergplatåen, återstod blott en längre trappa för att
hinna till ett der beläget värdshus och när äfven
denna trappa var passerad, voro krafterna för mig
nära nog uttömda. Också hade vi under fulla 6 timmar
varit i ansträngande rörelse och då den 25-årige
sonen deraf kände sig tröttad, var ej underligt att
hans 75-årige far var det i hög grad.

Vår möda var likväl rikligen betald, ty högst
intressant var att skåda denna besynnerliga bergtrakt, 
dessa vilda fantastiskt
formade klippmassor, än staplade på hvarandra,
än fristående såsom smala pelare af flera 100 fots
höjd, här och der förenade med broar öfver de djupa
afgrunder som skilja dem från de större bergmassor,
hvarmed de fordom varit sammanhängande. Ingenstädes
någon skön leende natur, men öfverallt en storartad,
underbar, hänförande och omöjlig att sant teckna
hvarken med penna eller pensel.

Efter en stunds hvila och återhemtade krafter
och sedan vi på tu man hand (med något biträde af
vägvisaren) utdruckit ej mindre än 6 krus öl anträdde
vi återvägen till Rathen, intogo der med strykande
matlust, en rätt tarflig gouté, och gingo ombord på
en af passagerare öfverfyld ångbåt, som förde oss
tillbaka till Dresden. Andra dagen om aftonen voro
vi i Berlin. Mot
förmodan åtgingo flera dagar innan den förmånen mig
förunnades att en stund få samtala med chefen för
telegrafverket, Regierungsrath Nöttebohm. Jag hade
väntat mig mer af detta samtal än jag erhöll, ty
mannen ehuru artig på sätt som anstår en verldsman,
syntes föga meddelsam i fråga om upplysningar rörande
administrationen af det verk han hade under sin
styrelse. Utan all nytta var likväl icke mitt besök,
och högst intressant var att få, under hr Nöttebohms
välvilliga ledning, bese och taga kännedom om det
tekniska af detta i stor skala utbildade telegrafverk.

En utflygt till Teltow och Grossbeeren var väl ämnad7
äfvensom till Potsdam, vid hvilka ställen många för
mig dyrbara minnen voro fastade, från krigsåret 1813;
men dessa förslag blefvo om intet, ty dels var jag
bunden af det väntade och dag efter annan uppskjutna
mötet med Nöttebohm, dels började reskassan ansenligen
smälta tillsammans, så att alla extra utgifter måste
indragas. Också inskränktes våra utflygter utom staden
till den angränsande Thiergarten och dervarande Krolls
etablissement, samt till Charlottenburg som också för
mig erbjöd några minnen från 1813, då så väl svenska
armén som kronprinsens högqvarter några dagar voro
här förlagda.

Vi lemnade Berlin utan saknad, afreste på
Stettinerjernvägen till stationen Passig och derifrån
med diligens förbi Greifswald till Stralsund. Samma
dag afgick postfartyget till Ystad, dit vi välbehållna
anlände den 22 augusti om morgonen.

Jag hade bestämt hemresan att ske från Stralsund,
emedan denna stad, äfvensom Berlin, ännu icke blifvit
hemsökt af den temligen allmänt i Tyskland gängse
koleran, och hoppades genom detta försigtighetsmått
slippa hålla karantän vid Ystad der denna sjukdom
starkt härjade. Icke dess mindre måste vi, till
följd af vårt svenska besynnerliga spärrningssystem
underkasta oss ett sådant obehag och blefvo alltså
under stark bevakning afförda till karantänsplatsen,
belägen några få stenkast från den smittade staden,
med fara således att af det nära grannskapet äfven
blifva af sjukdomen angripna.

Vi voro beredda på att i ensamhet och sysslolöshet
tillbringa en vecka i vår arrest; men i följd af en
från Stockholm ankommen skrifvelse med förändring i
vissa föreskrifter i karantänsförfattningen blef vår
fångenskap förkortad till 3 dagar vid 
hvilkas slut min betjent, som jemte vagnen varit
i Malmö under vårt vistande i Tyskland, hann att
efter kallelse inställa sig hos oss. Allting lämpade
sig för oss gynsamt och dröjde vi icke att lemna
bakom oss vår påtrugade obehagliga bostad. Redan
i de skånska byarna blefvo vi uppehållna af der
utstälda bondvakter, som icke tilläto oss genomfart
utan efter uppvisande af sundhetspass. Det pass vi
hade fått viseradt i Ystad hade ännu icke uppnått
erforderlig ålder (10 dagar) för att skydda oss mot
krångel och uppehåll i de öfverallt spärrade städerna,
hvarför vi också sorgfälligt undveko dessa ända till
Norrköping, der vi anhöllos och efter åtskilliga
löjliga försigtighetsmått fördes under bevakning
ginaste vägen genom staden. På samma sätt i Nyköping,
der utom bevakningen på båda sidor om vagnen en man
marscherade framföre, med ett svart skynke på en
stång -- föreställande fana -- för att varna för faran
att nalkas de passerande skadedjuren.

*

1854. Det är från och med detta år som telegrafverket
(det elektriska) erhöll sin egentliga uppkomst och
utveckling, och tillika för mig anvisades en ny
verksamhet som jemte min tjenst vid topografiska
korpsen då tog min tid och ringa förmåga i temligen
strängt anspråk.

Enligt erhållen nådig befallning skulle under
sommaren en telegraflinie -- i fortsättning med den
året förut färdiga mellan Stockholm och Upsala --
anläggas öfver Vesterås, Örebro, Venersborg till
Göteborg samt derifrån till Helsingborg och vidare
till Lund och Malmö, äfvenså skulle förbindelse mellan
svenska och danska telegrafverket åstadkommas genom en
undervattensledning öfver Öresund. Detta, i förening
med en äfven anbefald telegraflinie mellan Upsala
och Grislehamn, tillsammans utgörande en längd af
omkring 90 sv. mil, samt med 14 telegrafstationer,
hvartill tjenstepersonalen skulle anskaffas, inöfvas
och organiseras.

Sjelf obekant med det tekniska af ämnet och med
dervid förekommande detaljer, var jag nog lycklig
att finna tvänne, hvar på sitt sätt goda biträden
i d. v. kapten Fahnehjelm och major v. Heland, den
förre en skicklig tekniker som under resor i flera 
länder förvärfvat kännedom om det praktiska af
elektriska telegrafien; den senare åter i ämnet
instruerad af den förre, båda nitälskande för saken.

Arbetet gick friskt, och såväl linien som stationerna
voro så färdiga att jag vid ankomsten till Göteborg
d. 4 juli kunde derifrån afsända den första
telegrafskrifvelsen till Stockholm, adresserad
till h. m. konungen med en underdånig lyckönskan
på dess 55:te födelsedag. Skrifvelsen, smyckad
af nyhetens behag, mottogs med nådigt välbehag och
besvarades skyndsamligen i smickrande och välvilliga
ordalag. Allt hade varit tillfredsställande och bra,
om blott telegraflinierna hade varit bättre anlagda,
men dervid var mycket att anmärka.

Den 6:te helt sent på aftonen ankommo vi -- kapten
Fahnehjelm och jag -- till Halmstad och mottogos
der af min son Axel, anstäld vid liniebygnaden under
Helands befäl.

Under några dagars uppehåll i Halmstad vankades
åtskilliga bjudningar dels i staden, dels till
det närbelägna Vapnö hos kammarjunkaren Staël von
Holstein. Jag fick äfven bevista en festlighet
af egen art, tillstäld af stadens ungkarlar för
stadens bildade societet: en utfart på båtar uppför
den natursköna elfven (Nissaån), samling på en
vacker af lummiga träd omgifven plan, musik, dans,
några förfriskningar och slutligen hemfärd i härligt
månsken, marsch i massa och musik till societetshuset,
supé och bal till efter midnatt! Allmän glädtighet
samt frånvaro af allt tvång, alla kotteriidéer,
gjorde aftonen till en af de behagligaste.

Fahnehjelm och Axel hade rest förut, hvardera i bestyr
för den pågående telegrafanläggningen till Malmö. Vi
sammanträffade i Helsingborg, hvarifrån vi alla tre
begåfvo oss direkt till Köpenhamn.

Början till underhandlingarne om gemensamt anläggande
af en underhafsledning till telegrafisk förbindelse
mellan båda sidorna af Öresund visade genast att
dermed skulle komma att draga långt ut på tiden. Vi
voro derför angelägna att finna en bostad mera
landtlig och treflig samt mera billig än den först
antagna på det rätt dyra hotellet och lyckligtvis
påträffades en sådan i ett hus -- med väderqvarn på
taket -- beläget i en
bastion, vid den vackra vallpromenad, som på
landsidan omger staden.

Allt hade varit bra om blott underhandlingarne gått
framåt, men den ena veckan efter den andra försvann
utan resultat. Grefve Sponnech (finansministern)
syntes icke synnerligen benägen för ifrågavarande
företag, visade villrådighet om sättet och vilkoren
för dess utförande, talade om de stora kostnaderna
o. s. v. En komité skulle tillsättas för att
göra lokala undersökningar och i följd deraf
kostnadsförslag; men 14 dagar åtgingo att bilda
denna komité.

Af fruktan, att man ämnade på obestämd tid uppskjuta
saken, begärde jag tillåtelse att från svenska sidan
till Helsingör få tills vidare utlägga en provisionel
ledningstråd. Detta bifölls utan svårighet,
förmodligen emedan man icke trodde på verkställighet
af detta förslag. Men då jag kort tid derefter
kunde anmäla att en till detta ändamål bestäld
undervattenstråd ankommit från Berlin till Lübeck
och vore att med första ångbåtslägenhet förvänta till
Malmö, så funno sig vederbörande ändtligen föranlåtna
att gripa saken an med allvar. Derjemte och då jag
tillika med Fahnehjelm och Axel fingo företräde hos
konungen, lofvade h. m:t ej allenast att den önskade
telegrafförbindelsen skulle, från danska sidan,
kraftigt befordras utan ock att konventionen derom
skulle skyndsamligen upprättas. Icke desto mindre och
med vunnen erfarenhet om den långsamhet och formalism
hvarmed ärendet skulle behandlas, var lätt att förutse
en tidsutdrägt af flera veckor. Vi kunde således,
utan att försumma angelägenheterna i Köpenhamn,
öfverresa till hemlandet på någon tid: Fahnehjelm
för att inreda telegrafstationer i Lund, Malmö och
Helsingborg, Axel för att fullborda linierna dem
emellan och jag för att inspektera de topografiska
arbeten som pågingo i Skåne under major Hallmans
befäl. Honom träffade jag ock norr om Kristianstad i
den stora och välbygda byn Broby, inqvarterad jemte
några officerare hos ett ungt bondfolk der de hade ej
mindre än 5 à 6 rum till sitt förfogande. Bonden sjelf
var en ung man, ganska förmögen, med ett förekommande
sätt att vara, och hustrun, bildad för salongslifvet,
lär talat flera språk och behandlat sitt piano med
känsla och smak. Hon hade näml. varit guvernant,
men fann sig nu lycklig i sin anspråkslösa men 
oberoende ställning den hon frivilligt valt och hvars
pligter hon samvetsgrant uppfyllde.

Vid återkomsten till Helsingborg var telegrafstationen
färdig så att den kunde öppnas, till ytterlig
förtjusning för samtlige innevånarne, hvilka med
mycken längtan afbidat detta ögonblick. Telegrafbyrån
blef riktigt belägrad af menniskor af alla klasser,
alla ville se och beundra. Knappast kunde jag från
de många skriftlystna undanstjäla så lång stund
som fordrades för att till vederbörande i Stockholm
insända en rapport samt några ord såsom helsning till
min hustru.

Till firande af den stora händelsen tillställdes
en s. k. sexa å den nära staden belägna, utmärkt
vackra helsobrunnen Hälsan. Ett härligt väder, mycken
munterhet bland sällskapet och champagne i öfverflöd
gjorde aftonen särdeles glad och liflig.

Den hade för mig varit det än mera, om ej oförtjent
och öfverdrifven artighet mot min person bringat mig i
verklig förlägenhet. Ej nog med tal, skålar, fanfarer
m. m. på stället; äfven hemfärden utmärktes af musik
ända till min port der sällskapet stannade och, efter
omvexlande af musik och sång af stadens sångförening,
uppstämde ett skallande lefve och hurrande. Tacksam
för det smickrande häruti, önskade jag dock att icke
mer bli föremål för ett sådant öfverdrifvet firande.

Vid återresan till Köpenhamn -- mitt hem för
tillfället -- qvarstannade Fahnehjelm, men Axel
medföljde, ehuru blott på några dagar.

Efter ett som vanligt enformigt lif under 14
dagar och då ändamålet för min dervaro icke
fordrade någon direkt åtgärd å min sida, afreste
jag åter till Skåne och dröjde några dagar i
Malmö. En af dessa dagar (d. 28 augusti) öppnades
telegrafstationen till allmänt begagnande och
till särdeles belåtenhet för många nyfikna som
genast infunno sig för att skåda och beundra.

Att så väl det nya korrespondensmedlet som de hvilka
dermed haft befattning skulle firas med dryckjom,
tal och skålar, kunde ej undvikas. Så skedde ock
förmedelst en ståtlig tillställning under det
blygsamma namnet sexa å det nära staden belägna
Bellevue. Sällskapet talrikt -- mer än 100 personer --
parken illuminerad, glädjen och munterheten allmän
och liflig,
hvartill ej endast bålar af ansenliga dimensioner bidrogo,
utan ock, och förnämligast den qvicke rådman L. med
sina verser och historier samt den bekante Orvar Odd
med sina infall och skålar. Mest tillfredsställande
för oss -- tillhörande telegrafen -- var det bifall
som skördades af den till festen inbjudne danske
telegrafchefen Faber.

Enligt officiel underrättelse från Stockholm, hade
Fahnehjelm blifvit major och Heland öfv.-löjtn. Till
den förres befordran hade jag kort förut afgifvit
underd. förslag. Den senares hade gerna kunnat
uteblifva, helst vid detta tillfälle; likaså min
utnämning till generallöjtnant, ett nådebevis som jag
icke förtjenade såsom belöning för mitt tillgörande
vid telegrafverket, icke önskade och som utan allt
gagn kostade mig 615 rdr.

Obehag af denna utnämning fick jag genast erfara,
genom tråkiga uppvaktningar af stadens kommendant,
platsmajor, m. fl. samt af hela dervarande
officerskorps af kronprinsens husarreg:te. Jag svor
i mitt sinne öfver alla onödiga och för båda parterna
ledsamma ceremonier.

Återkommen till Köpenhamn, fann jag ändtligen
affären så framskriden att fråga återstod endast
om det formella i konventionens uppsättande. Men
äfven härvid var att förutse tidsutdrägt, hvilken
också inträffade. Både Fahnehjelm och Axel voro nu
sysselsatta på svenska sidan. Vår förut gemensamma
sommarboning blef derigenom något ödslig, hvarför
jag d. l september inflyttade till staden och hotell
Skandinav vid Kongens Nytorv.

Ändtligen och efter 25:ne månaders underhandlingar
och många skriftvexlingar under de sista dagarna,
voro vilkoren till konventionen öfverenskomna
och denna så afslutad att den på ministeriel väg
kunde till behörig ratifikation utvexlas; och dagen
derefter d. 15 september hade jag den glädjen att
lemna Köpenhamn, på hvars härligheter jag hunnit
blifva temligen utledsen.

I sällskap med Axel, som nu slutat sitt uppdrag,
företogs återresan till Stockholm och efter något
uppehåll på Tångsta, hos min son Fredrik, hade
jag ändtligen, efter nära 2 1/2 månads frånvaro,
den glädjen att af hustru och barn hjertligen
välkomnas. Huru lyckligt att ega ett hem, der helsa
och trefnad råda, der kärlek och förtroende nedslagit
sina bopålar!

Den lilla befattning i landtbruksakademien, såsom
föredragande i dess statistiska afdelning, hvilken
jag i 42 år innehaft -- från akademiens stiftelse
1813 -- hade under senare åren, medfört åtskilliga
obehag, genom ofta förekommande tvistigheter med
ordföranden, f. d. statsrådet Poppius, en gammal
man hvars förtjenster man väl kunde erkänna,
utan att kunna tålmodigt underkasta sig hans sätt
att bemöta hvarje yttrande, hvarje tanke som ej
blifvit utkläckt ur hans eget envisa hufvud. Vår
sista osämja uppkom i anledning af ett af mig till
akademien afgifvet betänkande, hvars innehåll och
mening orätt uppfattades af ordföranden under en
sammankomst i akademiens förvaltning. Den skefva
uppfattningen försvarades med obehörig hetta,
men vederlades fullständigt af mig endast genom
uppläsande af betänkandet; dermed icke tillfreds,
fortfor ordföranden i ohöfviska utlåtelser och gaf
föreskrifter rörande min tjenstgöring, som jag icke
borde eller kunde underkasta mig.

Jag ansåg mig derför böra i akademien anmäla
förhållandet och erhöll der all den upprättelse som
kunde förenas med nödig skonsamhet mot min vederparts
ålder och samhällsställning. Icke desto mindre
-- och förutseende möjligheten af nya uppträden,
fattade jag det beslut att afsäga mig en befattning
hvarvid jag icke längre kunde qvarstå utan obehag
som flerfaldigt öfvervägde den pekuniera vinst som
med denna befattning var förenad. Tillfället var
också gynnande för en sådan uppoffring genom ett
d. 15 december mig meddeladt förordnande att vara
chef för elektriska telegrafverket, med en lön af
6,000 rdr, hvaraf likväl blott ett arvode af 1,800
rdr fick uppbäras, sålänge jag qvarstod som chef för
topografiska korpsen.

*

1855. Med anledning af det uppdrag jag år 1852 erhöll
att utgifva "underdånigt yttrande och förslag till ett
systematiskt bestämmande af hufvud- eller stamlinier
för jernvägskommunikationer inom Sverige" hvilket
förslag, blott vidrörande allmänna förhållanden, af
regeringen godkändes, blef jag nu förordnad att vara
ordförande i en komité med föremål att på grund af
föregående topografiska och statistiska undersökningar
utarbeta ett sådant förslag till jernvägars riktning,
anläggningssätt och 
beskaffenhet m. m. hvarpå kunde grundas en nådig proposition
till rikets ständer, angående verkställighet af de
större järnvägsanläggningar hvilka böra af allmänna
medel bekostas.

Ledamöter i komitén voro: chefen för väg- och
vattenbygnadskorpsen öfverste von Sydow, en man med
ljust hufvud, pröfvad kunskap och erfarenhet samt
vidsträckt lokalkännedom, samt f. d. premierlöjtnanten
vid flottan Vult von Steyern, hvilken dock snart
lemnade sin plats åt öfversten i mekaniska korpsen
grefve Adolf von Rosen, förste upphofsmannen till
redan påbörjade jernvägsanläggning, väl förfaren
i och bekant med dithörande ärenden. Chefen för
jernvägsarbetena öfverste Ericson skulle också
såsom ledamot i komitén inträda "då hans tid och
öfriga omständigheter sådant medgåfve", likaså
landshöfdingen i det län der komitén för anställande
af undersökningar sig befann, hvarjemte komitén egde
att i orterna tillkalla och rådföra sig med dervarande
sakkunniga män. Till biträde vid lokala undersökningar
och kostnadsförslagers m. m. uppgörande egde komitén
att använda officerare i väg- och vattenbygnadskorpsen
och till disposition en summa sig anvisad af 60,000
rdr b:ko. Komitén hade således ett ganska vigtigt och
vidsträckt fält att bearbeta, i oupphörlig strid mot
mäktiga, hvarandra korsande lokala intressen.

Tillvaron af dessa visade sig genast vid komiténs
sammankomst i Mariestad, mot slutet af maj månad,
då stambanans sträckning genom länet borde
bestämmas. Komitén, i likhet med flertalet af
länets innevånare, i öfverensstämmelse med det
sunda begreppet om en stambanas ändamål och arten af
dess inflytande på den allmänna rörelsen, påyrkade
denna banas anläggande vester om Billingsbergen,
hvilken sträckning, af mig förut föreslagen, hade
af konungen blifvit faststäld. Ett parti, fåtaligt,
men ytterst verksamt, ifrade för banans sträckning
öster om Billingen. I spetsen för detta parti stod
grefve G. Posse.

Den länge underhållna striden härom slutade dermed att
grefve Posse med biträde af öfverste Ericson segrade;
jernbanan bestämdes tvärtemot redan fattadt kungligt
beslut, att gå öster om Billingen, till vinst för en
tredjedel af länet och till skada för två tredjedelar
deraf.

Såsom, betecknande för det parti som vållade detta
beslut, eller rättare af den partichef som verksammast
arbetade derför, må nämnas att denne chef sedermera
bedömt jernbanans förläggning i nuvarande riktning
såsom ett olyckligt misstag.

Största delen af sommaren tillbragtes på resor inom
landet, dels till inspekterande af topografiska
korpsens arbeten i Skåne, dels telegrafanläggningar
längs östra kusten och genom Blekinge till förening
med vestra telegraflinien i Malmö, dels ock, och
förnämligast, för att med jernvägskomitén granska
de utstakningar till jernvägslinier, som efter
komiténs anvisning utfördes af åtskilliga dertill
beordrade officerare.

Under en af dessa resor hade komitén en sammankomst
-- på Sparreholm i Södermanland -- med åtskilliga
possessionater i orten, för att höra deras, på speciel
lokalkännedom grundade, omdöme om de riktningar i
hvilka de blifvande jernbanorna genom länet blifvit
utstakade. Alla gillade komiténs åsigter, under
yrkande endast att stambanan från Stockholm genom
Södermanland skulle föreslås såsom den angelägnaste
framför andra att först företagas och förenas med
vestra stambanan till Göteborg. Det var lätt att,
med ovedersägliga skäl, bevisa det oriktiga i detta,
af enskilda intressen förestafvade påstående; men
alla bevis af sådan beskaffenhet blefvo fåfänga och
besvarades endast med den försäkran att alla krafter skulle vid den
blifvande riksdagen uppbjudas för att "per fas et
nefas" genomdrifva södermanlandsintresset, och derest
sådant icke lyckades skulle man söka motarbeta hvarje
jernvägsanläggning som kunde gynna något annat än
detta illa förstådda lokalintresse.

Detta oblygt uttalade löfte blef också programmet
till följande riksdags förhandlingar rörande
jernvägsförbindelsen mellan Stockholm och
Göteborg. Det var ej första och blir ej sista gången
det enskilda intresset lyckas göra sig gällande på
bekostnad af det allmännas.

Från Södermanland begaf sig komitén genom Nerike
till Jönköping för att undersöka derifrån utstakade
bansträckningar såväl inåt Falköpingstrakten som nedåt
Småland genom Lagadalen och Skåne till Malmö. Der
åtskildes komiterade för att hvar för sig begifva
sig hemåt.
 

Efter återkomsten från en tur till Köpenhamn,
uppehöll jag mig några dagar med inspekterande af
rekognosceringarne i Skåne, tog derefter hemvägen
genom Ystad, Karlskrona, Kalmar o. s. v. till
Stockholm längs den då till det mesta färdiga östra
telegraflinien.

Denna tid egnades mig -- i egenskap af styresman af
telegrafverket -- idel bifall och utmärkelse: af
högsta makten, af det allmänna och verkets redan
då temligen talrika personal. Konungen, som till
bevis på sin nådiga bevågenhet, förut tilldelat
mig en -- visst icke väntad eller eftersträfvad --
högre militärgrad, behagade äfven, under smickrande
loford, med egen hand åt mig öfverlemna insignierna
af norska S:t Olafordens storkors. På min födelsedag
d. 13 januari öfverraskades jag af en skrifvelse,
undertecknad af telegrafverkets samtliga embets-
och tjenstemän, i hvilken, jemte lyckönskan till
fylda 77 år, anhölles: "att genom konstnärens pensel
få åt kommande slägten förvara dragen af den ädle
och frejdade man, hvilken lade grunden till Sveriges
telegrafverk och styrde detsamma så, att han alltid
utgjorde främsta föremålet för sina underlydandes
stolthet och tacksamhet." Porträttet (knästycke i
naturlig storlek) skickades sedan till Paris för att
kopieras i litografi, och af de hitkomna exemplaren
utdelades ett till hvarje telegrafstation, äfvensom
till samtliga mina barn och anförvandter.

Största delen af sommaren upptogs af de vanliga
embetsresorna, dels med jernvägskomitén till
Vermland och inåt Norge till Kongsvinger, dels till
inspekterande af telegrafanläggningarne mellan
Jönköping, Karlshamn o. s. v., dels ock, och för
sista gången, af de topografiska arbetena i Skåne.

Någon tid efter min hemkomst från dessa resor,
inlemnade jag min underdåniga ansökan om afsked
från chefsplatsen vid topografiska korpsen, efter
en tjenstetid af 10 år vid ingeniörkorpsen och
nära 51 år vid förenämda korps, hvaraf 30 såsom
chef för densamma. Då jag förut i sådant afseende
uppvaktade konung Oskar täcktes h. m:t förklara att,
ehuru Hazelius vore den äldste och egde många och
erkända förtjenster, skulle dock Thulstrup blifva
min efterträdare, såsom i alla afseenden den bäst
passande, synnerligen i det fall korpsen komme att
sammanslås
med generalstaben Året förut hade en komité (i hvilken jag blef
ordförande) blifvit nedsatt, med föremål att utarbeta
förslag till generalstabens organisation. Förslaget
gillades af konungen, men förföll sedan rikets ständer
icke velat anslå dertill nödiga medel.. Säkert är att detta val
skulle varit för korpsen lika gagneligt som för
mig glädjande; men Hazelius var icke den man som
lät tillfälle till befordran gå sig ur händerna;
han blef chef för korpsen Hazelius, förr så vänskaplig mot mig, visade mig
sedan en påtaglig afvoghet. Han trodde förmodligen
att jag motarbetade hans befordran till förmån för
Thulstrup. Det gjorde jag dock icke; desto mindre
som Thulstrup icke önskade att vinna den då alltför
klent lönade chefsplatsen och icke ville lemna sin
guvernörsbefattning vid krigsakademien. Dessutom hade
Thulstrup redan vid den tiden helt andra planer för
sin framtid..

Den gode konung Oskar led redan vid den tiden af
den slapphet som under snart derpå följande sjukdom
fullständigt utvecklade sig.

Kort före riksdagens öppnande fick jernvägskomitén
till konungen öfverlemna sitt förslag till
stambanan i ett jernvägsnät för södra och mellersta
Sverige. Under samtal, som vid företrädet egde rum,
förekom bland annat, tal om den strid som vid den
blifvande riksdagen väntades rörande företrädet
af stambanans förläggande norr eller söder om
Mälaren. Härvid förklarade h. m:t att han i allo
gillade komiténs åsigt; att det redan då högt
uttalade s. k. Södermanlandsintresset borde, såsom
mera enskildt, vika för det vigtigare allmänna och
att stambanan norr om Mälaren skulle först företagas
såsom den mest gynnade af lokalen och således minst
kostsamma; den som lofvade den största och lifligaste
trafiken, som under sin sträckning förenade flera
städer; gaf anledning till bibanor från ofvanliggande
rika bergslager; sammanträffade med den redan färdiga
jernbanan mellan Örebro och Arboga; och att således
med fortsättning häraf, en stambana mellan Stockholm
och Göteborg skulle vinnas med minsta uppoffring
af tid och medel och till största båtnad for det
allmänna. Detta allt grundadt på ort- och sakkännedom
yttrades med värme och, som det tycktes, med full
öfvertygelse -- och likväl! -- det var blott 14 dagar
derefter och ständerna nyss församlade, då till dem
öfverlemnades ett redan tryckt förslag
af öfverste Ericson, helt och hållet omfattande
Södermanlandsintresset och gifvande åt den såsom underordnad ansedda
stambanan på norra sidan om Mälaren en riktning som
helt och hållet förbisåg hufvudändamålet med denna
bana. Man medgaf ej ens en jemförelse mellan detta
förslag och det af jernvägskomitén afgifna, Detta
senare blef ej tryckt, fick ej en gång tryckas förr
än allt var väl beredt till fördel för det gynnade
och i konungens proposition förordade förslaget.

Denna försigtighet var icke heller öfverflödig, ty
komiténs förslag var icke förr bland allmänheten
bekant än det af tidningarne -- äfven de sins
emellan mest stridiga -- äfvensom af en mängd
broschyrer, lifligt framhölls till antagande;
hvaremot det Ericsonska (kungliga) förslagets
löslighet, olämplighet samt mot hvarannan stridiga
och missledande motiver blottades och skarpt
framhöllos. En enda tidning uppträdde såsom partiets
riddare, kallande det "oförskämdt att vara af annan
tanke än öfverste Ericson"; riksdagstaktiken sattes
i full fart; alla medel begagnades per fas et nefas;
man gick ända derhän att utsprida det rykte att
den nu upplösta jernvägskomitén, jemte uppträdande
försvarare af dess förslag, voro besoldade af egarne
till Arboga--Örebro jernbana (Köping--Hult bolaget)
som i London upplånat dertill erforderliga medel.

Huru förklara konungens här ofvan anförda yttrande
om, och dess sedermera uppenbara behandling af den så
vigtiga frågan? Man ville deruti upptäcka ej endast en
följd af -- utan ock en orsak till den snart derefter
inträffade olyckliga sjukdomen.

Förklaringen af denna gåta är numera likgiltig; högst
oväntad var i alla fall den plötsliga omkastningen
från en åsigt till en annan, i rak motsats till
den föregående, och bedröfligt var det att genom
denna omkastning landets allmänna vinst och nytta
uppoffrades för några enskildes maktlystnad och
intresse.

Men jag vill ej längre uppehålla mig med erinringar
om behandlingen af detta ämne, hvaröfver det allmänna
vettet redan börjat uttala sin förkastelsedom.

Jernvägskomitén upplöstes så snart dess underdåniga
förslag blifvit afgifvet; och då under dess sammanvaro
blott en ledamot, grefve v. Rosen, jemte sekreteraren
fått uppbära något arvode, blef åt öfverste von Sydow
och mig tilldelad en gratifikation, åt Sydow 1,000
och åt mig 1,500 rdr r:mt. Sedan jag vid slutet af
november erhållit mitt -- i särdeles nådiga och
smickrande ordalag författade -- afsked från
chefsbeställningen vid topografiska korpsen,
återstod blott till min efterträdare aflemna
korpsens handlingar och effekter samt kassa och
medelsredovisning äfvensom krigsarkivet, hvars
inventering upptog någon tid, så att jag först
i december månad ej utan en känsla af tomhet och
saknad för sista gången lemnade det glada, trefliga
embetsrum som 30-årig vana och embetsverksamhet
gjort för mig särdeles angenämt.

1858. Ju mera dessa anteckningar närma sig den tid
som nu är, desto svårare att ur minnet framleta
för dem lämpliga föremål. Dagarna hafva kommit
och gått den ena lik den andra, såsom länkarne i
kedjan, alla åtföljda af lugn, helsa och förnöjsamhet, 
och just derför så lätt förbisedda och
glömda. Endast framstående händelser och bjerta
färgskiftningar ådraga sig uppmärksamhet, och det
är lifvets skuggsidor, dess sorgliga företeelser
som lemna de djupaste intryck och längst fästa sig
i minnet.

I år, liksom under 30 föregående, tillbragtes en
del af sommaren på s. k. inspektionsresor, på hvilka
malicen ej utan skäl kunde tillämpa Dumboms bekanta
yttrande om medicinen: "att den helt säkert nytta
gör åt medici -- om icke flera". För mig voro de också
ganska nyttiga dessa resor; de inbringade en fond af
helsa och krafter, nog stor för att derpå kunna lefva
och tära under öfriga delar af året. Visserligen har
nöjet af dessa resor blifvit, med hvarje år, allt
mindre, och förlusten af beqvämlighet och hemvana
alltmera kännbar -- men hemkomstens behag och glädjen
att återse de mina och af dem hjertligt välkomnas har,
Gud ske lof, alltid utgjort en rik ersättning.

1859. I unga år hade jag den bestämda öfvertygelse
att min lifstråd snart skulle brista, åtminstone
icke kunna utspinnas till ålderdomens gräns. Denna
hos mig fixa idé hade sin grund i tron på ett s.
k. påbrå, ett fysiologiskt arf efter mina föräldrar
-- min mor hade föga öfverlefvat sitt 36:te år, och
min far sitt 56:te -- och den fick en ny näring
deraf att jag, efter en vid 33 års ålder iråkad svår
sjukdom, fick i flera år dragas med rätt betänkliga
följder af densamma. På min 40:de födelsedag hade
jag till några hos oss då samlade vänner och bekanta
yttrat min förmodan att ganska få -- om ens någon
-- sådan bemärkelsedag skulle för mig återstå.
Man skrattade åt och
skämtade öfver ett sådant onödigt grubblande på
framtiden, och min goda vän och d. v. kamrat Lefrén
(Joh.) påstod att jag skulle med fröjd och gamman
komma att fira min 80:de födelsedag, förbehållande sig
att till denna festlighet äfven bli inbjuden. Löfte
derom uteblef ej å min sida, men någon tanke på att
uppfylla detta löfte kom visst icke i fråga. Och dock
huru underligt utveckla sig icke våra öden! Af de hos
oss församlade (alla, med endast ett par undantag,
yngre än jag) hafva de flesta redan länge sedan gått
hädan, och jag har fått skåda den 80:de födelsedagen;
fått fröjda mig åt den särdeles glada och lyckade
festlighet som min trogna följeslagerska på den långa
vandringen åt mig tillstält; fått med glädje och lifvadt sinne
välkomna ett talrikt sällskap af anhöriga, kamrater
och bekanta -- och bland dem den gamle kamraten Lefrén
som för 40 år sedan profeterat denna dag.

Mer än 3:ne år sedan dess förflutna och ännu medgifva
helsa och krafter en möjlig fortsättning af några
lugna ålderdomsdagar; ännu en gång har jag fått skåda
den glada våren, dess friska grönska, dess nya lif!

I den mån telegrafväsendet hos oss vunnit i
utsträckning och i lifligt begagnande, började
nyhetens behag försvinna och i följd deraf, det
allmänna, ofta öfverdrifna lofordandet, att förbytas
i klander. Detta är vanligt; ytterligheterna beröra
hvarandra. Till stor del träffade detta klander den
förhöjning af portoafgifter som drabbade alla inom
25 mil från hvarandra belägna stationer, genom en af
regeringen anbefald men för vårt land högst olämplig
uniform portosats. Allmänheten åter fordrade nedsatta
portoafgifter, och för att betäcka derigenom möjligen
uppkommande förluster för telegrafverket skulle
besparingar göras genom en förändrad organisation af
detta verk, som nu ogillades till form, styrelse och
förvaltning. Förslag i tidningarne och motioner inom
riksstånden förekommo i denna syftning, alla mer
eller mindre opraktiska, ensidiga, de flesta vitnande
om fullkomlig obekantskap med ämnet. Visserligen
medförde all denna olåt icke något resultat, men den
väckte hos vederbörande ett begär, en öfvertygelse om
behofvet att sjelf taga om hand och ordna detaljer, till
föga fromma för telegrafverket. Följden deraf blef:
obehagliga förklaringar emellan departementschefen
och mig, 
äfvensom ett spändt förhållande mellan oss båda,
hvilket underhölls af en tjensteman inom verket som
dermed ville göra sig behaglig och derigenom möjlig
för vinnandet af det mål hvartill han sträfvade.

Min ställning såsom medlare mellan 2:ne stridiga
åsigter och intressen började sålunda blifva
mindre behaglig. Böjelse och behof fästade mig
vid telegrafverket, men omständigheter kunde
inträffa som gjorde min afgång derifrån önskvärd,
om icke nödvändig. För att kunna lemna tjensten
och dock skydda min ekonomiska ställning för alla
eventualiteter, fattade jag det beslut att till
k. m:t ingå med underdånig anhållan derom, att
k. m:t ville till rikets då församlade ständer
aflåta en nådig proposition i följd hvaraf jag,
efter erhållet nådigt afsked från telegrafverket,
blefve uppförd på allmänna indragningsstaten, till
åtnjutande af pension till samma belopp som nu vid
telegrafverket egande aflöning (6,000 rdr).

Det kan ej nekas att min begäran var sträckt till
gränsen af förmätenhet, enär jag redan hade pension
på indragningsstaten dels såsom blesserad, dels
såsom f. d. informationsofficer vid krigsakademien,
tillsammans 900 rdr, och dessutom öfverstepension
1,200 rdr från arméns pensionskassa. Också väntade
jag icke bifall till min begäran annorlunda än efter
en betydlig nedsättning af det begärda beloppet. Men i
konungens proposition framstäldes saken nära nog såsom
en rättighet å min sida i följd af lång tjenstetid
och stora förtjenster, om hvilka jag sjelf var i
okunnighet. Hos adeln och presteståndet bifölls
konungens proposition utan afdrag, hos borgare och
bönder under vilkor som närmade sig till afslag. Saken
måste således upptagas i förstärkt statsutskott, der
ändtligen den kungliga propositionen segrade och mig
således tillerkändes en pension af 6,000 rdr efter
afgång från chefsbefattningen vid telegrafverket.

Hos ridderskapet och adeln hade en ledamot
väckt förslag till en underdånig skrifvelse,
med anhållan att k. m:t täcktes bestämma sin och
sin gemåls kröning, medan ännu rikets ständer voro
församlade. Frågan, en gång väckt, kunde icke lemnas
utan afseende; den beslöts sålunda och dagen dertill
bestämdes till d. 3 maj, konungens födelsedag.

Nu blef ett väldigt äflande och bråk,
med förberedelser till den storartade
högtidligheten. Massor af menniskor strömmade
hit från alla landsändar, kallade och
icke kallade. Bland de förra äfven arméns
representanter, det s. k. krigsbefälet, utgörande
2:ne generalbefälhafvare samt chefen och en kapten af
hvarje regemente och korps, till ett antal af omkring
80 personer. Såsom militärkorps måste denna samling
ha någon för tillfället förordnad anförare eller
ordförande, och dertill blef jag olycklige utsedd,
såsom den äldste i tjenst och grad, men i öfriga
egenskaper den mest olämplige. Fåfängt att komma ifrån
detta fatala, ehuru smickrande uppdrag! Och jag, så
blottad på all förmåga att representera, att hålla
ceremonital, jag måste dock deran, måste krama fram
sådana vid alla ankomst- och afskedsuppvaktningar
hos konungen, prinsarna, krigsministern m. fl. Med
grämelse förutsåg jag den lumpna roll jag härvid
skulle spela; men hvad jag icke förutsåg, skulle också
inträffa: det missöde att under, sjelfva kröningsakten
i kyrkan bli anfallen af ett plötsligt illamående, så
våldsamt att jag måste lemna hela ståten i trots af
det obehagliga uppseende som deraf uppkom. Allting
har dock ett slut och den sista uppvaktningen
var lyckligen öfverstånden, då krigsbefälet hade
den godheten att anställa en gouté för sin gamle
ordförande, som dervid hedrades med förekommande
välvilja och hjertliga afskedshelsningar. Upprymd och
rörd af den smickrande uppmärksamhet mig visades,
lyckades jag att någorlunda uttrycka min varma
tacksamhet, min tillgifvenhet och min högaktning
för det stora kamratskap jag då i mer än 64 år haft
äran tillhöra. Härpå följde ett allmänt hurrande
hvarunder jag hissades och kringbars på armarna. Jag
fick sålunda fägna mig af en hyllning som egnades
åt min höga ålder och långa tjenstetid, och -- som
ordspråket säger -- när ändan är god, är allting godt!

*

Tillägg.

Efter afskedstagandet, vid 83 års ålder, började
förf. nedskrifvandet af sina lefnadsminnen,
följde med lifligt intresse dagens frågor samt
sysselsatte sig stundom äfven med målning i
olja. Med undantag af hörseln, bibehöll han
intill sista stunden i förundransvärd grad sina
själsförmögenheter. Äfvenledes voro, intill sista
året, kroppskrafterna ovanligt goda; att vid några och
åttio års ålder gå en half mil, besvärade honom föga.

Bland förut omnämda hyllningar anse vi lämpligt att
här upptaga en, det telegram som vid afskedstagandet
kom honom tillhanda från chefen för danska
telegrafverket, Faber, så lydande:

Jeg seer dig sidde som en hædret Gjest
imellem dem, der hjalp dig da Du naaede
at ordne snelt och snildt mod Øst og Vest
og Nord og Syd de tankesnare Traade.
De vilde prise höit hvad Du har skabt,
de vilde sige ömt, hvad de ha tabt.
Men hvert af deres Ord -- der om vi bede
betragt dem som de kom fra os hernede.

Jeg seer dig sidde som en elsket Ven,
fra hvem der ei er Talen om at skilles.
Nei tvertimod, nu kan Du gi'e dig hen
foruden Tvang, nu kan Din Längsel stilles,
Paa mangt et gammelt Spörgsmaal gier Du svar,
naar kjærligt Du enhver i Haanden taer.
Hvo vil min höire Haand til Gubbens lede
og skaffe mig et Tryk til os hernede.

Jeg seer Dig sidde som en Svenske Mand,
for hvem det Navn har meest dog at betyde,
der en gang blødte før sit Fødeland
og endnu vil for det en Landse bryde;
og dog Du gjerne lød Kong Oscars Bud,
dengang Han sagde til Dig: reis med Gud
og skaf mig over Sundet hist en Kjede,
der kan førbinde os med dem dernede.

Saalunde alt jeg seer, mit klare Blik
seer icke Høitid blot, men livlig Gläde,
Tak vare Herrerne, ved hvem jeg fik
mit Telegram betimeligt tilstede.
Lad det ei blive ved lidt Viin og Mad,
men gjør til sidste Time Gubben glad.
Gjør I det ei, faae I Vor Herres Vrede,
ogsaae -- en Smule Skjänd af os hernede.

Öfver den hädangångne lästes i Ny Illustr. Tidning
för den 26 sept. 1868 följande vackra minnesruna:

"Karl Fredrik Akrell är död. En nära nittioårig lefnad
är slutad, en sjuttiofemårig tjenstebana lagd till
rygga, ständigt utmärkt, af den ovanliga duglighet
och energi, som af en obemedlad och obemärkt
gravör gjort en frejdad general, med adlig sköld,
med tapperhetsmedalj och ordensstorkors, samt, hvad
mera är, med ett både gammalt och stadgadt anseende
inom fäderneslandet, der hans namn varit kändt från
så många verksamhetsområden, att man ofta af honom
velat göra två personer. Icke kunde man t. ex. tro,
att gravören från 1794, hjelten från 1813, chefen
för topografiska kåren af 1831, grundläggaren af
våra telegrafer 1854 -- att allt detta skulle vara
en och samma person! och likväl är det så. Dessa
och många andra äro bland de gerningar, som följa
honom efter och vitna om "dödan man" vid domen "som
aldrig dör." -- Trettonårig då Gustaf III föll för
lönnmördarens kula, fick Akrell under Reuterholmska
regeringen sin första fullmakt, var redan kapten vid
1809 års statshvälfning, adlades för nästan ett halft
sekel tillbaka, och ändå var det just denne gubbe,
som under sistförflutna decennium
med rastlös ifver och ungdomlig kraft på mindre än
fyra år öfverdrog Sverige med telegrafledningar och
sålunda blef en förkämpe för vårt lands framsteg till
delaktighet i den allra nyaste tidens utveckling. År
1853 förevistes en telegrafledning på Stockholms
djurgård som en "kuriositet", herrar och damer
telegraferade mellan tornen i djurgårdstivoli
och funno det både intressant och "roligt" att
så der omedelbart läsa en frånvarandes tankar --
men Stockholms börsförening hade, då strax förut
deras utlåtande blifvit inhemtadt angående den
nya uppfinningens värde, försäkrat k. m:t, att
af den då ifrågasatta linien Stockholm--Göteborg
skulle handeln icke hafva någon nytta! Hvem ser
icke häri ett nytt bevis till de många, huru sällan
"fackmän" förstå äfven de nyttigaste reformer inom
eget fack, der vanan tryckt sin privilegiestämpel
på tankegången. Det var nu en sjuttiofemårig
general, som insåg handelns fördelar bättre än
styresmännen af en börsförening, och innan halfva
året 1854 hunnit förrinna, var telegrafnätet
Upsala--Göteborg--Helsingborg färdigsträckt och
allmänheten inbjuden att till en början telegrafera
gratis för att desto hastigare inöfva tjenstemännen. --
Men från denna oss närmast liggande, storartade del
af Akrells långa verksamhetsbana återvända vi till
"kung Gustafs dagar", till den gamles första inträde
i lifvet. Vetenskapsakademiens på sin tid namnkunnige
gravör, Fredrik Akrell, som för jemt hundra
år sedan vid afresan till akademien fått af sin mor
den goda erinran, att "den som kan en konst, står på
guldbotten" och derför lade sig på gravyren i stället
för embetsexamina, hade 1777 gift sig med gravören
Bergqvists dotter och såg 1779 den 13 januari familjen
tillökt med en son. Det var den nu aflidne generalen,
som då såg dagen. Tidigt lärde han sig faderns yrke
och graverade redan före sitt första inträde i tjenst
planscher till hvarjehanda då utkommande arbeten,
hvarmed han sedan fortfor långt in i sin militära
bana. Akrells kartor äro allmänt kända; icke så
många torde veta, att han som aqvatinta-gravör en tid
var den ende i landet och att öfver hundra planscher
till Thersners Fordna och närvarande Sverige äro af
honom graverade, liksom plan till Bergstedts Resa i
Propontiden, till Klinckowströms Bref om Förenta
Staterna m. fl., alla på sin tid framstående
gravyrarbeten. Arbeten af Hermelin, Wahlenberg,
Acharius m. fl.,
kartor till Sveriges sjöatlas, flera häften "principer
i landskapsteckning", Akrells egna reskartor öfver
Sverige m. m. vitna om den flit och skicklighet,
hvarmed han fört sin grafstickel. Och dock se vi
här endast frukten af "lediga stunders tidsfördrif",
under hvilan från flerfaldiga tjänstebefattningar,
hvilka ensamma skulle
fullt upptagit en man af mindre arbetsdrift än
Akrell. Inskrifven i landtmäterikontoret 1793,
öfvergick han 1794 till kungl. fortifikationen och
blef der 1795 officerskadett och den 1 februari
1796 konduktör. Som informationsofficer, adjutant,
fortifikationsbefälhafvare på Vaxholm, Fredriksborg
och Dalarö, deltagare i arbetena vid Trollhätte
(gamla) kanal och slussverk, befästningsarbeten
vid Stralsund m. m. var han under hela Gustaf IV
Adolfs regering särdeles sysselsatt och tillvann
sig redan nu det erkännande för duglighet och
energi, som följde honom till hans död. Medlem
af krigsvetenskapsakademien 1806, s. å. löjtnant
vid den då upprättade fältmätningskåren, blef han
1807 kapten i armén och föreläste från detta år i
tvänne decennier fortifikation vid krigsakademien på
Carlberg. Den nya "sakernas ordning" ändrade intet
i Akrells verksamhetsbana. 1812 major och ledamot af
landtbruksakademiens statistiska klass, beordrades han
vid arméns sammandragande om hösten samma år att vara
öfveradjutant vid tredje arméfördelningens stab och
förflyttades 1815 till tjenstgöring vid norra tyska
arméns generalstab, då Karl Johan öfvertog befälet
af denna här. I slagen vid Grossbeeren, Marzan,
Dennewitz och Leipzig utmärkte han sig för tapperhet
och hemförde från fälttåget öfverstelöjtnantsgrad,
svärdsorden, wladimirsorden, tapperhetsmedaljen --
och en kula, som den 19 Oktober vid stormningen af
Leipzig träffat honom i bröstet och sedan, lyckligt
uttagen, följde honom till hans död, hängande vid
hans pitschaft. Blessyren tvang honom emellertid att
begära entledigande från generalstaben för att sköta
helsan, under det armén gick hem för att tåga emot Norge, Ett
besök vid Pyrmont gjorde dock tillfyllest, och han återvände
snart till nya värf i fäderneslandet, för hvilket han
nu ej mera skulle komma att kläda blodig skjorta. År
1819 upphöjd i adligt stånd, utan att ändra sitt
"ofrälse"-namn (en förut adlad frände hade kallat
sig af Acrel), fortsatte Akrell sina arbeten som
informations- och ingeniörsofficer tills han, 1830
utnämd till öfverste i armén, blef
den 1831 organiserade Topografiska kårens förste
chef, i denna befattning fortfarande att leda
kårens verksamhet till 1856. Generalmajor 1843,
generallöjtnant 1854 (vid sin död den äldste inom
denna grad liksom hela generalitetets senior),
erhöll han äfven höga ordensutmärkelser från
Sverige, Norge och Danmark och blef ledamot af
vetenskapsakademien 1840. Chef för Telegrafverket i
riket 1854, utvecklade han här en särdeles berömlig
verksamhet och följdes af allmän tillgifvenhet
från den talrika tjenstemannapersonalen vid detta
nyskapade, vidtomfattande civila embetsverk, då
han 1862 öfverlemnade chefskapet i den nuvarande
innehafvarens hand. Först då, åttiotreårig, men
ännu kraftfull, drog han sig tillbaka ur det mera
verksamma lif, som blifvit hans andra natur. Hans
maka, som i mer än ett halft sekel varit med honom
förenad, afled samma år och lemnade den gamle ensam
i hemmet. Ännu i sex år vandrade han kry ibland oss,
ett stycke lefvande historia, ärad af ung och gammal,
och få hade hört att hans krafter under sista halfåret
börjat försina förrän de nåddes af underrättelsen
om hans den 11 september timade död. Alltifrån den
första riksdag, som inföll efter det Akrell erhållit
säte å Riddarhuset, eller 1823, och till och med
1853 års riksmöte intog Akrell sin plats, n:o 2,283,
bland ridders- och adelsmän då rikets ständer voro
tillsamman, samt syntes, efter tolfårig frånvaro, åter på
riddarhusbänken,
den minnesvärda 7 december 1865. Ytterst sällan deltog
han dock i diskussion och endast vid tvänne riksdagar
(1828, 1840) tillhörde han något utskott. Hans redbara
karakter och upplysta åsigter ha dock äfven i adelns
protokoll funnit ett uttryck: det första bruk han
gjorde af sin riksdagsmannarätt, var att (den 7 mars
1823) protestera mot adelns egendomliga beslut, att
ståndets öfverläggningar icke skulle vara offentliga."

Enligt den aflidnes i lifstiden uttalade
önskan, försiggick general Akrells
jordfästning i största enkelhet; han ligger
begrafven å Solna kyrkogård.

*
MINNEN

FRÅN

CARL XIV:s, OSCAR I:s OCH CARL XV:s DAGAR

AF

GENERALLÖJTNANT CARL AKRELL

OCH

LANDSHÖFDING S. G. VON TROIL.

ANDRA DELEN,

JEMTE SUPPLEMENT UR VÅR NYARE POLITISKA HISTORIA:
UTDRAG UR TROILS RIDDARHUSANFÖRANDEN OCH UR EN
RIKSDAGSBONDES ANTECKNINGAR.

STOCKHOLM

OSCAR L. LAMMS FÖRLAG.
Norrköping 1885, M. W. Wallberg & Comp. Boktryckeri.
Innehållsförteckning.

Minnen af landshöfding S. G. von Troil.

I. Ungdomsåren (1804--1820)............. sid. 1.

Härkomst. Barndomsminnen. Kadett-tid.

II. Subalterntiden (1820--1830)............. sid. 6.

Anställning vid lifregementets dragonkorps.
Humanistisk och militärisk utbildning.
Snabb befordran. Stockholmslif. Öfverstarne
Burenstam och Hierta. Arffursten Carls födelse. Min
faders död. Rekognosceringar med Topografiska
korpsen. Börjande riksdagsmannabana. Befordran
till ryttmästare och till ordonnansofficer. Första
företräde hos Carl Johan.

III. Utrikes resa (1830--1831) .............sid. 17.

Förberedelser. Afresa. Fortskaffningssätt.
Würtemberg. Preussiskt läger
vid Coblenz. Utflykter. Öfverste
Blankenburg. Paris. Pensionslif. Ludvig
Filip. Nationalgardet. Upplopp. L'école
romantique. Madame Recamier. Grefvinnan Tascher
de la Pagerie. General d'Erlon. Excellensen
Gustaf Löwenhjelm. Afresa från
Paris. München. Familjen Tascher de la
Pagerie. Salzburg. Wien. Ministern grefve
C. G. Löwenhjelm. Dresden. Berlin. Skåne. Stockholm.

IV. Ryttmästaretiden (1830--1842)...........sid. 45.

Tjenstgöring hos Carl Johan såsom
ordonnansofficer och adjutant. Ledamotskap af
krigsvetenskaps-akademien. Utarbetande i förening med
Ling af militärgymnastikreglementet. Armbrott. Prins
Max af Leuchtenberg. Tryckfrihetsåtalet emot
Crusenstolpe. Oroligheter. Snabb samling och
inryckning å ladugårdsgärdet. Lansexercis. Kejsar
Nicolai besök i Stockholm. Åkersteinska sadelhistorien
och min inblandning i denna sak. Koleran
år 1834. Riddarehuset sommartiden. Arbete
i ekonomiutskottet. Baron Axel Reuterskölds
hofbröllop. Arrende af Bälsta. Badresa till
Gustafsberg. Befordringar.

V. Regementsofficerstiden (1842--1851).........sid. 68.

Förlofning. Bröllop. Sista årens tjenstgöring
hos Carl Johan. Konungen väcker hos
mig landshöfdingetankar. Carl Johans sista
sjukdom och död. Grefve Magnus Brahe. Sändning till
Wien. Besvärlig utresa. Svårighet att blifva kejsaren
förestäld. Prins Gustafs af Vasa protest emot konung
Oscars tronbestigning.
Kejserlig middag. Metternichska huset. Sammanträffande
med prinsen af Vasa. Leopoldsorden
tilldelas mig. Hemresa. Utnämning till
andre major. Framtidsutsigter. Befordran till
öfverstelöjtnant. Resa till Ems. Förberedelser
till 1844 års riksdag. Första uppträdande
på riddarehuset. Gatukravaller. Riksdagen
1847--1848. Arbete i statsutskottet. Första uppslaget
i jernvägsfrågan. Mars-oroligheter. Riksdagen
1850--1851. Militära uppdrag. Prins Gustaf. Hans
militäriska utbildning, hans väsende och hans död.

VI. Landshöfdingetiden (1852-1855)..........Sid. 94.

Återbörjande tankar på en landshöfdingeplats. Jag
afslår Gotlands län, söker Örebro- och blifver
genom ödets förunderliga skickelse landshöfding i
Malmöhus län. Afsked från dragonkorpsen. Ankomst
till Malmö. Uppträdande i Ystad. Välvilligt
mottagande inom länet. En landshöfdings ställning
förr och nu. Vägarnes tillstånd. Makadamisering
af sträckningen Malmö--Lund. Åtgärder för vägarnes
förbättring i allmänhet. Kronprinsen Carl besöker
Lund. Karantänskommission för Skåne. Inflyttning i
residenset. Koleran i Skåne år 1853. Förskräckelse och
löjliga försigtighetsmått. Besök i Borstahusen. Munck
af Rosenschölds relegation. Teknisk skola i Malmö.
Tegnérs bildstod. Ordförandeskap i länets
hushållningssällskap. Mamsell Michal. Skånska
jernvägsfrågans uppkomst och utveckling. Riksdagen
1853--54. Anmälan hos konungen af min tillämnade motion
i jernvägsfrågan. Konungens misshag. Motionen
afgifves. Åtgärder för beredande af dess
framgång. Nytt besök hos konungen. Förändrad åsigt
hos hans majestät. Jag lemnas under jernvägsstriden
utan understöd af skånska adeln. Medel till södra
banans påbörjande beviljas. Hemlif i Malmö. Välvilja
af länets invånare. Inre förvaltning. Den politiska
ställningen. Engelsk eskader i farvattnet. General
Canrobert i Helsingborg.

VII. Landshöfdingetiden (1856--1858)     .........sid. 131.

Befallning att uppresa till hufvudstaden.
Konungen erbjuder mig civilportföljen.
Svårighet att neka. Med kronprinsens tillhjelp
lyckas jag undandraga mig förtroendet. Välvilliga
och smickrande utlåtanden i tidningar och
bref. Utflykt till Norge. Förberedande
åtgärder för landtbruksinstitutets
åvägabringande. Riksdagen 1856--1857. Öppnandet
af jernvägen Malmö--Lund. Invigningen af Malmö
skeppsdocka. Penningekrisen. Utflykter under
sommaren. Ordnande af Alnarps landtbruksinstitut. Mig
lemnad hedersgåfva vid södra stambanans öppnande
till Höör. Vägrad tillåtelse att densamma
emottaga. Storkors af nordstjerneorden. Sista besök
hos konung Oscar.

VIII. Landshöfdingetiden (1858--1865).........sid. 152.

Ordförandeskap i kommunalkomitén. Obehagligt
arbete i densamma. Täta resor
mellan Malmö och Stockholm. Besök på Fredriksborg
hos Fredrik VII. Min moders död. Inköp af
Rönneholm. Riksdagen 1859--60. Jernvägsfrågans
ställning nödgar mig att i densamma deltaga. Uppresa
till Stockholm. Vacker seger på riddarehuset. Norska
frågan. Kröningen. Början af de många kungliga
besöken. Lägret vid Ljungby. Konung Carl med familj
gästar vårt hus.
Tillsättning af
landssekreterarebefattningen. Hemlif. Henning
Hamilton minister i Köpenhamn. Sändning från Carl
XV till Fredrik VII. Prins Gustaf af Vasa i
Helsingborg. Min svärfars benbrott. Åtgärder för
de skånska bibanornas tillvägabringande. Motioner
om bidrag till dessa banor och om förökadt anslag
till Alnarp under riksdagen 1862--63. Vestra
stambanans invigning. Konungen föreslår mig att
inträda i statsrådet. Representationsförslagets
framläggande. Lapinskis polska expedition. Tre
dagars besök af kronprins Oscar. Svenska och
danska konungarne sammanträffa i Malmö. Fredrik
VII:s besök och historiskt märkvärdig middag
i landshöfdingeresidenset. Prins Oscar med
gemål och barn gästa landshöfdingehuset under
fyra dagar. Prins Augusts besök. Grefvarne
Manderström och Henning Hamilton sammanträffa hos
mig. Omintetgörande af tilltänkt förbundstraktat
med Danmark. Sinnesstämningen i Danmark och
Sverige. Insamlingen för danskarne. Ordförandeskap i
landstinget. Hemlif. Nytt besök af prins Oscar med
familj. Förberedelser för elfte allmänna svenska
landtbruksmötet. Jag inbjuder konungen, men måste
lemna opåaktad drottningens önskan att dervid
närvara. Landtbruksmötet. Malmö stads storartade
fest. Aftonbjudningar i landshöfdingehuset. Jag
erhåller konungens porträtt och storkorset af
vasa-orden. Konungen inviger Landskrona och
Helsingborgs-banorna.

IX. Landshöfdingetiden (1866--1869) ....... sid. 189.

Den nya riksdagsordningen. Dess
genomdrifvande. Följderna af dess antagande.
Prins Oscar tillbringar en dag på Rönneholm. Möten med
prins Fredrik af Nederländerna och konung Karl. Malmö
stad utser mig till riksdagsman. Talmanskapet i
andra kammaren. Riksdagen år 1867. Jag väljes till
ordförande i försvarsutskottet. Riksdagens
skaplynne. Riksdagarne 1868 och
1869. Landtmannapartiet. Intelligenspartiet.
Silfverbröllop. Hemlif. Lunds universitets 200-års
jubelfest. Prinsessan Lovisas förlofning med
kronprinsen af Danmark. Hennes första besök i detta
land. Angenäm dag på Bernsdorf. Utrikes resa år
1868 med min hustru och dotter. F. d. korporal
Tullbergs bearbetningar, och frälsebonderörelsen
i Skåne åren 1868 och 1869. Orsak, fortgång
och utveckling. Åtgärder för att lugna och
stäfja rörelsen. Uppresa till Stockholm med
familj. Frälsebondefrågan förekommer på
riksdagen. Allmän åklagare emot Tullberg
förordnas. Äfven justitiekansleren förordnar en
sådan. Tullberg gripes och införes till Malmö.
Motstånd göres vid försök att häkta Tullbergs
biträde Eskil Larsson. Militärmarsch till Stehag.
Jag hemreser skyndsamt till Skåne. Tullberg och
Eskil Larsson lösgifvas af häradsrätten och
frikännas slutligen. Uppstudsigheten börjar aftaga.
Oro och otålighet hos en del godsegare. Deraf
föranledda förhastade åtgärder. Allmänt omdöme
öfver denna fråga. Vintern 
1869 i Stockholm,

X. Landshöfdingetiden (1869--1874)..........sid. 217.

Emottagande i Malmö af den nyförmälde
danske kronprinsen med gemål. Festligheter i
Köpenhamn. Nordtyska fartyg i svenska hamnar
under fransk-tyska kriget. Skiftande glädje och
sorg inom svenska konungahuset. Drottning Lovisas
död. Sällskapslifvet i Malmö. Badresa med min hustru
till Kissingen. 
Utflykter i bayerska Tyrolen. Tyska tidningars tystnad
rörande Carl XV i Aachen. Deraf oro och påskyndad
hemresa. Konungens ankomst till Malmö. Hans sjukdom
och död. Danska tronföljareparet, prins August och
enkedrottning Josefina i Malmö. Liköppning. Lit
de parade. Likfärd till hufvudstaden. Uppresa
till begrafningen. Tacksamhetsbetygelser och
hedersskänker. Enkedrottning Josefinas femtiårs
jubelfest. Beslut att inom ej aflägsen tid lemna
tjensten. Anledningen dertill. Konungen förberedes på
detta beslut. Orsaken hvarför ej efterträdare kunde
af mig föreslås. 1873 års landsting underrättas om
min snara afgång. Badresa till Särö. Hertigen af
Augustenborg. Vintern 1873--74. Uppresa med min
hustru för att afskedsuppvakta den kungliga
familjen. Inlemnandet af afskedsansökan
påskyndas. Offentligt vitsord vid afskedets
beviljande.

XI. Ålderdom och hvila (1874--1877).........sid. 236.

Afskedsord till länets invånare. Malmö
stads afskedsfest. Allmänt omdöme om min
landshöfdingeverksamhet.

*

Minnesrunor författade af S. G. von Troil.

Sid.

I. Erik Gustaf af Klint...............   241.

II. Gustaf Olof Lagerbring..............   243.

III. Gustaf Adolf Hierta...............   248.

IV. M. F. F. Björnstjerna.............   251.

V. Olof Johan Södermark..........  257.

VI. Carl af Forssell...............   261.

VII. Johan Fredrik Ehrenstam.............   264.

VIII. Michael Silvius von Hohenhausen..........270.

*

Anföranden på riddarhuset af S. G. von Troil.

I. Rörande den lika arfsrättens införande.........276.

II. Motion om jernvägar i Skåne     ............281.

III. Vid statsutskottets utlåtande rörande skånska
jernbanan ... 297.

IV. Om det hvilande representationsförslagets
antagande   ....   310.



En riksdagsbondes anteckningar    .........315.

(Lefnadsminnen af Pehr Sahlström, innefattande
tillägg till Akrells och Troils skildringar af flera
bland våra vigtigaste riksdagar, af episoderna med
Crusenstolpe m. m.)

*
MINNEN AF LANDSHÖFDING VON TROIL.

I.

Ungdomsåren.

(1804-1820.)

Härkomst. Barndomsminnen. Kadett-tid.

Äldste son till kanslirådet m. m. Lars David von
Troil och hans hustru Anna Maria Tham, föddes jag i
Stockholm den 5 maj 1804.

Den förre kom till verlden några månader efter
sin faders -- den under frihetstiden väl bekante erkebiskop
Samuel Troili -- död, hvilken efterlemnade en 30-årig maka,
Brita Elisabeth Silfverstolpe, i temligen knappa
omständigheter, men med en talrik barnskara.
Boende på en liten nära Upsala belägen egendom,
Björnarbo, der hon år 1831 afled i den höga åldern
af 95 år, lyckades det denna utmärkta fru att genom
sträng ordning och hushållning bereda samtliga
barnens uppfostran och fortkomst.

Efter slutade studier, dels vid Upsala dels vid Lunds
universitet, anstäldes min fader i kammar-expeditionen
af konungens kansli, hvars alla grader med beröm
af honom genomgingos. Tidtals tjenstgjorde han
äfven i egenskap af statssekreterare, men, då under
Karl Johans regeringstid den förutgående enskilda
föredragningen hos konungen skulle ske på franska
språket, hvars talande min fader icke var fullt
mäktig, undanbad han sig den efter Börtzell lediga
statssekreterareplatsen och föredrog att erhålla
en befattning såsom ledamot af allmänna ärendenas
beredning.

De senare åren af sin lefnad var min fader mycket
sjuklig af vattusot och bröstlidande. Han afled den
19 augusti 1827 på Älby gård i Upland, efterlemnande
ett högt aktadt namn samt ett kärt och dyrbart minne
hos maka och barn.

Min oförgätliga moder, Anna Maria Tham, föddes i
Göteborg den 3 februari 1775, Hon var dotter till
direktören vid ostindiska kompaniet Gustaf Tham och
Christina Maria Grill.

Efter mannens död flyttade min mormoder till
Stockholm, hvarest hon egde många nära anförvandter. I
hennes hus, likasom hos hennes syster, direktörskan
Grill på Söderfors, lärde min fader känna och värdera
den äldsta dottren, och han ingick med henne den 30
juni 1803 ett lyckligt äktenskap, hvaruti föddes
förutom mig den äldste sonen Fredrik Adolf den 24
maj 1806 och dottren Elisabeth Maria Johanna den 1
mars 1811.

Efter att år 1827 hafva blifvit enka med temligen
inskränkta tillgångar, lyckades dock min moder att så
ordna sin lefnad, att samtliga barnen hos henne hade
ett fridfullt och lyckligt hem, så länge något af dem
var i tillfälle att deraf begagna sig. Under de senare
åren sjuklig, men alltid lika tålig och välvillig,
slutade hon den 12 december 1859 sin kärleksfulla
lefnad vid den höga åldern af nära 85 år.

Från min barndom har jag föga att berätta. Mina
äldsta minnen inskränka sig till våren 1809, då jag,
ännu icke 5 år gammal, var närvarande vid min moders
mosters, fru Anna Johanna Grills dödsbädd, för att af
henne taga afsked; och till Fersiska mordet år 1810,
då jag hos min mormoder hörde de äldre herrarne omtala
gräsligheterna på riddarhustorget och derefter på
aftonen gående återvände med föräldrarna till vårt
hem i Klara bergsgränd, hvarunder vi upphunnos och
sammanträffade med vilda, skrålande folkhopar, som med
stenar i fickorna skyndade förbi oss för att ödelägga
grefve Samuel af Ugglas&#8217; bostad vid Drottninggatan.

Efter det att jag ett halft år gått i Klara skola,
leddes min uppfostran af informatorerne Planck,
Arnliot och Tranheim. Den förste var sjelf uppfostrad
med stryk, och stryk använde han i hög grad på sina
lärjungar. Ännu erinrar jag mig med en hemsk känsla,
huru min och i synnerhet min stackars broders kropp
många gånger var blodröd och uppsväld efter de
afstraffningar med grofva hasselkäppar, Planck för
de ringaste förseelser lät oss undergå. Och ändock var
denne informator på sätt och vis af oss af hållen. Han
lärde oss att flitigt arbeta; och under fristunderna
deltog han i samt ledde sjelf våra lekar och
sysselsättningar. Den lärometod han följde -- strykmetoden -- var 
då ännu så allmän i skolorna,
att han ej bör alltför mycket klandras för det
barbariska sätt, hvarpå han, för öfrigt med mycket
nit och intresse, i oss inpräglade våra lexor.

År 1811 köpte min fader den 1 mil från Upsala
belägna Brunna landtegendom. Der vistades vi om
sommaren. Vintrarna voro vi i Stockholm. Under den
vackra årstiden gjordes icke sällan besök hos min
åldriga farmoder på det endast 2 mil från Brunna
aflägsna Björnarbo. Denna vördnadsvärda gummas
födelsedag, den 12 augusti, firades årligen af den då
församlade slägten med sällskapsspektakel eller andra
glada tillställningar. Om den 12 augusti talade man
alltifrån årets början; på dess högtidlighållande
beredde man sig i många månader. Ingen under då,
att det är denna dag, som från min barndom lifligast
qvarstår i mitt minne. Synnerligen ståtligt firades
densamma år 1816 hos mina föräldrar. Den skicklige
vitterhetsidkaren, kanslirådet Silfverstolpe hade i
bunden stil författat en vacker och väl tänkt prolog,
i hvilken alla de många närvarande anförvandterna,
stora och små, hade några hjertliga önskningar att
uttala. Allt var då idel glädje.

Men denna glädje förbyttes snart i sorg; ty endast
tvänne månader derefter ödelades genom vådeld så väl
boningshuset som de flesta uthusen å det för mina
föräldrar så kära Brunna. Penningar måste nu anskaffas
till gårdens återuppbyggande; och jag tror, att deraf
förorsakade bekymmer, jemte sorgen att härigenom se
min moders icke obetydliga förmögenhet förminskad,
till ej ringa del grundlade den sjuklighet, hvaraf
min känslige fader de senare åren hemsöktes.

Den tid nalkades emellertid, då jag borde bestämma
riktningen af min blifvande lefnadsbana. Min håg stod,
likasom de fleste pojkars, till militärståndet. Jag
kan ej säga, att jag för sjelfva yrket hyste någon
afgjord böjelse, men uniformen lyste mig i ögonen,
och jag tänkte hufvudsakligast på det glada, muntra
kamratlifvet. Nog af, jag bad min fader att få blifva
militär, och, sedan han förestält mig, att på denna
bana utgifterna voro stora, inkomsterna små och
fortkomsten osäker, lofvade han dock att villfara
min önskan. Kort derefter, i början af år 1818,
tillfrågades jag, om jag ville blifva kadett. Nu
först föresväfvade
det mig, att jag kanske alltför lättsinnigt valt
mitt lefnadsyrke. Men på grund af ett karaktärsdrag,
hvarifrån jag sedermera ytterst sällan afvikit,
att ej ändra ett en gång fattadt beslut, svarade
jag dock obetingadt ja. Till följd deraf uppvaktades
krigsakademiens då varande guvernör, generalmajoren
grefve Nils Cronstedt; min ansökan insändes, och
jag erhöll tillsägelse att till inträdes-examens
undergående i september månad samma år inställa mig
vid Karlberg. Den lärokurs, som denna tid genomgicks
vid krigsakademien, var betydligt underlägsen
den under medlet af adertonhundratalet bestämda,
likasom äfven de fordringar, hvilka då stäldes på
officersaspiranter, i jemförelse med nutidens. Jag
vågade derför hoppas att möjligen kunna vinna inträde
i den tredje af de fyra klasser, hvaraf läroverket
bestod, förskaffade mig uppsats på det kunskapsmått,
som dertill erfordrades, och arbetade under våren
och sommaren med den framgång på inlärandet deraf,
att jag vid examen blef af samtlige lärarne insatt
i tredje klassen -- en utmärkelse, som var ganska
sällsynt. Min bestörtning blef derför så mycket
större, då jag några dagar derefter underrättades,
att jag, oaktadt mina med så mycket beröm godkända
kunskaper, var på grund af närsynthet kasserad. Genom
min gudfaders, excellensen Rosenblads bemedling
erhölls dock en kunglig resolution, att jag skulle
vid krigsakademien emottagas, och den 30 september
1818 gjorde jag derstädes mitt inträde.

Lefnadssättet vid Karlberg var för mig någonting
ovant, men nyttigt. Jag hade hittills ständigt vistats
i föräldrahemmet och behöfde nu komma ut ibland
kamrater för att uppruskas. De trenne första månaderna
hade jag dock svårt att rätt trifvas. Den så kallade
pennalismen -- de lägre klassernas slafveri under de
högre -- var då i sitt fulla flor och missbrukades
ofta på ett oförsvarligt sätt. Allmänheten hade
dock derom föga kännedom, emedan inom korpsen ingen
förseelse strängare bestraffades, än hvad man benämnde
sqvaller, hvaraf äfven följde, att aldrig någon af
de yngre kadetterna vågade yppa den misshandling,
för hvilken han var föremål. Som jag var nog lycklig
att genast inträda i tredje klassen, det vill säga
den befallande afdelningen, behöfde jag ej genomgå
den svåra lydnadskursen. Deremot fick
jag, enligt gällande regler, ej förr än efter tre
månaders förlopp befalla, eller, såsom det rätteligen
kallades, skicka ärenden.

Efter återkomsten ifrån första årets julferier, hvilka
jag tillbragte i föräldrahemmet, började jag finna mig
rätt väl. Jag arbetade flitigt och uppflyttades vid
vårexamen till n:r 8 i klassen. Vid inträdet i 4:de
klassen, hösten 1819, erhöll jag ordningsnumret 5 och
påföljande vår n:r 3. Enskilda lektioner i engelska
språket lemnades mig af den skicklige lektor Moberg,
med den påföljd, att jag vid utgåendet från Karlberg
fullkomligt obehindradt uttryckte mig på detta språk.

Vintren 1820 hemsöktes jag af en svår, ständigt
recidiverande frossa, som först kunde häfvas på
sommaren, då jag erhöll ledighet att hemma på landet
genomgå en brunnskur. Hösten samma år insjuknade jag
i messling och hindrades derigenom att deltaga i den
offentliga afgångsexamen. I tur och befordringsrätt
förlorade jag lyckligtvis derigenom ingenting, emedan
jag några dagar senare enskildt utexaminerades af
lärarne. För öfrigt mådde jag under de tvänne år
jag vistades vid Karlberg utmärkt väl. Kosten var
visserligen särdeles klen, understundom usel; men
jag hade icke i föräldrahuset blifvit bortklemad,
och dessutom rådde vid denna tid ibland kadetterna en
god korpsanda, hvartill hörde att ej inför främmande
beklaga sig öfver kosthåll och dylikt. Man höll
god min och befann sig deraf väl. Då jag lemnade
krigsakademien, var jag visserligen ännu temligen
spenslig, men min fysik hade dock under vistandet
der betydligt utvecklats.

II.

Subalterntiden.

(1820-1830.)

Anställning vid lifregementets dragonkorps.   Humanistisk och militärisk utbildning.   Snabb befordran.   Stockholmslif.   Öfverstarne Burenstam och Hierta.   Arffursten Karls födelse.   Min faders död.   Rekognosceringar med topografiska korpsen.   Börjande riksdagsmannabana.   Befordran till ryttmästare och till ordonnansofficer.   Första företräde hos Karl Johan.

En vigtig fråga var nu, vid hvilket regemente jag
borde söka anställning. Min fader rådgjorde i detta
afseende med sin systerson, dåvarande öfversten,
sedermera generallöjtnanten friherre G. A. Hjerta,
som tillstyrkte mitt inträde vid lifregementets
dragonkorps.

Det kunde synas vågadt för en så pass obemedlad yngling
som jag att söka anställning vid ett dyrt
rytteri-regemente; men så många af mina anförvandter
hade fordom tjenat och tjenade ännu vid dragonkorpsen,
att Hjertas förslag på mig utöfvade en stark
dragningskraft. Dertill kom äfven, att utsigten till
hastig befordran, i anseende till nyss inträffadt
chefsombyte, syntes sannolikare vid dragonkorpsen än
vid de flesta öfriga regementen. Af alla dessa skäl
ingick min fader på förslaget, och den 19 oktober
1820 utnämdes jag, då endast 16 1/2 år gammal, till
kornett utan lön vid lifregementets dragonkorps.

För att fullkomna mina studier och vinna öfning i
ridderliga idrotter, tillbragte jag derefter fyra
terminer vid Upsala universitet. Under vistandet
derstädes afhörde jag åtskilliga föreläsningar, men
den hufvudsakliga tiden upptogs dock af lektioner i
ridkonst för Malmerfelt, i fäktning för Heidenstam
samt i franska språket för den älsklige gamle
emigranten (Markis af?) Bethüne. Dessutom gjorde jag
der mitt första inträde i sällskapslifvet, och jag
skall aldrig glömma de angenäma och bildande stunder
jag tillbragte i professor Geijers och öfverstinnan
Silfverstolpes, född Montgomery, jemte så många andras
gästfria hus.

Den l april 1821 började jag gradpasseringen vid lifgardet 
till häst och lyckades genom flitigt arbete afsluta densamma på
den korta tiden af tre och en half månader. Två af
mina regementskamrater, kornetterna Söderhjelm och
grefve Posse, hvilka samtidigt med mig genomgingo
graderna, behöfde dertill 8 till 10 månader,
och följden deraf blef, att jag, ehuru min
kornettsfullmakt var af yngre dato, likväl såsom
utexaminerad kadett erhöll tur i regementet framför
dem båda.

De förespeglingar om hastig befordran, som min
fader af öfverste Hierta erhållit, voro icke
ogrundade. Samtidigt med chefsombytet lemnade de
båda gamla majorerna Silfverstolpe och af Sillén
sina tjenstebefattningar, hvarigenom två ledigheter
redan då uppstodo; och under derpå följande 1821
års möte tog den nye chefen, öfverste Burenstam, så
grundligt ihop med den så väl hvad exercis som ordning
beträffade beqväma och vid slapp styrelse förvanda
officers-korpsen, att många af dessa herrar funno
tjenstgöringen för besvärlig och derför beslöto att
taga afsked. Följden häraf blef, att under februari
månad 1822 samtlige officerare sammankallades till
Upsala, för att uppgöra succession efter icke mindre
än sju å nyo afgångna kamrater. Att glädjen dervid var
stor hos de qvarvarande behöfver ej sägas. Jag för
min del befordrades, ifrån att vara lönlös, med ens
till äldste kornett och anstäldes vid lifsqvadronen
med station i Stockholm. Mitt ackord, 3000 kronor,
kunde jag lyckligtvis sjelf betala, utan att derom
behöfva anlita min fader, emedan en summa, som efter
min gudmoder, fru Grill på Söderfors, mig i testamente
tillfallit, nu vuxit till detta belopp.

Hösten 1823 genomgick jag vid Strömsholm en ridkurs
för stallmästar Schensson, och befordrades den 3 maj
1825 till andre och den 27 juni 1827 till förste
löjtnant, i hvilken senare egenskap jag 1828 åter
flyttade till lifsqvadronen.

Under alla dessa år lyckades jag så ordna min
tjenstgöring på roten -- expeditionsföring -- att
densamma egde rum på våren, sommaren eller hösten,
med stationer i Upsala eller Norrtelje; och jag kunde
följaktligen tillbringa vintrarne hos mina föräldrar
i Stockholm, hvilket icke blott medförde en stor
besparing, utan äfven gaf mig tillfälle att i olika
riktningar förkofra mitt kunskapsförråd. Förmiddagarne
användes till lektioner i gymnastik och fäktning
för Ling, i veterinär och hofbeslag för Norling,
i franska skrif- och talöfningar för abbé Bonbaron,
kartritning å topografiska korpsens ritkontor,
och till åhörande af dåvarande öfverste Lefréns
föreläsningar i krigsvetenskapen. Eftermiddagarne
hade jag vanligen hemarbete i åtskilliga ämnen;
och om aftnarne deltog jag i det för en ung man
så nyttiga sällskapslifvet i hufvudstaden. Detta
var då vida angenämare och tillika vida nyttigare
än nu. I stället för att söka all njutning i magens
tillfredsställande på kräsliga middagar eller på rök-
och punschunderhållningar, samlades man anspråkslöst i
enskilda familjer, hvarest unga personer af båda könen
hade lätt att råkas. Man språkade, man gjorde musik,
man roade sig med sällskapslekar, och, då någon af de
närvarande fruntimren satte sig till pianot, svängde
man om i en liflig dans. -- Många af de större husen
hade mottagningar en bestämd dag i veckan, andra
hade sina dörrar öppna, så ofta bortbjudningar ej
hindrade det. Med ett ord, en ung karl var sällan i
villrådighet, hvar och huru han skulle tillbringa
sin afton, om han ville vara borta. -- Och detta
lefnadssätt var icke dyrt. Derför kunde något hvar -- äfven 
jag, som måste tänka på en sträng hushållning -- deruti 
deltaga. Det föll sällan någon ung officer in
att åka på dylika tillställningar. Man vandrade till
fots och klädde sig derefter. Jag minnes mer än väl,
huru jag, i hvita kasimirs-knäbyxor, silkesstrumpor
och skor, vandrade till och från slottsbalerna. Man
drog på sig långa ullstrumpor, som gingo högt upp
på låren, derofvan ett par utanstöflar, och så bar
det af -- och man framkom till balen lika putsad,
som om man åkt i en prydlig vagn. När härtill
kommer, att dansordnarne Amaranten och Innocensen
ofta sammankommo, och att man der roade sig af
hjertans grund, inses lätt, att min subalterntid
var munter. Ungdomen hade då ej hunnit blifva
"blaserad", och derför njöt den med fulla drag af
sällskapslifvet. Att en militär skuldsatte sig hörde
till det ovanliga. Vid andra lifgardet hade under
min subalterntid 5 eller 6 officerare ådragit sig
skulder, sammanlagdt ej uppgående till stort mera,
än hvad en enda person nu ofta kan opåtaldt häfta
för -- och de nödgades alla taga afsked.

Somrarne tillbragtes, då jag ej af expeditionsföring var derifrån 
förhindrad, på besök hos mina slägtingar och vänner inom 
Mälareprovinserna. År 1826 företog jag under juli och augusti 
månader, på inbjudning af min vän och kamrat friherre v. 
Tersmeden, en angenäm resa till hans i norra Helsingland
belägna bruk, hvarifrån återfärden skedde öfver
Rättvik och Leksand i Dalarne, på hvilket senare
ställe jag besåg grafmonumenten öfver mina derstädes
jordade förfäder.

Exercismånaderna egnade jag mig, likasom samtlige mina
kamrater, med fullt allvar åt tjensten. Dragonkorpsen
hade, kort innan jag derstädes blef anstäld, mistat
sin gamle chef, grefve Ulrik Gyldenstolpe. En
ärans man i ordets fulla bemärkelse, en fader för
sina underhafvande och derför älskad af dem alla,
saknade dock grefve Gyldenstolpe den kraft och
den rastlösa verksamhetsifver, som för en chef
äro af nöden, så framt ett regemente icke skall
förfalla. Dertill kom, att de båda majorerna voro
gamla män. Korpsen befann sig derför i ett slags
lägervall. Både manskaps och hästars enskilda
utbildning var försummad. Exercis-sqvadron eller
deremot svarande öfningar saknades. Regementsmöten
egde visserligen rum vid Upsala å polacksbacken eller
vid Stockholm å ladugårdsgärdet, hvarunder linie- och
sqvadronsexercis hjelpligt öfvades; men ifrågasatte
man, att en af manskapet skulle rida fram ur ledet,
så var detta ofta förenadt med mycken svårighet.

Den nye chefen, öfverste Burenstam, hade derför ett
tacksamt fält att bearbeta. Mycken uthållighet
erfordrades dock för att lyfta regementet
ur det slapphetstillstånd, hvaruti det sig
befann. Lyckligtvis egde Burenstam alla de egenskaper,
som Gyldenstolpe saknade. Utgången ur G. Löwenhjelms
skola, hade han vid lifgardet till häst gjort sig
känd såsom en ovanligt skicklig, men tillika mycket
sträng major. Han kunde med rätta anses för den tidens
utmärktaste exercismästare inom rytterivapnet. Allt
riktades åt införandet af den största punktlighet i
äfven den minsta del af tjensten. Det hörde ej till
tidens anda att sysselsätta sig med sådana frågor,
som nu med rätta anses af synnerlig vigt, såsom
fält- och förposttjenst, rekognosceringar, skydd vid
uppställningar, bedömande af markens skaplynne och
de olika vapnens skottvidd, m. m. Man skulle derför,
efter nutidens sätt att se, kunna anse Burenstams
instruktioner såsom alltför pedantiska, ty de afsågo
uteslutande exercisfältet; men inom detta inskränkta
område lyckades han att på kort tid bibringa sina
underlydande noggrann kännedom af deras åligganden, och att 
ifrån förste majoren till den yngste rekryten hålla
en hvar vaken och uppmärksam. Hvem vet dessutom,
derest det varit korpsen förunnadt att en längre tid
få behålla denne utmärkte chef, huruvida ej Burenstam,
nu tvungen att börja med de första grunderna, skulle
mer och mer hafva ledt öfningarna mot ett högre
mål? Sådant är på grund af hans goda hufvud och skarpa
omdöme att förmoda, ehuru hans korta verkningstid ej
medgaf det.

Burenstams instruktioner voro korta, bestämda och
noggranna. Han undervisade sjelf på befälsmötena
i alla delar af tjensten, såsom sabelhuggning,
pistolens handterande, flankering, sqvadrons-exercis
och, så mycket tiden det medgaf, enskild
ridning. Streckbataljon till fot och häst öfvades så
väl på befäls- som regementsmötena, och den noggrannhet
Burenstam dervid fordrade var utomordentlig. Man måste
med matematisk noggrannhet på förhand utse den punkt
på fältet, dit sqvadronen, vare sig i front eller
flankmarsch, borde föras, eller der afbrytningar
skulle ske; och till denna punkt måste man rida
rakaste och genaste vägen. Den minsta slingring,
det minsta öfverskridande af det i reglementet
föreskrifna alnmått vid afbrytningarna bemärktes af
hans skarpa öga, och, vare sig i streckbataljon eller
med fulla sqvadroner, framkallades då för fronten
den officer, som begått ett dylikt misstag, för att
tillrättavisas. Denna tillrättavisning gafs aldrig
på groft eller ohöfligt sätt, men den var skarp och
bitande; och, om felen flere gånger upprepades, kunde
man vara viss på att blifva arresterad. På sådant
sätt lyckades öfverste Burenstam att vid dragonkorpsen
införa större noggrannhet i manövern än, som jag tror,
förefans vid något annat rytteriregemente.

Derjemte var Burenstam äfven i andra afseenden verksam
för regimentets bästa; Han lyckades genomdrifva,
att Drottningholms kungsgård uppläts till plats för
befäls- och rekrytmötena, samt att inqvartering
i dervarande bygnader lemnades både åt befäl och
manskap; han skaffade anslag till ett större ridhus å
samma ställe, och han erhöll tillstånd att förflytta
regementets lägerplats ifrån det flacka och soliga
ladugårdsgärdet till en behaglig, och skuggrik plats
å lindarängen.

Burenstam var sjuklig och fick ej göra mer än 4 eller 5 
möten med dragonkorpsen. År 1826 tog han afsked och erhöll 
till efterträdare förste majoren, öfverste
G. A. Hierta. Under 1826 års befälsmöte gaf
officerskorpsen afskedsmiddag för sin forne chef. Han
hade alltid varit aktad, men tillika fruktad, de
senare åren äfven älskad. Nu, vid afskedstillfället,
och framför allt ett par år senare vid hans
likbegängelse, fäldes ymniga tacksamhetstårar för
allt det myckna han för regementet uträttat.

Dragonkorpsen var denna tid organiserad på fyra
sqvadroner, hvardera bestående af 125 man. För att
kunna exercera i samband med de fem små sqvadronerna
vid lifgardet till häst, bildades derför vid
utryckning till häst en så kallad femte sqvadron
af andelar från de öfriga. År 1828 förde jag denna
sqvadron; 1829 utnämdes jag till ryttmästare i
korpsen, och blef 1830 den 13 maj, vid 26 års ålder,
chef för lifsqvadronen, hvilken befordran af alla de
många, som jag före och efter denna tid erhållit,
säkerligen var den, som tillskyndade mig mesta
glädjen.

Från min subalterntid har jag för öfrigt föga
att berätta. Vår exercis gick i allmänhet bra. Vi
voro alla unga, glada och nöjda. Burenstam hade
i officerskorpsen ingjutit en sådan anda, att
en hvar sträfvade att utmärka sig framför den
andre. Den fullständigaste enighet rådde ibland
samtliga kamraterne, utan ringaste tillstymmelse till
partibildning. Vi funno arbetet i tjensten angenämt
och sträfvade alla att efter bästa förmåga fullgöra
dess kraf.

Ett kärt minne från denna tid är den vackra
militärfest, som under 1823 års läger gafs af samtlige
officerskorpser för den nyss anlända kronprinsessan
Josefina, uti en på höjden ofvan om djurgårdsslätten
för tillfället uppförd bygnad, nedanför hvilken i
djupa kolonner alla vid lägret sammandragna trupper
voro solfjäderslikt uppstälda och i spetsen för dem
officerskorpserna med musik och bålar, för tömmande
af den firade furstinnans skål -- hvarefter slutligen
följde en synnerligen lifvad bal.

Ej mindre upplyftande är hågkomsten af den förstfödde
arffurstens (sedermera konung Karl XV) födelse
den 3 maj 1826. Vi voro då samlade till befälsmöte
vid Drottningholm. Man hade flere dagar väntat
kronprinsessans nedkomst och omsorgsfullt lyssnat,
huru vida icke något aflägset kanondunder skulle
medföra underrättelse om den glada tilldragelsen -- men förgäfves. 
Middagstiden nämda dag öfvades streckbataljon å fältet vid 
Kanton. Derunder anlände från hufvudstaden
lifmedikus Ekström, på utfärd till sitt närbelägna
landtställe. Han stannade i allén, steg ur
åkdonet och gaf tecken med handen. Öfverste Hierta
kommenderade halt, skyndade till Ekström, återvände i
hastig fart framför fronten, sammankallade officerarne
och förkunnade den efterlängtade födelsen af en prins,
med tillägg, att all exercis för dagen instäldes. Det
uppträde, som nu följde, står ej att beskrifva: anlopp
på Ekström, som måste taga sin tillflykt bakom ett
träd, för att ej blifva kullriden; kapplöpning under
hemfärden; middag med lifvade skålar; bålar i det
fria för officerare, underofficerare och manskap;
lekar, i hvilka förbigående personer med eller mot
sin vilja tvungos att deltaga; hurrarop och flitigt
saluterande med champagnekorkar; med ett ord en
fullkomlig glädjeyra, som ej slutade förr än långt
fram emot den påföljande morgonen.

Min fader hade under flere år lidit af svår
vattusot. Försommaren 1827 hade en skenbar förbättring
inträdt, och då landtluft ansågs ändamålsenlig afreste
föräldrarna och med dem deras barn till min moster,
fröken Gustafva Tham på Älby i Upland. Efter förnyade
sjukdomsfall afled der min högt älskade fader i skötet
af sin familj den 19 augusti 1827. Jordfästningen
förrättades i Vendels kyrka af hans gamle vän och
anförvandt, erkebiskop Rosenstein, och hans stoft
förflyttades påföljande vinter af min bror och mig
till vår i Vesterås domkyrka varande familjegraf.

Jag begärde och erhöll derefter sex månaders
permission, för att biträda min moder med ordnandet af
hennes angelägenheter. Huset måste nu ställas på en
mycket sparsam fot, sedan min faders lönetillgångar
bortfallit och hon således för egna och barns
lefnadskostnader var inskränkt till afkastningen af
den icke betydliga ärfda förmögenheten.

Sommaren 1828 deltog jag i topografiska korpsens
öfningar, synnerligen dess rekognosceringar i
Vestmanland, hvaraf jag framdeles hade både nytta och
fördel, likasom af det allvarliga arbete jag vintren
1829--30 nedlade å tyska språket för herr Spanier och
å det franska för abbé Bonbaron.

I de flesta ämnen, som afsågo mitt yrke eller min humanistiska 
bildning, hade jag på detta sätt under min subalterntid 
sökt att efter förmåga skaffa mig nödiga
insigter. Statsekonomiska och politiska vetenskaper
utöfvade deremot på mig ingen dragningskraft. Men
äfven inom deras område skulle jag, genom inträffande
händelser, blifva småningom indragen. Många af mina
vänner, som nyss inträdt i riksdagsmannaåldren,
voro nämligen vintren 1828 mycket ifrige att förbereda
sig till den kommande riksdagen samt höllo för sådant
ändamål ofta sammanträden och talöfningar. Jag var,
såsom född först år 1804, visserligen för ung att uti
dem taga någon verksam del; men derigenom väcktes dock
min håg för allmänna ärenden, och det lyckades mig
att vid början af 1828 års riksdag blifva såsom extra kanslist 
anstäld vid riddarhuset. Detta var ett eftersökt
sätt för unge adelsmän att få öfvervara ståndets
sammanträden. Man var skyldig att, om och när
riddarhussekreteraren så påfordrade, biträda med
skrifning i kansliet; men detta åliggande togs föga
i anspråk, emedan de unge herrarne i allmänhet icke
voro dertill synnerligen lämpliga. Emellertid tyckte
jag, att jag väl borde göra något för den ynnest,
som genom anställningen blifvit mig visad; och, då
ett par månader förgått, utan att något arbete blifvit
mig förelagdt, vände jag mig en dag till riddarhussekreteraren
Lagerheim med förfrågan, huru vida han ej ville taga
mina ringa krafter i anspråk. Lagerheim svarade
ganska vänligt, att, då han behöfde mig, skulle
han sända bud. Något sådant afhördes dock icke, och
efter en tid förnyade jag derför min förfrågan. Nu
lemnades mig några papper med tillsägelse, att jag
skulle renskrifva dem. Jag skyndade till hemmet,
ifrig att fullgöra mitt uppdrag, men blef ej litet
öfverraskad, då jag fann, att papperen endast
innehöllo förteckningar på riddarhussekreterarens
linne och silfver. Utan att rätt veta, om jag
skulle upptaga detta såsom ett skämt eller ett
misstag, renskref jag papperen, men frågade vid deras
aflemnande, om extrakanslisternes göromål alltid voro
af denna beskaffenhet. Lagerheim svarade mig leende:
"Herr löjtnanten har nu fullgjort sin tjenstepligt"
-- och så var det äfven. Den 5 maj 1829 fylde jag
25 år och intog då säte och stämma på riddarehuset,
likväl endast såsom en tyst åhörare. 

Flere ibland de slägter, som varit mest tillgifna kejsar Napoleon, 
voro under den bourbonska tiden i Frankrike mindre väl 
anskrifna och hade derför derstädes ringa utsigter till fortkomst. 
En del af dem hade, frivilligt eller af tvång, måst
lemna fosterjorden, och åtskillige af deras yngre
medlemmar sökte att genom anställning i främmande
länders härar vinna befordran och sysselsättning. Att
dervid deras blickar skulle riktas emot Sverige
var naturligt, icke blott derför, att den heliga
alliansens grundsatser stängde vägen för dem i
de flesta andra länder, utan äfven derför att de
hoppades vinna en beskyddare i Sveriges konung,
den forne franske marskalken Bernadotte. Sålunda
hitkommo i början af 1820-talet marskalk Neys båda
söner, prinsen af Moskwa och hertigen af Elchingen,
samt general d&#8217;Erlons ende son. De förre blefvo
såsom underlöjtnanter anstälda vid artilleriet,
den senare vid lifgardet till häst. Något senare
anlände äfven begge bröderne d&#8217;Otrante, af hvilka
den äldste erhöll plats på lifgardet till häst,
den yngre på lifregementets dragonkorps. En annan
fransman, Daniel Hogguer, tillhörande en på svenska
riddarehuset introducerad friherrlig ätt, född
år 1800 och kapten vid schweizergardet i Paris,
tillbragte vintren 1826--27 i Stockholm. På grund
af den liflighet och den verldsvana, som flerårigt
vistande i den franska hufvudstaden medförde, samt en
icke ringa tilltagsenhet, blef han med öppna armar
emottagen i de förnämsta kretsarne och lyckades att
under denna vinters många sällskapsnöjen spela en
framstående roll. Efter att år 1827 hafva lyckats
blifva utnämd till ryttmästare i generalstaben, sökte
och erhöll samma år anställning såsom ryttmästare
vid lifregementets dragonkorps, i afsigt, såsom
man påstod, att vid blifvande ledighet derstädes
erhålla en sqvadrons-chefsbeställning på stat. Att
en sådan gåfva skulle blifva högst ovälkommen var
natturligt. Derför sökte äfven, ehuru förgäfves,
korpsens chef Hierta att motarbeta Hogguers sökta
transport. Det enda han dervid kunde utverka var, att
äldste löjtnanten, friherre Tersmeden, samtidigt med
Hogguer och med befordringsrätt framför denne utnämdes
till ryttmästare. Jag blef således, såsom den näst
äldste i löjtnantsgraden, den som i första rummet
kunde komma att förlora på Hogguers inympning på
dragonkorpsen. Hierta meddelade mig detta förhållande
och frågade, om han, till minskande af mitt obehag,
kunde i annat afseende göra någonting för mig. Jag
ifrågasatte då en anställning i generalstaben, hvartill jag ansåg 
mig icke oberättigad, då jag genom deltagande i topografiska 
korpsens arbeten, genom kartritning och genom
krigsvetenskapliga studier, förskaffat mig
fullt ut så mycket militäriskt vetande, som under
dåvarande förhållanden fordrades för inträde i denna
stab. Godkännande förslaget, anmälde Hierta frågan
hos generaladjutanten för armén, generallöjtnanten
grefve Björnstjerna, hvilken mottog mig med mycken
välvilja och lofvade att, om möjligt, hafva mig
i åtanke. Emellertid utnämdes Björnstjerna till
sändebud vid engelska hofvet. Kort före afresan
til London meddelade han mig sin ledsnad öfver
att icke hafva kunnat efterkomma min förväntan,
till följd af ifrågasatt omorganisation af
generalstaben, men tillade derjemte, att han
till den nye generaladjutanten för armén, grefve
Magnus Brahe, aflemnat en promemoria, i hvilken han
upptagit mig främst på listan ibland dem, som till
en dylik befordran kunde ifrågakomma. Kort efter
Brahes utnämning utfärdades förordningen om den nya
generalstabsorganisationen, hvaruti ibland annat
föreskrefs, att för befogenhet till vinnande af
inträde erfordrades att hafva genomgått Mariebergs
läroverk. Då så ej var förhållandet med mig, ansåg
jag klokast att slå alla stabsförhoppningar ur hågen. I början af
år 1830 uppkallades jag dock till min stora förvåning
till excellensen Brahe, hvilken, under uttalande af
den goda tanke, som han hyste om min skicklighet,
tillkännagaf att konung Karl Johan behagat lofva,
att jag, som under tiden befordrats till ryttmästare,
skulle, i stället för att blifva generalstabsofficer,
vinna anställning såsom ordonnansofficer hos
högstdensamme, men att med utnämningen komme
att anstå till midsommar. Detta var en befordran,
hvarom jag aldrig kunnat drömma. Platserna inom Karl
Johans stab voro denna tid förbehållna antingen åt
militära utmärktheter, eller åt personer tillhörande
de familjer, som närmast omgåfvo konungen. Jag blef
derför af detta löfte högeligen öfverraskad. Karl
Johan hade i sitt sätt att uppträda någonting så
herskarelikt, så vördnadsbjudande, att han inom
krigshären betraktades nära nog såsom ett högre
väsende. Denna beundran delades i hög grad af mig,
och jag kan nu vid 73 års ålder öppet förklara, att,
ehuru jag mångfaldiga gånger under min långa lefnad
kommit i beröring med kejsare och konungar, har aldrig
någon af dem, Nikolaus I möjligen undantagen, kunnat på mig 
göra ett intryck jemförligt med det jag erfor hvarje gång jag 
stod inför Karl Johan. Ingen under då, att grefve
Brahes förklaring lika mycket gladde som smickrade
mig, helst jag aldrig kunnat tänka på att sjelf
eller genom andra söka en dylik befordran. Det
löfte, som blifvit mig gifvet, omtalade jag dock
icke för någon. Så mycket större blef derför mina
regementskamraters förvåning, då, midsommardagen
1830, Karl Johan efter slutad paradering anlände
till dragonkorpsen för att framför fronten taga
afsked af befäl och manskap och dervid stälde kosan
rakt på mig, under yttrande, att han länge med sin
uppmärksamhet följt mig, att han var nöjd med mina
sträfvanden, och att han derför beslutit fästa mig
vid sin person i egenskap af ordonnansofficer. -- Att 
Karl Johan personligen vände sig till en officer
af blott ryttmästaregrad var redan i och för sig
högst ovanligt. Jag omringades derför af samtlige
kamraterna, som voro särdeles nyfikna att få veta,
hvarom samtalet handlat, och som hjertligt lyckönskade
mig till den då högt värderade utmärkelse, som jag
erhållit.

Få dagar efter mötets slut, innan jag företog
en länge påtänkt utländsk resa, skulle jag såsom
ordonnansofficer föreställas för konungen. Excellensen
Brahe hade lofvat att dervid närvara, men han afsändes
samtidigt i särskild beskickning till Petersburg,
och uppdraget att införa mig hos Karl Johan lemnades
derför åt dennes 1:ste adjutant, general Holst. Min
oro, då jag i konungens yttre rum väntade på
företräde, kan jag ej beskrifva. Hjertat klappade
våldsammare än någonsin både förr och sedermera. Jag
hoppades dock, att Holst skulle vara vid min sida
under hela företrädet, men han öppnade blott dörren,
anmälde mig och trädde genast ut -- och der stod jag
nu för första gången ensam inför den store konungen,
orolig, men lyckligtvis icke försagd. Jemte den
stora förmåga, som Karl Johan hade att beherska sin
omgifning, egde han äfven den att, då han så ville, i
hög grad intaga och lugna. Konungen, som såg min oro,
stälde till mig några vänliga ord samt frågade mig om
den resplan jag hade uppgjort. Då jag dervid nämde,
att jag ämnade uppehålla mig någon tid i Würtemberg,
for att på stället taga kännedom om general Bismarcks
nya rytteritaktik, bad han mig närmare redogöra för
densamma. Lyckligtvis var detta ett ämne, hvaruti
jag var fullt hemmastadd. All blyghet var nu 
försvunnen, och kort men klart utvecklade jag för konungen
det Bismarckska systemet. Samtalet öfvergick
derefter till kavalleriets användande i allmänhet;
konungen lifvades, han tog mig vid handen, och
vi gjorde tillsammans svängningar till höger och
venster samt genomgingo under mer än en half timme
större delen af rytteriets taktik. Sedan han derefter
uttalat sig öfver andra ämnen, slutade han med att
bedja mig med noggranhet se allt hvad som tillhörde
mitt yrke, anteckna hvad som var anmärkningsvärdt
och vid hemkomsten meddela honom detsamma. 

Min förtjusning, då jag kom ut ur audiensrummet, kan jag
ej beskrifva. Jag hade dit ingått blyg och orolig; jag
utträdde lugnad, öfverlycklig öfver det emottagande
jag rönt, glad öfver att så obehindradt hafva kunnat
uttrycka mig på det främmande språket och med den
förhoppning, att mitt första uppträdande gjort ett
godt intryck på konungen.

*

III.

Utrikes resa.

(1830-1831.)

Förberedelser.  Afresa.  Fortskaffningssätt.  Würtemberg.  
Preussiskt läger vid Coblenz.  Utflygter.  Öfverste 
Blankenburg.  Paris.  Pensionslif.  Ludvig 
Philip.  Nationalgardet.  Upplopp.  L&#8217;école 
romantique.  Madame Recamier.  Grefvinnan Tascher de 
la Pagerie.  General d&#8217;Erlon.  Excellensen Gustaf 
Löwenhjelm.  Afresa från Paris.  München.  Familjen 
Tascher de la Pagerie.  Salzburg.  
Wien.  Ministern grefve C. G. Löwenhjelm.  Dresden.  
Berlin.  Skåne.  Stockholm.  

Kort derefter företog jag min förut omtalade
utländska resa. Ett dylikt företag var denna
tid förenadt med långt större svårigheter och
besvärligheter än i våra dagar. Jernvägar saknades;
ångbåtskommunikationerna voro temligen ofullständiga;
rese- och lefnadskostnader voro i främmande länder ojemförligt mycket 
dyrare än i det då billiga Sverige, och hågen var i allmänhet så
litet riktad åt främmande staters företeelser, att det betraktades
såsom en sällsynthet, om en ung man vågade sig utom 
fäderneslandets gränser, derest han ej tillhörde en af
dessa rika och förnäma ätter, hvilka understundom
utsände sina söner, under ledning af en guvernör,
för att fullborda deras uppfostran. Säkerligen
hade ej heller jag, som var temligen medellös,
tänkt derpå, om ej en af mina ungdomsvänner,
löjtnanten vid lifregementets husarkorps Karl
Cassel dertill öfvertalat mig. Redan i början af
år 1839 gjorde han mig skriftligen ett förslag,
att vi gemensamt skulle besöka de märkvärdigaste
ställen i Europa. Jag svarade till en början bestämdt
nej. Skriftvexlingen fortsattes dock, och jag började
vackla, sedan jag fått tala och rådgöra med tvenne
unge män af mina bekanta, baronerne Erik och Karl
Sparre, hvilka föregående året gjort en längre färd,
hufvudsakligen till fots, genom Europa, derunder
sett mycket och det oaktadt lyckats så ordna resan,
att den blifvit ganska billig. Anskaffande af medel
medförde numera den största svårigheten. Jag egde
intet utom min knappa lön; min fader var död; min
moder var i så små omständigheter, att hon omöjligen
kunde bispringa mig; slägtingar hvarken kunde eller
ville jag anlita. Alltså återstod ingen annan utväg
än att upptaga lån och som säkerhet derför erbjuda
inteckning i mitt framdeles utfallande ackord. Med
biträde af min vän och kamrat friherre W. Tersmeden
lyckades jag slutligen ordna denna angelägenhet och
tillskref derefter Cassel, att jag efter slutade möten
vore beredd att göra honom sällskap, samt att jag till
den ändan ämnade begära ett och ett halft års kunglig
permission, att räkna ifrån den 1 juli 1830. Efter
alla dessa förberedelser blef min öfverraskning
stor, då Cassel svarade, att förhållanden inträffat, som numera
för honom omöjliggjorde planens verkställande, och att
han derför nödgades afstå från den tilltänkta resan. -- Hvad 
skulle jag nu göra? Utan Cassel hade denna plan
aldrig hos mig uppstått; han hade föreslagit resan;
hoppet om hans i så många afseenden angenäma sällskap
hade i icke ringa grad bidragit till mitt beslut. Nu
återstode intet annat än att resa ensam eller blifva
hemma. Det senare hade jag troligen gjort, om jag
ej för vänner och bekanta omtalat mina planer och
nu blygdes att inför dem visa mig vacklande. Då
dertill kommer, att det alltid varit min grundsats
att stå fast vid ett en gång fattadt beslut, äfven
om svårigheter möta, begaf jag mig å väg på den långa färden
den 2 juli 1830, och har sedermera mångfaldiga gånger
haft skäl att deröfver lyckönska mig, emedan hvad jag
på denna resa inhemtade varit mig till nytta under
hela mitt påföljande lif.

Från Stockholm fans ingen sjölägenhet att
tillgå. Deremot gick en gång i veckan norska
ångfartyget Prins Karl från Kristiania till Köpenhamn,
med anlöpande af Göteborg, och beslöt jag så mycket
hellre att deraf begagna mig, som jag på sådant sätt
fick bese en del af mitt eget, för mig temligen
obekanta fädernesland. I en gammal schäskärra aftågade
jag till följd häraf öfver Gripsholm och Kinnekulle
till Göteborg, derifrån jag, efter ett kort uppehåll,
med nämda ångfartyg fortsatte resan till Köpenhamn. -- Såsom 
bevis på, huru föga man denna tid sörjde
för resandes beqvämlighet, må endast anmärkas, att
ångbåten, i stället för att lägga till vid Göteborgs
kajer, kastade ankar vid det en half mil aflägsna
Klippan, dit en hvar, som önskade medfölja, måste
begifva sig i öppen båt.

Efter en veckas uppehåll i Köpenhamn, stäldes kosan
den 16 juli öfver Lübeck, Hannover, Hamburg,
Cassel och Frankfurt till Mainz, dit ankomsten
skedde den 1 augusti. Resan verkstäldes öfverallt
i tunga, långsamt framskridande postvagnar eller
diligenser. Synnerligen besvärlig var färden öfver
Lüneburgerheden, der postvagnen med sina 4 tum
breda hjul endast långsamt kunde framskrida på
djupa sandvägar, eller rättare på den del af heden,
som kusken för ögonblicket behagade välja, och
der fortkomsten mångenstädes möjliggjordes endast
derigenom, att de resande stego ut ur åkdonet och,
vadande i sand, till fots tillryggalade långa
sträckor af vägen. Den, som nu med ångans ilkraft
eller på förträffliga chausséer färdas genom denna
trakt och finner densamma temligen tätt bebygd,
med odlade fält och vidsträckta skogsplanteringar,
den kan i sanning icke föreställa sig, att heden 47
år tillbaka utgjorde ett vidsträckt sandhaf, sparsamt
beväxt med ljung och saknande alla andra bostäder än
de långt ifrån hvarandra liggande poststationerna.

En till två dagars uppehåll gjordes af mig i hvar och
en af ofvannämda städer, med hufvudsakligen riktad
uppmärksamhet på hvad de i militäriskt afseende hade
att erbjuda. Utflygter gjordes i kringliggande bygder,
der något af intresse var att se, exempelvis till
Wilhelmshöhe, hvars härliga natur och 
storartade vattenkonster på mitt unga sinne gjorde ett
outplånligt intryck.

En annan utflygt, som äfven qvarlemnat ett angenämt
minne, var den fotresa, som jag ifrån Mainz
företog i det sköna Rheingau, i sällskap med en
ung hannoveranare, hvilkens bekantskap jag gjort på
resan till Cassel. Med ränsel på ryggen tågade vi
öfver Biberich, Wiesbaden, Erbach, Johannisberg,
Rüdesheim med flere ställen till Assmannshausen
der Rhen öfverfors, samt på andra stranden öfver
Rheinstein och Bingen åter till Mainz. Många gånger
har jag sedermera på ångbåt berest denna del af
Rhenfloden. Den är alltid högst intagande; men,
vill man rätt njuta deraf, då bör man, såsom vi,
resa till fots och göra en och annan afstickare i det
omgifvande höglandet. Att vid en dylik färd de goda
rhenvinerna icke skulle försmås, är naturligt. Tvärtom
utgjorde det ett af resans ändamål att på stället
grundligt studera dem. Vi gjorde derför halt vid
hvarje vinberg och smakade så ofta af drufvans safter,
att vi vanligen väl förplägade uppnådde nattqvarteret.

Från Mainz fortsattes resan med ångbåt till Mannheim
och vidare landvägen till Carlsruhe. Derifrån besöktes
Baden-Baden, hvarest jag för första gången fick
se prins Gustaf Vasa, hvilkens uppsyn och hållning
dock på mig gjorde ett föga anslående intryck. Här
sammanträffade jag äfven med min så kallade kamrat,
ryttmästaren baron Hogguer, och hade den glädjen
att få biträda honom med uppsättandet af hans
afskedsansökan.

I Stuttgart, dit jag den 18 augusti anlände, riktades
uppmärksamheten hufvudsakligen på den då i Würtemberg
högt uppdrifna ädla hästafveln; och besöktes för
sådant ändamål de i närheten belägna stuterierna
Weil, Scharnhausen och Hohenheim. Likaledes reste
jag en dag ut till Esslingen, för att se der förlagda
rytteri-regementes öfningar. Vädret var regnigt. Jag
var derför iklädd en mycket tarflig resdrägt och
höll mig på afstånd, emedan regementet exercerade
för kavalleri-inspektören, general Ræder. Det sätt,
hvarpå jag visste välja lämpligaste platsen att se
hvarje rörelse, tycktes dock ådraga sig en viss
uppmärksamhet, och under en anbefald hvila nalkades
general Ræder, under yttrande: "Ni synes vara en
verklig vän af rytteriet, min herre!" Begagnande
tillfället, förestälde jag mig och
omfattades genast med all den välvilja, som är
ett utmärkande drag hos sydtyskarne. En häst
anskaffades; jag måste sitta upp för att följa
den återstående delen af manövern, och slutligen
inbjöds jag att med officerskorpsen intaga en
gemensam middag i Esslingen. Denna tillfälliga
bekantskap med kavalleri-inspektören var sedermera
för mig af icke ringa fördel. General Ræder
inbjöd mig nemligen till Ludvigsburg, hvarest
den ej stora, men utmärkta würtembergska hären
hufvudsakligen var förlagd. Begagnande mig häraf,
tillbragte jag på detta ställe några för mig
både lärorika och angenäma dagar. Jag besåg i
Ludvigsburg såväl militärinrättningarna som de olika
truppslagens öfningar, vid hvilka den högt uppdrifna
militärgymnastiken väckte min synnerliga uppmärksamhet
och gaf väckelsen till det gymnastikreglemente,
som jag sedermera under Lings ledning för
svenska krigshären utarbetade. Min egenskap af
ordonnansofficer hos konung Karl Johan var för mig här
såsom annorstädes en mycket verkande rekommendation;
och det var troligen med anledning deraf, som för mig
tillstäldes en större uppvisning af samtliga trupper
med påföljande paradering. För öfrigt tillbragte
jag min tid särdeles angenämt, dels i general
Ræders hus, dels med de olika officerskorpserna,
hvilka på det vänligaste sätt emottogo mig, och hos
hvilka jag allmänt titulerades med den hjertliga
benämningen: "Herr kamerad." Gerna skulle jag äfven
hafva efterkommit den uppmaning, som allmänt stäldes
till mig, att qvardröja ännu några dagar, för att
öfvervara de manövrer och fälttjenstöfningar, hvilka
würtembergska hären kort derefter skulle företaga;
men, då jag oåterkalleligt beslutit att bevista den
preussiska truppsammandragningen i Koblenz i början
af september, nödgades jag afslå detta vänliga anbud.

Efter att hafva besett Heidelberg, dess härliga
slott och sköna natur, samt färdats på den vackra
"Bergstrasse" till Frankfurt och Mainz, fortsatte jag
resan med ångbåt till Koblenz, dit ankomsten skedde
den 1 september. Hvilket mäktigt intryck Rhenresan
skulle på mig göra, behöfver jag ej säga. Jag hade då
ännu så föga sett af verlden, att denna storartade
natur, med dess många romantiska borgruiner, långt
öfvergick den förväntan, jag derom gjort mig.

Vid ankomsten till Koblenz öfverraskades jag att
se en mängd trupper inskeppa sig på de vid stranden
förtöjda fartygen. Om anledningen härtill blef jag
snart upplyst. Den jäsning i sinnena, som på så många
ställen alstrats af den franska julirevolutionen,
hade äfven i Rhenpreussen gifvit sig luft och i Köln
och Aachen urartat till allvarsamma oroligheter. Alla
till lägret sammandragna linietrupper afsändes derför
skyndsamt till nyssnämnda städer, för oroligheternas
stillande. Hela den qvarvarande, icke obetydliga
styrkan utgjordes sålunda af endast landtvärn.

Manövrerna egde rum emellan den 2 och 8 september,
till en början under befäl af generallöjtnant von
Borstel, men ifrån och med den 5 september under
ledning af konungens broder, prins Wilhelm, numera
Tysklands kejsare.

Oaktadt jag ingalunda kan beklaga mig öfver det
emottagande jag här rönte -- jag var inbjuden på
middag en dag hos general Borstel och tvänne gånger
hos prins Wilhelm -- så stack dock preussarnes stela,
kalla höflighet bjert af emot den oskrymtade vänlighet
mig visats i Würtemberg, och jag nästan ångrade
att jag ej qvarstannat vid dervarande fältmanövrer,
synnerligen då numera alla preussiska linjeregementen
voro bortkommenderade.

Af generallöjtnanten grefve Magnus Björnstjerna
hade jag erhållit ett rekommendationsbref till
hans i Preussen varande broder, major och chef
för en landtvärnsbataljon, och hoppades jag att ur
dennes väl försedda stall få låna en ridhäst under
manövrerna. Till min ledsnad fick jag dock genast
höra, att Björnstjerna var i lägret arresterad för,
såsom man påstod, "demagogische Umtriebe", och i
sammanhang dermed fälda oförsigtiga yttranden. Jag
lyckades dock få hyra en ganska användbar häst, som
jag med fördel kunde begagna under dessa dagars ofta
långa fältöfningar, om hvilka jag icke anser lämpligt
att närmare uttala mig. Så mycket måste jag dock säga,
att jag så väl vid besök å lägerplatsen hos de olika
vapenslagen som genom aktgifvande på deras rörelser
inhemtade mycket, som var förtjent af uppmärksamhet
och som framdeles för mig blef af nytta.

Efter tvänne dagar återfick Björnstjerna friheten, och jag 
gjorde i honom en ganska angenäm bekantskap. I politiskt 
hänseende var han troligen ej orätt bedömd; ty ibland
hans närmaste vänner, och således äfven mina, voro
öfverste Blankenburg och major von der Horst, begge
under frihetskriget tjenstgörande hos den märkvärdige
Schill, den förre i egenskap af befälhafvare öfver
rytteriet. Med desse herrar tillbragte jag flere
angenäma aftnar, hvarunder den skummande champagnen
flödade ur silfverbägare, märkta med N. och en
kejserlig krona, hvilka af Blankenburg hade blifvit
tagna vid Waterloo och fordom tillhört Napoleon
I:s fält-tross.

Ibland öfriga bekantskaper, som under lägret gjordes,
torde särskildt böra nämnas löjtnanten vid kejsar
Alexanders gardes-grenadierregemente i Berlin,
Theodor Silfversköld, sedermera inträdd i svensk
tjenst och anstäld vid lifbeväringsregementet. Han
ämnade efter slutade manövrer se sig om i den
vackra Rhendalen; sådan var äfven min afsigt,
och vi beslöto derför att i denna trakt gemensamt
företaga en fotresa. Till den ändan tågade vi den 10
september från Koblenz till Ems, som då endast var en
ofullkomlig början till den sedermera ryktbar vordna
badorten, besågo dess täcka omgifningar och fortsatte
derifrån öfver
Nassau till Braubach vid Rhen, hvarest natten
tillbragtes. Följande dag besågos Marksburg,
Lahnstein, Lahneck, samt det på motsatta rhenstranden
belägna Stolzenfels, hvarifrån vi återvände till
Coblenz.

Denna vandring hade för oss båda varit så angenäm,
att vi kommo öfverens att å nyo företaga en
dylik i den norr om Coblenz belägna Rhendalen. Vi
afreste derför den 13 september med ångbåt till
Königswinter. Härifrån bestegos "die Siebengebirge"
och Drachenfels, hvarefter vi tillbragte natten å
den romantiskt belägna ön Nonnenwerth. Påföljande
morgon besågs Rolandseck, hvarifrån vi rodde till
Bonn, togo en hastig öfverblick af denna stad och
fortsatte derefter fotvandringen öfver Poppelsdorf,
Godesberg och Remagen till Brohl, der vi, temligen
uttröttade, hvilade öfver natten. Följande dag besågs
den kanske mest intressanta trakt jag någonsin berest,
en uteslutande vulkanisk formation, som äfven för den,
hvilken saknade alla geologiska kunskaper, dock gaf
en inblick i vår jords stora naturrevolutioner. Efter
en vandring genom den lika vackra som märkvärdiga
Brohldalen, anlände vi till Laachersjön, som har
ett djup af 200 fot och egentligen utgör kratern af en
utbrunnen vulkan, vid hvars stränder svafvelångor ännu
uppstiga ur en och annan fördjupning, tillräckligt
starka för att döda de småfoglar, som komma i dess
närhet. Efter att hafva kastat en blick på det vackra
abbotstiftet Laach, besökte vi lava-stenbrotten vid
Mendig, hvarifrån de beryktade rhenska qvarnstenarne
hufvudsakligen erhållas. Den djupa lavan, hvilken
under afsvalnandet genom sammandragning spruckit,
framställer sig här i upprättstående pelare af
1 1/2 till 2 alnars tjocklek, åtskilda af remnor af
till och med 1 tums bredd, hvilka i väsentlig mån
underlätta brytningen. Ej utan saknad skildes vi från
denna märkvärdiga trakt, hvarifrån vi gingo till
det täcka Andernach, foro här öfver Rhen och togo
nattqvarter i Neuwied. Vi hade under de föregående
dagarne gjort så ansträngande fotvandringar, att vi
i vagn fortsatte resan till Sayn, hvars storartade
verkstäder och kanon-gjuterier besågos. Derifrån
återvände vi till Coblenz.

Då jag nu i minnet återkallar dessa angenäma, flygtigt
berörda fotresor, likasom dem jag det påföljande
året företog, och dermed jemför nutidens sätt att på
jernväg flyga ifrån det ena stället till det andra,
måste jag obetingadt gifva företrädet åt det förra,
åtminstone då den resande är en ung, kraftfull karl.
Om det äfven är besvärligare och mera tröttande,
lärer man sig dock på detta sätt att känna det land,
hvarigenom man färdas. Man kommer i beröring med dess
invånare, och man bibehåller i minnet hvad man sett.

Efter att ännu en gång hafva beskådat det
nästan ointagliga Ehrenbreitstein jemte öfriga
befästningar vid Coblenz, lemnade jag denna stad
den 20 september. Det hade varit min afsigt att taga
vägen öfver Bruxelles till Paris, och jag hade för
sådant ändamål uppgjort ressällskap med en engelsman
och en holländare, hvilka begge öfvervarit manövrerna
och, likasom jag, sedermera användt några dagar att
bese den omgifvande trakten. En ganska egendomlig
händelse omintetgjorde dock denna plan. Öfverste
Blankenburg, som för mig fattat ett särdeles tycke,
sökte länge att på allt sätt ifrån densamma afråda,
men, då han icke anförde några för mig fullt giltiga
skäl, stod jag fast vid min föresats. Ett par dagar,
innan resan skulle företagas, meddelade han mig,
dock under tysthetslöfte, att han, som egde 
försänkningar ibland de missnöjde i många länder, med
säkerhet visste, att revolution skulle i Bruxelles
utbryta, just under de dagar jag ämnade der uppehålla
mig. "Hvad skall ni då göra der, min vän?" fortsatte
han. "Ära kan ni ej skörda, men väl kan ni i den
strid, som förestår, blifva sårad eller åtminstone
plundrad på allt, hvad ni för med eder. Lyd derför
mitt vänskapliga råd och res en annan väg till Paris!"

Så gjorde jag och sökte äfven att dertill förmå
mina reskamrater, ehuru förgäfves, då jag ej egde
rätt att för dem yppa orsaken till, mitt förändrade
beslut. Blankenburgs förutsägelser besannades innan
kort. Dagen efter dessa herrars ankomst till Bruxelles
utbröt derstädes den revolution, som slutade med
Belgiens afskiljande från Holland. Striden rasade
som häftigast utanför det hotell vid stora torget,
der de erhållit qvarter. De måste utrymma huset och
förlorade samtliga sina medhafvande respersedlar;
och samma öde skulle jag hafva undergått, om ej
öfverste Blankenburgs kännedom om hvad som skulle
inträffa derifrån räddat mig.

Kosan stäldes alltså till det genom urgamla
ålderdomslemningar beryktade Trier, i hvars af kejsar
Konstantin och kejsarinnan Helena grundlagda basilika
katolska prester inbilla sina vidskepliga åhörare,
att det under glas och ram förvarade klädesplagg,
som vid högtidliga tillfällen förevisas, är den
Frälsarens virkade rock, hvarom krigsknektarne
kastade tärning. Jag for vidare till Metz, hvarest
jag i anseende till den upplösning, hvaruti franska
krigshären efter julirevolutionen befann sig, ej hade
någonting synnerligt att i mitt yrke inhemta, och
till Rheims, i hvars praktfulla domkyrka de franska
konungarne fordom kröntes, samt slutligen till Paris,
dit ankomsten skedde den 29 september.

Här i det glada Paris tillbragte jag mer än ett halft
år -- tiden mellan den 29 september 1830 och 5 april 1831. 
Orsakerna voro flerehanda. Dels låg det i den en gång uppgjorda
resplanen att använda den vackra årstiden till
resor, vintern deremot till grundligt inhemtande
af det franska språket och till en inblick i det
franska sällskapslifvet, dels erbjöd Paris så mycket
sevärdt, att det var svårt att slita sig derifrån,
och slutligen hade jag lyckats så ställa för mig,
att mitt vistande i verldsstaden icke blef allt för
dyrt -- något hvarpå jag måste fästa ett 
hufvudsakligt afseende. Det är sant, att jag derigenom mindre
kunde roa mig än de flesta, som med späckad börs
kasta sig in i förströelsernas hvirfvel, men ändamålet
med resan var i första rummet att inhemta och lära -- i 
det andra endast att söka nöjen. Äfven de senare
försummade jag emellertid icke, men deras antal och
beskaffenhet måste dock rättas efter tillgångarne.

Efter att några dagar hafva bott på hotell, lyckades
jag erhålla anvisning på en ansedd pension belägen
nära "Rue de la paix", alltså i medelpunkten af
Paris. För ett pris af 200 francs i månaden erhöll
jag här, visserligen något högt uppe i rymden,
ett vackert rum med två fönster samt ganska god
kost och uppassning. Värdinnans egen bostad jemte
matsal, förmak och ekonomirum var belägen i den 4:de,
pensionärernas sofkamrar i den 5:te våningen. Men
i Paris och med unga ben fäster man dervid föga
afseende. Sällskapet i denna pension var af värdinnan
omsorgsfullt valdt, och icke utan svårighet kunde man der vinna
inträde. Det bestod af engelska och franska
familjer. Alla voro bildade och angenäma. En
f. d. major vid gardet, som genom revolutionen
förlorat sin plats och nu var nödsakad att
hålla sig dold undan folkets raseri, ådrog sig,
jemte hans älskvärda hustru, från första början
min uppmärksamhet. -- Våra gemensamma frukostar
och middagar voro glada, aftonunderhållningarna i
salongen lediga och angenäma. Man sysselsatte sig der
med samtal och musik, någon gång med kortspel. Tre
unga engelska damer bidrogo ej litet att lifva
sinnesstämningen. Ibland dessa fans en, den 19-åriga
Harriet Scott, som var en fullkomlig skönhet och som,
hvar helst hon uppträdt, skulle, ej blott för sitt
utseende men äfven för sitt älskvärda väsende, hafva
ådragit sig en synnerlig uppmärksamhet. Naturligtvis
utöfvade hon äfven på mig en viss dragningskraft
och bidrog utan tvifvel icke så litet att hålla mig
hemma i pensionssalongen. Jag var den ende unge karl,
som å stället vunnit inträde, och jag lyckades snart
att komma på god fot med hela sällskapet. Jag togs
till skiljedomare vid de små meningsolikheter, som
emellanåt uppstodo; och, då jag alltid afgaf mitt
domslut utan afseende till person, kallades jag af
de unga damerna: monsieur le juste. Med ett ord,
vistandet i denna pension var rätt behagligt, och jag trifdes så 
väl, att jag der stannade under hela den tid jag qvarblef i Paris. 

Sedan jag förskaffat mig en "professeur de la langue
française", som vissa dagar i veckan besökte mig för
att samspråka och öfverse mina skriftliga öfningar,
indelades tiden så, att jag vanligen arbetade till
klockan 12, derefter besåg stadens märkvärdigheter
till middagstimmen klockan 5, sedermera åter arbetade
eller brefvexlade till 1/2 8, då jag, med undantag af
spektakel- eller balaftnar, begaf mig till värdinnans
salong. Längre fram under vintern, då jag hunnit göra
bekantskaper, deltog jag emellanåt i sällskapslifvet.

Naturligtvis var det i främsta rummet Sveriges i
Paris varande sändebud, grefve Gustaf Löwenhjelm,
som förskaffade mig tillfälle att kasta en inblick
i pariserlifvet. Löwenhjelms outtröttliga omvårdnad
om landsmän, hans beredvillighet att gagna dem
och den välvilja, med hvilken han sökte efterkomma
deras billiga önskningar, äro allt för väl kända för
att af mig behöfva vitsordas. Icke nog med att han
ofta såg dem vid sitt gästfria bord och att han på
högtidsdagar, t. ex. julaftonen, hos sig församlade
alla både resande och i Paris bosatta svenskar; han
sökte derjemte förskaffa dem ibland de förre, som
dertill kunde komma i fråga, tillträde till större
offentliga och enskilda tillställningar. I sådant
hänseende var dock Paris denna vinter särdeles
vanlottadt. Den nyligen timade julirevolutionen
och alla de hvälfningar, som deraf voro en följd,
hade störtat en mängd slägter i sorg. Högadeln,
likasom embetsmannaskaran, kunde naturligtvis icke
godkänna medborgarekonungen Ludvig Filip. Dessa
samhällsklasser hade derför dragit sig tillbaka
till sina gods på landet eller lefde de ett tyst
och indraget lif i Paris. Det var således i de
diplomatiska kretsarne, likasom hos en och annan
rik bankir, excellensen Löwenhjelm kunde skaffa mig
inträde. Men detta var dock tillräckligt för att
få kännedom om lefnadssättet, och jag fann, att här
såsom annorstädes den största yppigheten, om äfven
icke den smakfullaste, utvecklades af börsmatadorerna.

Som Tuillerierummen under revolutionsdagarne
blifvit betydligt skadade och till följd deraf
tarfvade en större reparation, begagnade konung
Ludvig Filip denna vinter sin gamla bostad i palais
royal. På en af de baler, som derstädes gåfvos,
var jag närvarande. Dessa baler benämdes spefullt:
"les bals des épaulettes de laine", och de gjorde
i sanning skäl för namnet, ty, med 
undantag af diplomater och främlingar, var nästan
hela den manliga personalen iklädd nationalgardets
uniform, till hvilken hörde epåletter med stora
fransar af rödt ullgarn. Sällskapet föreföll
visserligen något blandadt, men balen var i öfrigt
väl anordnad, med sittande aftonmåltid i flere rum
och i tvenne omgångar. Vid balens början skedde en
hastig föreställning för konungen, drottningen och
deras barn. Den uppmärksamhet, som man visade dessa
senare, var ej synnerligen stor. Under aftonmåltiden
kom den sextonårige hertigen af Nemours ned i matsalen
för att äta, men ingen syntes hågad att lemna honom
plats vid bordet, så att det slutligen blef jag, den
främmande officern, som stod upp och, efter mycket
krusande å prinsens sida, nödgade honom att sätta
sig på min plats.

Att nationalgardets uniform å denna bal, likasom
å alla andra offentliga tillställningar under
vintern 1830-31, så allmänt begagnades, bör icke
förvåna. Denna sedan 1789 års revolution för
det franska folket kära inrättning hade under
den äldre bourbonska grenens regeringstid varit
förbjuden. Förgäfves hade många rop höjts för dess
återinförande. Karl X och hans ministrar vägrade
enständigt att dertill lemna bifall. Då inträdde
dagarne den 28, 29 och 30 juli. Gardena blefvo
upplösta, och de i Paris varande linjeregementen
försändes till andra garnisoner. Nationalgardet
kallades till lif med uppgift att vaka öfver
ordningen, och den åldrige general Lafayette trädde
i spetsen för detsamma. Som genom ett trollslag
skyndade den manliga befolkningen att låta inskrifva
sig. Det blef en modsak och tillika ett politiskt
försigtighetsmått, att ingen, som tillhörde de
bättre och förmögnare samhällsklasserna, fick
undandraga sig. Prinsar, ministrar, högre och lägre
embetsmän, kapitalister, handlande, läto alla upptaga
sig i nationalgardets rullor och anlade alla dess
uniform. Men icke nog dermed, den ojemförligt största
delen deltog äfven i de ofta förekommande öfningarna,
och jag erkänner öppet, att jag med verklig beundran
var vitne till de oerhörda uppoffringar af tid och
penningar, som nationalgardestrupperna af samtliga
vapnen denna tid underkastade sig för att vinna
öfning och skicklighet i sitt nya yrke -- och detta
utan ersättning af staten. De lyckades äfven att
inom kort tid ernå en färdighet, som var förvånande;
och en dag på efterhösten såg jag 80.000 
nationalgardister på marsfältet manövrera och paradera för
general Lafayette med rätt mycken hållning och
säkerhet.

Det var dock ej endast exercisfärdighet, som af
nationalgardet fordrades. Den mest ansträngande
delen af dess tjenstgöring var bestridandet af
vakter och patrulleringar -- och detta under en tid,
då jäsningen bland folket var allmän och upplopp
esomoftast förekommo. Dessa senare tilldragelser
voro i sanning högst lifvande. Trumman rördes å alla
gator, nationalgardet samlades å sina larmplatser,
starka patruller utgingo i olika riktningar, den stora
massan af nyfikna var på benen, och då aftonen inbröt,
upptändes öfverallt på bulevarderna och de öppna
platserna stora bivuakeldar, kring hvilka alla till
annan tjenstgöring ej beordrade nationalgardestrupper
lägrade sig.

Ett bland de våldsammaste uppträden af detta slag
inträffade i början af år 1831, då pöbelmassan
först våldförde sig på Auxerrois, derefter i grund
utplundrade erkebiskopspalatset, kastade möblerna i
Seineströmmen, uppref med rötterna träden i trädgården
och sönderslog trappor, panelningar och dylikt
samt derefter anföll åtskilliga andra offentliga
bygnader. Nu såsom alltid vid dylika tillfällen
sammanträffade jag med min vän, kapten Gustaf von
Platen vid Vermlands fältjägareregemente, den ende
resande svensk, som jemte mig tillbragte denna vinter
i Paris. Vi togo våra pass i fickan för den händelse,
att man skulle vilja häkta oss, och så bar det af,
så fort benen förmådde, till de ställen, der tumultet
pågick. Olyckligtvis kommo vi nästan alltid för sent,
emedan i en så vidsträckt stad som Paris "emeuterna"
sällan fortgingo länge på en punkt, utan hastigt
förflyttade sig från ställe till ställe. Deremot
blefvo vi mer än en gång vitnen till den lifliga
upphetsningen, liksom vi i första hand fingo beskåda
de föröfvade sköflingarna.

Ibland mina bekanta inom nationalgardet var en ung,
mycket hygglig man, herr Deschamps, hvilken jemte
sin hustru tillhörande vår värdinnas umgänge, ofta
intog sina middagar i pensionen. Han var literatör
och tillhörde den så kallade "nya skolan" (l'école
romantique). Genom hans bemedling blef jag införd
i denna intressanta krets, bland hvars medlemmar räknades 
Victor Hugo, Casimir de la Vigne, Alfred de Vigny, med flere, 
hvilkas namn jag nu ej erinrar mig. De aftnar jag tillbragte
med dessa herrar i sällskap med deras älskvärda
hustrur voro i hög grad angenäma. Turvis samlades man
hvarje vecka hos en af medlemmarne. Tillställningen
var ytterst enkel. Upplysningen bestod af en sprakande
spiseld samt en eller två lampor, anrättningen af en
kopp té med små smörgåsar, så kallade "tartines", -- se 
der allt. Deremot var själsnjutningen så mycket
större. Sedan man en stund samspråkat, framträdde till
spiseln en af herrarne för att ur minnet föredraga
något, som han under veckans lopp sammanskrifvit,
derefter en annan, o. s. v. All afund syntes dervid
fullkomligt bannlyst. Nybegynnaren uppmuntrades,
den redan erkända skickligheten helsades med lifliga
bifallsrop. Det syntes, att alla voro genomträngda
af den öfvertygelse, att hvarje enskilds framgång
grundlade hela skolans ära och anseende. -- Sedan
den literära afdelningen slutat, satte sig en af
de unga fruarna till pianot, och under muntert glam
svängde man om i dansen. Deremellan njöt man af ett
samtal, så lifvande och så underhållande som endast
fransyskor förmå att bringa å bane. Hade någon af
dessa unga literatörer författat en teaterpjes,
som snart skulle gå öfver tiljan, då öfverlades om
bästa sättet att försäkra dess framgång; och mer än
en gång erhöll jag af dessa mina nya vänner en af
de fribiljetter, som tilldelades dem i egenskap af
författare, under den tysta förutsättning att jag
skulle göra mitt bästa för att hålla stycket uppe.

En på sitt sätt märkvärdig bekantskap, som jag gjorde
i Paris, var madame Recamier, denna genom skönhet
och behag lysande qvinna, som under direktorii tid,
jemte madame Tallien, förde spiran i snillets och
sällskapslifvets verld och som ännu år 1814 åtnjöt
det anseende, att den ridderlige kejsar Alexander
hos henne aflade ett besök. Sedan gammalt bekant
med franska revolutionens mera framstående män,
hade hon fått veta, att en ung ordonnansofficer
hos hennes forne vän Bernadotte, numera konungen af
Sverige, vistades i Paris och lät genom en af våra
gemensamma bekanta, monsieur Lefevre, underrätta
mig, att jag skulle skänka henne ett stort nöje,
om jag ville en viss dag göra henne ett besök, så
att hon genom mig kunde erhålla några upplysningar
om konung Karl Johan. I madame Recamiers hus, dit jag 
ganska riktigt af herr Lefevre infördes, fann jag denna afton 
församlade 20 till 30 personer, större delen utmärktheter i
den lärda och politiska verlden, såsom Chateaubriand
och den nyligen ur sitt långa och grymma fängelse å
Spielberg utsluppne Silvio Pellico, hvilken senare
med italiensk liflighet för sällskapet skildrade sina
sorgliga öden.

Madame Recamier mottog sina gäster liggande och iklädd
en nattdrägt, hvilken, likasom sängens alla tillbehör,
var ytterst dyrbar och smakfull. Äfven jag hade en
stund förmånen att få intaga hedersplatsen vid hennes
fötter och måste erkänna, att jag sällan träffat en
qvinna, som bättre än hon förstod att fängsla genom
ett underhållande samtal. Denna afton var således i
hög grad minnesvärd. Det föreföll mig dock, såsom
om jag i detta sällskap spelade rollen af sparfven i
en tranedans, och af denna anledning kom jag aldrig
mera tillbaka i madame Recamiers hus, ehuru mycket
jag efteråt ångrat en sådan försummelse.

Grefvinnan Tascher de la Pagerie, nära anförvandt
till drottning Desideria, med henne anländ
till Stockholm år 1823, och i flere år derstädes
tjenstgörande såsom högstdensammas hofmästarinna,
hade nu lemnat denna befattning och var sedan några
år åter bosatt i Paris. I hennes inskränkta, men
utsökta familjekrets tillbragte jag några angenäma
aftnar. Omfattande mig med mycken godhet, föreslog hon
mig att blifva kammarherre hos drottning Desideria,
för hvilket ändamål hon ville hos denna sin höga
väninna använda allt sitt inflytande. Då jag nyligen
blifvit upptagen i konungens, hennes gemåls, "famille
militaire", såsom Karl Johan kallade sin stab, afböjde
jag detta hedrande anbud, men antog i stället med
tacksamhet förslaget att, vid min afresa från Paris,
få medföra rekommendationsbref till grefvinnans i
München bosatte svåger, generalen grefve Tascher de la 
Pagerie, en godhet, hvaraf jag sedermera skördade lika mycken 
nytta som nöje.

Generalen grefve d&#8217;Erlon, densamme som i slaget
vid Waterloo förde befäl öfver en af Napoleons
armékorpser, hade nyss med sin enda dotter återvändt
till Paris, efter den landsflykt han under bourbonska
tiden varit underkastad. Min bekantskap med hans
i svensk tjenst varande son förskaffade mig det
välvilligaste emottagande af den älsklige gamle
mannen; och ehuru han, ännu utan all anställning,
lefde på en mycket indragen fot, inbjöd han mig dock
jemte några vänner på en angenäm middag, vid 
hvilken jag på allt sätt omhuldades, och som egentligen
framställer sig för min hågkomst till följd af en
något ovanlig öfverraskning, i hvilken jag kom att
spela hufvudpersonen.

Då nämligen efter intaget kaffe likör kringbars,
förbigick man mig, som jag trodde af glömska. Dermed
var jag dock ingalunda missbelåten, emedan jag
ännu hade qvar smaken efter de förträffliga
fontainebleaudrufvor, hvarmed middagen
afslutats. Fröken d'Erlon nalkades dock i samma
ögonblick med en bricka och ett fyldt glas med de
orden: "M:r Troil! ceci est exprès pour vous." Att
fatta glaset, att dricka den älskvärda Hebes skål
och att tömma det i botten var ett ögonblicks
verk. Min förvåning då jag märkte, att jag fått en
sup vanligt svenskt bränvin, står ej att beskrifva;
men huru vedervärdig densamma utan allt tilltugg
föreföll efter den utsökta desserten, lyckades jag
dock bibehålla fattningen och tackade fröken på
det förbindligaste. Detta qvi pro qvo förklaras
deraf, att sonen d'Erlon nyligen gjort ett besök
hos sin fader och då medhaft en resväska med deruti
inneslutna bränvinsflaskor. Hans syster trodde nu,
att den största artighet hon kunde visa mig var att
på fransk botten låta mig smaka mitt hemlands nektar.

Ännu åtskilliga berättelser från mitt pariserlif
kunde väl vara att omnämna, men de äro i allmänhet
af allt för enskild beskaffenhet, för att ibland
efterlemnade minnen erhålla en plats. Emellertid
nalkades tiden för min afresa. Jag hade sett Paris'
museer, samlingar och öfriga märkvärdigheter; jag
hade åhört förhandlingarna i deputeradekammaren liksom
öfverläggningarna i processen emot Karl X:s ministrar;
jag hade närvarit vid S:t Simonisternas egendomliga
sammankomster. Det var blott ett enda ställe, der det
ej lyckats mig vinna inträde, nämligen Vincennes,
hvarest under dessa oroliga tider största delen af
Frankrikes artillerimateriel och vapenförråd fans
förvarad. Det var i Vincennes som Polignac och hans
olyckskamrater sutto häktade, och för att förekomma
hvarje möjlighet att underlätta deras flykt var
inträdet inom fästet strängeligen förbjudet. Jag hade
blifvit underrättad, att enda möjligheten att der
intränga berodde på ett skriftligt tillåtelsebref
af krigsministern, marskalk Gérard, hvilket måste
utverkas genom personligt besök; samt att Gérard,
öfverväldigad af göromål för att bringa reda i
det kaotiska virrvarr, hvaruti arméorganisationen
sig då befann, utsatt sin mottagningstid till kl. 5
på morgonen, skenbarligen i afsigt att undvika alla
onödiga besök. Under sådana förhållanden ansåg jag mig 
böra slå ur hågen hvarje tanke på att se Vincennes.

Tvänne dagar före min afresa från Paris var jag bjuden
på afskedsmiddag till excellensen Löwenhjelm. Efter
måltiden tillfrågades jag af honom, om jag hunnit i
Paris se allt hvad jag önskade. Frågan bejakades
med tillägg likväl, att jag saknade att ej i
Vincennes hafva fått taga kännedom om den franska
artillerimaterielen. "Men hvarför har ni då ej vändt
eder till mig?" yttrade Löwenhjelm. "Just derför att
jag visste, att äfven ett främmande lands sändebud
utan personligt besök hos krigsministern å dennes
tidiga mottagningstimme svårligen kunde hafva utverkat
en sådan tillåtelse." "Ja!" svarade Löwenhjelm, "nu
är det verkligen för sent, men jag skall i stället
skaffa eder tillåtelse att bese artilleriförråderna
i Strassburg."

Påföljande morgon, innan jag hunnit uppstiga,
tillstälde mig likväl portvakten en breflapp, skrifven
med blyertspenna af grefve Löwenhjelm, deruti han
meddelade, att han nyss kom från marskalk Gérard,
samt att tillåtelse att bese Vincennes skulle sändas
mig på förmiddagen. Försedd med detta tillståndsbref
ditreste jag och fick se allt hvad jag önskade,
äfven den slottsgraf, der hertigen af Enghien blef
skjuten, samt gjorde tillika bekantskap med den sedan
kejsartiden ryktbare kommendanten general Daumenil,
pariserbefolkningens gunstling, som allmänt var känd
under tillnamnet: "la jambe au bois".

Och med denna skildring af den svenske ministerns
aldrig tröttnande omsorg om resande landsmän och hans
godhet att klockan 5 på morgonen besöka den franske
krigsministern för att tjena en ung officer afslutar
jag mina pariserminnen.

Den 5 april 1831 tågade jag ändtligen af från
Paris. Tåga är i sanning rätta benämningen för
det sätt, hvarpå man vid denna tid färdades i
Frankrike. Alla de resande, som icke begagnade
extrapost, hade nämligen ingen annan utväg att fortskaffa 
sig än förmedelst diligenser, tillhörande något af de stora 
bolag, messageries, hvilka då uteslutande ombesörjde 
förflyttningen af resande och deras saker. Dessa diligenser
voro nära nog af en vanlig jernvägsvagns storlek. De
innehöllo tre afdelningar: den mellersta, interiören,
för 6; den eftersta, rotundan, äfven för 6; samt
den främre, kupén, för 3 personer, hvartill kom
ofvantill den så kallade kabrioletten, äfven för 3
personer. På taket uppstaplades allt resgods samt emot
särskild betalning äfven fraktgods. Härtill kom, att
en och annan landtman tilläts att kortare vägsträckor
derstädes taga plats, oaktadt passagerarnes till 18
bestämda antal härigenom ofta uppbragtes till 20 à
22. Hjulen till dessa jettevagnar voro naturligtvis
mycket klumpiga och försedda med grofva jernringar af
ända till sex tums bredd. Anspannet bestod af 5 eller
6 hästar; och ehuru dessa i allmänhet voro starka,
erfordrades dock 75 till 80 timmar för vägen mellan
Paris och Strassburg. Ej blott för att göra resan
mindre tröttande, utan äfven för att aflägga ett besök
hos den i Nancy bosatta familjen Adelsvärd, beslöt
jag att i sistnämda stad uppehålla mig en dag. Det
senare ändamålet vans väl endast ofullständigt, i
anseende till baron Adelsvärds tillfälliga frånvaro
på landet, men deremot hade jag godt tillfälle att
taga i skärskådande den forna, vackra hufvudstaden
i Lothringen.

Den 9 april skedde ankomsten till Strassburg,
hvarest jag qvarstannade tre dagar för att taga
kännedom om militärinrättningarna, kanongjuteriet,
fästningsverken m. m., saker hvilka alla längesedan
fallit ur mitt minne, hvaremot jag aldrig kan förgäta
Ervin von Steinbachs storverk: Strassburger-münster.

Resan fortsattes till Freiburg i Breisgau. Den vackra
vägen vid sluttningen af Schwarzwald, det rika väl
odlade landet, de välmående byarna med deras vänliga
invånare -- allt detta gjorde på mig det mest angenäma
intryck.

I Freiburg besågs naturligtvis katedralkyrkan -- Ervin
von Steinbachs andra mästerstycke -- samt stadens
storartade omgifningar. För att riktigt kunna taga
kännedom om den i så många afseenden märkvärdiga
Schwarzwaldertrakten, reste jag från Freiburg med
enspännare-extrapost genom den vilda, efter Moreaus
återtåg år 1800 ryktbar vordna helvetesdalen till
Schaffhausen. Efter att hafva besett det beryktade
vattenfallet fortsatte jag färden längs Rhenfloden
och södra stranden af Bodensjön till Constanz. Hela
denna resa, först genom det vilda och storartade
Schwarzwald och derefter utmed de leende stränderna af
Rhen och Bodensjön med deras många ruiner och villor
efterlemnade hos mig ett outplånligt intryck.

Jag hade hittills försökt många olika
fortskaffningssätt. Ett återstod dock, färdandet
i "Miethwagen", med hvilket jag nu skulle göra
bekantskap och som i sanning ej hade någon annan
fördel än den att vara billigt. Sedan formannen
lyckats få samtliga platser i vagnen besatta, tågade
man af i sakta mak utan hästombyte, antingen resan
räckte en eller två dagar. Sällskapet var vanligen
mycket blandadt, hvilket visserligen kunde medföra
intresse för den, som ville studera folklifvet,
men för öfrigt hade sina obehag. Ifrån Constanz till
Augsburg lyckades jag erhålla plats i en postvagn,
men ifrån sistnämda stad till München föll det mig in
att begagna det ofvan beskrifna fortskaffningsmedlet.

I München tillbragte jag dagarne mellan den 22 april
och 2 maj. Denna stad har såsom väl är bekant, så
mycket sevärdt att för främlingen uppvisa, att denna
tid ingalunda blef för lång, så framt jag ville taga
kännedom om dess många konstskatter och storartade
bygnader. Om allt detta står dock så mycket att läsa
i hvarje resebok, att jag nu, lika litet som å andra
af mig besökta ställen, vill med någon beskrifning
deröfver trötta dem, som komma att läsa dessa
rader. Endast i afseende å militärväsendet må anföras,
att år 1831 föga var att inhemta i München. Konung
Ludvig I var allt för mycket konstälskare, allt för
mycket artist och byggmästare för att egna tid och
penningar åt det militära; och derför stod denna gren
af förvaltningen på en vida lägre ståndpunkt i Bayern
än i det närgränsande lilla konungariket Würtemberg.

Grefvinnan Tascher de la Pagerie hade i Paris lemnat
mig rekommendationsbref till hennes i München bosatte
svåger, generalen grefve Tascher de la Pagerie; och
jag gjorde derför kort efter min ankomst till staden
ett besök hos honom samt blef på det mest förekommande
sätt mottagen. Grefve Tascher, slägting och adjutant
hos hertig Eugène af Leuchtenberg, ankom efter
Napoleons fall med denne sin vän och beskyddare till
München, der han sedermera såsom hertiginnans hofchef
förblef bosatt. Det var denne grefve Tascher, som
år 1823 förde kronprinsen Oskars brud, den 16-åriga
Josefina, till Stockholm. Grefvens gemål, född
prinsessa von Leyen, och deras sex barn, hvaribland
tvänne utmärkt vackra tvillingsystrar, omfattade
mig med stor välvilja; och i denna älskvärda krets
tillbragte jag flere angenäma dagar under mitt
vistande i München. Då jag så önskade, hade jag en
plats vid deras middagsbord, likasom jag om aftnarna
fick med dem och i deras teaterloge göra bekantskap
med några af Tysklands förnämsta skådespelare.

I anseende till enkehertiginnans af Leuchtenberg frånvaro i
Eichstedt lyckades det mig icke att, enligt önskan,
få hos henne aflägga min uppvaktning, hvaremot jag
gjorde bekantskap med hennes son, den unge, sedermera
allt för tidigt bortgångne prins Max af Leuchtenberg,
hvilken för fortsättande af sina studier då vistades
i München.

Dagen före min afresa hade jag tillfälle se, huru
äfven i dessa trakter vårens ankomst firas såsom en
folkfest. En gammal plägsed bjuder nämligen, att
natten mellan den sista april och första maj det
bästa öl, som i Bayern tillverkas, skall i de stora
sammanhängande så kallade bockskällarne mot lindrig
betalning tillhandahållas befolkningen till huru
stor mängd som helst. Vid denna fest, det så kallade
bocksölet, kan man erhålla kännedom om sydtyskarnes
förmåga att förtära deras älsklingsdryck; 10, 12 till
14 Schoppen (= ett halfstop) är för en bayrare icke
ovanligt. Men följderna äro äfven bedröfliga. Ölet
lifvar och berusar ej såsom vin eller bränvin; det
döfvar -- och emot slutet af natten såg man derför
dryckeskämparne likasom septemberflugor ligga domnade
längs väggarna af de stora källarrummen.

Den 2 maj afreste jag med så kallad Eilwagen från
München till det romantiska Salzburg. Under alla mina
föregående färder både i Tyskland och Frankrike hade
alltid min ej stora kappsäck fått medfölja å samma
vagn, i hvilken jag sjelf åkte. Jag hoppades att äfven
nu så skulle ske, begick derför den oförsigtigheten
att i kappsäcken inlägga min af guldmynt bestående
reskassa och tog endast på mig så stor del deraf,
som kunde vara behöflig för att komma fram till
Salzburg. Denna enda gång hade jag dock det missödet,
att kappsäcken kastades på en "beiwagen", hvilken
hvarken vid min ankomst till Salzburg eller påföljande
morgon hunnit anlända. Händelsen var så mycket
obehagligare, som tillfälle att fortsätta resan till
Wien endast förefans tvänne gånger i veckan. Jag måste
alltså lemna Salzburg den 5 maj eller besluta mig
för att derstädes qvarstanna ända till den 8:de. Det
förra öfverensstämde med den uppgjorda resplanen;
men huru skulle jag i sådant hinna verkställa de
många intressanta utflykterna omkring Salzburg, då min
kassa endast bestod af 6 1/2 gulden? Min belägenhet var
sorglig, men följande den gamla regeln "bättre brödlös
än rådlös", beslöt jag att gå till fots i stället
för att åka samt svälta, om så behöfdes, men icke
försumma att se någon af traktens märkvärdigheter.

Tidigt på morgonen den 3 maj började jag min vandring,
besåg först Salzburgs närmaste omgifningar och
fortsatte derefter till den vid Salzachfloden belägna
staden Hallein, hvars märkvärdiga saltgrufva till en
början utgjorde vandringens mål. Jag har sedermera
med min hustru och dotter besett saltgrufvorna
vid Berchtesgaden, som äfven äro mycket beryktade,
men dessa efterlemna på långt när ej det storartade
intryck som Halleins, ehuru de såsom mindre besvärliga
oftare besökas af resande. Vid Hallein inträder man
vid saltbergets spets i grufvan, och man utkommer
vid foten deraf tätt invid floden. En vägvisare
skulle föra mig upp till ingången. Han frågade,
om jag ville och vågade gå genaste vägen, hvilket
naturligtvis bejakades, hvarefter vandringen anträddes
på en träränna, 9 tum i fyrkant, som begagnades att
från grufvan nedföra saltlösningen till de i staden
anlagda kokerierna. I början gick det temligen lätt,
men snart befans rännan anlagd dels öfver bråddjup,
dels invid lodräta bergväggar. Något val fans dock
numera ej öfrigt. Man kunde ej gå tillbaka; man
måste derför gå framåt -- och allt aflopp lyckligt,
ehuru jag erkänner, att jag aldrig i mitt lif gjort
en så nervpröfvande vandring, ej ens då jag en månad
tidigare besteg Strassburger-münster på den smala
vindeltrappan, som utvändigt anbragt omkring den
synålslika kyrkspiran förer till dennas högsta punkt.

Att beskrifva den bergsdrägt man iföres före inträdet
i grufvan, dennas 14 gallerier eller våningar,
den underjordiska sjö man på färja öfverfar
och å hvars af mångfaldiga ljus upplysta väggar tusentals 
saltkristaller skimra likasom stjernor, det egendomliga 
sätt, hvarpå man, åkande på sin egen bakdel, hastigt
glider ned på de bonade träbanorna från galleri till
galleri och slutligen den jernvägsfärd i bergets
innandöme, som för den resande ut till Salzachflodens
strand -- detta allt skulle föra mig för långt utom
ämnet för dessa rader; men visst är, att en dylik färd
aldrig förgätes. Vid utgången ur grufvan inträdde det
kritiska ögonblicket. Man hade sagt mig, att en färd,
sådan som den jag nyss tillryggalagt, betalades med
minst en dukat; men då jag samlade alla mina småmynt,
egde jag knappast detta belopp. 
Med tvärsäker uppsyn lemnade jag på försök tre gulden
åt mina vägvisare. De sågo förvånade ut, men yttrade
dock ingenting. Glad och lycklig skyndade jag derför
åter till staden. Nu kunde jag våga att derstädes
taga ett nattqvarter; jag kunde äta ett ordentligt
mål (förut hade jag denna dag på en simpel krog
förtärt endast en bit ost och bröd), och jag kunde
slutligen våga att påföljande morgon i vagn återvända
öfver Aigen till Salzburg, hvarest jag återfick min
kappsäck med deruti inneslutna reskassa och således
såg mig i tillfälle att utan pantsättning af guldur
kunna betala min skjuts från Golling.

Wien, dit jag efter ett dygns uppehåll i Linz den
8 maj anlände, erbjuder så mycket att se för den,
som första gången derstädes gör sitt inträde, att
de tre och en half veckor, hvilka jag derstädes
tillbragte, ganska hastigt förflögo. Jag bodde till
en början på hotell, men lyckades innan kort erhålla
en enkel, men välbelägen enskild bostad, ej långt
aflägsen från svenska sändebudets hem, i förstaden
Josephstadt. Wien, numera ett af de dyraste ställen
i Europa, var år 1831 särdeles billigt, hvarpå såsom
bevis kan anföras, att denna min nya, visserligen
anspråkslösa, men snygga och en trappa upp åt glacisen
belägna bostad, bestående af skrifrum och sängkammare,
den senare dock utan fönster, betalades med 6 gulden
i månaden.

Mitt första besök gälde naturligtvis svenske ministern
grefve Karl Gustaf Löwenhjelm, som jag föga kände,
men hvilken för mig blifvit utmålad såsom sträf och
högdragen. Så mycket mera öfverraskades jag derför af
det välvilliga sätt, hvarpå jag genast blef af honom
mottagen. Denna vänlighet härledde sig troligen från
ett bref, hvilket, såsom jag sedermera erfor, han nyligen 
erhållit från grefve Tascher de la Pagerie, och hvaruti denne 
på ett godhetsfullt sätt omtalat mitt uppträdande i München. Vare
dermed huru som helst, grefve Löwenhjelm visade sig
under hela den tid, som jag qvarstannade i Wien,
mot mig vara en så verklig vän och beskyddare, att
detsamma ej kan nog erkännas. Från första början
förklarade han, att närhelst jag ville deraf begagna
mig, en plats stod för mig dukad vid hans bord; och
på grund deraf intog jag 3 till 4 gånger i veckan
hos honom min middag i sällskap med mina gamla
bekanta, legationssekreterarne Gyldenstolpe och
Wedel-Jarlsberg. Till de många utflykter, stundom
under loppet af flere dagar, som företogos i Wiens
vackra omgifningar, lemnades mig alltid en ridhäst
ur Löwenhjelms stall; och hans förord skaffade mig
tillträde till åtskilliga märkvärdigheter, som eljest
ej utan svårighet visades för främlingar.

Jag lyckades på sådant sätt temligen fullständigt
bese Wiens många och rikhaltiga samlingar, muséer,
militärinrättningar af alla slag, trupper och
kaserner, samt framför allt dess sköna omgifningar, 
nu klädda i deri härligaste vårdrägt. En del af
dessa senare utflykter -- de mera närbelägna företog
jag på egen hand -- verkstäldes vanligen till häst med
grefve Löwenhjelm och de vid hans legation anstälda
herrar. Bland dessa erinrar jag mig särskildt en
mycket angenäm tur, hvarunder vi i sällskap med
spanske ministern Campozano, alltså 5 personer förutom
ridknektar, under loppet af 2:ne dagar besågo Burg
Lichtenstein, den romantiska Brieldalen, Baden med
erkehertig Karls slott Weilburg och Laxenburg med
dess riddarborg.

Att under sådana förhållanden vistelsen i Wien
skulle blifva för mig angenäm, låter lätt tänka
sig. Det sista beviset på gästfrihet lemnade mig
Löwenhjelm dagen före min afresa. Han kom hem till
mig på morgonen och förklarade, att det varit hans
önskan att med mig tillbringa de sista timmarne af
min dervaro, men att han ej kunnat undandraga sig en
större diplomatisk inbjudning och derför uppdragit
åt sina herrar att för mig anordna afskedsmiddag
på ett utvärdshus i Pratern. Den på tre man hand
intagna läckra måltiden förjagade snart hvarje sorglig
afskedstanke, och allas glädje likasom min tacksamhet
och förvåning stegrades ytterligare, då under
middagens lopp Löwenhjelm på en kort stund infann
sig för att ännu en gång säga farväl och i skummande
champagne föreslå den lyckliga fortsättningen af
min resa.

Den 31 maj lemnade jag med verklig saknad Wien och
anlände efter något mera än ett dygns uppehåll i Prag
en 3 juni till Dresden.

I denna angenäma stad, nordens Atén, uppehöll jag
mig ända till den 19 juni, sysselsatt med att se
och åter se dess i så många hänseenden märkvärdiga
konstskatter och den vexlande naturen af dess sköna
omgifningar. Jag hade från en pensionskamrat i
Paris, herr Geissler, medfört bref till en af hans i
Dresden bosatta vänner, baron Camille von Seebach; och
ehuruväl både denne sjelf, hans föräldrar och öfriga
medlemmar af familjen voro ytterst förekommande, ehuru
jag i deras hus tillbragte mer än en angenäm afton,
och de för öfrigt sökte att i flere afseenden vara mig
till nytta, så var det dock icke dessa omständigheter,
utan natur- och konstnjutning, som så länge qvarhöll
mig i Dresden.

Utflykter gjordes i mängd i den kringliggande nejden,
af hvilka jag dock endast tror mig böra omnämna en
fyra dagars fotvandring till Königstein och sachsiska
Schweiz, emedan den utgjorde glanspunkten af hvad
jag då sett af dylika naturbildningar.

Resan stäldes först till Schandau, der jag
öfverfor Elben, hvarefter jag försedd med en,
icke utan svårighet af krigsministern anskaffad
kunglig tillståndsresolution, anmälde mig vid
Königsteins fästningsport, mottogs der på
militäriskt sätt, uppfördes till kommendanten
och besåg, ledsagad af hans adjutant, den i visst
afseende märkvärdiga bergfästningen. Härefter skulle,
enligt ceremonielet, åter ett besök afläggas hos
kommendanten, generallöjtnant von Nostitz. Denne, som
vid Wagram med sachsiska hären stått under dåvarande
franske marskalken Bernadottes befäl och fortfarande
för honom bibehållit en varm tillgifvenhet, hade
under tiden af mitt visitkort erfarit, att jag var
ordonnansofficer hos hans forne chef, och fordrade
nu ovilkorligen, att jag skulle qvarstanna till
middagen, till hvilken han inbjudit hela den i Pirna
garnisonerande officerskorpsen. Fogande mig efter hans 
uttalade önskan hade jag allt skäl att vara belåten med detta 
beslut. Under loppet af den lifvade middagen föreslog Nostitz 
i varma ordalag konungens af Sverige skål, för hvilken jag 
tackade med en skål för sachsiska hären och särskildt för den 
åldrige veteran, nu Königsteins kommendant, som vid
Wagram tappert kämpat under Karl Johans befäl. Det
var första gången jag sålunda offentligen uppträdde,
och detta på ett främmande språk, men både ämnet
och vinet lifvade mig, så att mina ord slogo an och
jag allmänt helsades med hurrarop. Med möda kunde
jag efter slutad måltid slita mig från den älsklige
gamle Nostitz och det öfriga sällskapet. Så måste dock
ske, och med renseln på ryggen tågade jag ned för det
branta berget, derunder från fästningens vallar många
gånger helsad med genom språkrör ljudligt uttalade
"Lebe wohl!".

Åter öfverskreds Elben, och efter en mödosam vandring
upp och ned för det branta Lilienstein hamnade jag
på aftonen i Schandau och hvilade der godt ut efter
dagens ansträngningar. Påföljande morgon började
jag med stärkta krafter vandringen genom sachsiska
Schweiz. Att denna var grundlig, då den upptog trenne
hela dagar, torde ej behöfva erinras, men på sådant
sätt hann jag väl och noggrant beskåda hvarje del af
denna sköna nejd.

De återsående dagarne af vistandet i Dresden användes
att taga farväl af familjen Seebach samt att ännu
en gång kasta ett öga på stadens rika samlingar,
hvarefter resan fortsattes till Berlin, dit jag den
20 juni anlände.

Redan vid inträdet på det preussiska området märker
man, att man befinner sig inom en militäriskt ordnad
stat. Detta intryck ökas, då man anländer till Berlin, och ännu 
mera då man derifrån gör en utfärd till Potsdam. Man kan ej neka
sin beundran åt den ordning, som i alla riktningar
är rådande, men å andra sidan finner eller rättare
fann man sig denna tid obehagligt berörd af den
kalla och afmätta höflighet, hvarmed man bemötes,
och som sticker så bjert af emot den öppenhet och
vänlighet, hvarmed främlingen öfver allt i Sydtyskland
omfattas. Sådant var åtminstone det intryck, som
jag erfor af mitt besök i Rhenpreussen år 1830 och
af vistelsen i Berlin år 1831 -- och detta oaktadt
jag redan på förhand hade en mycket hög tanke om den
preussiska militärorganisationen och använde största
delen af mitt uppehåll i Berlin att studera densamma
till alla dess delar. Jag hade för sådant ändamål
rekommendationsbref till öfversten i generalstaben
von Peucker samt till kaptenerna vid 
artilleriet Du Vigneau och Meyer. De mottogo mig alla
med vänlighet. Den förstnämde hade till och med den
godheten att för mig anordna en större middag, och i
hans vagn företog jag angenäma utflykter i Berlins
omgifningar. Genom dessa herrars bemedling gjorde
jag bekantskap med en del af garnisonens officerare;
jag besåg exercisen, besökte tyghus och kaserner samt
intog flere gånger min middag i officersmesserna,
alltid derstädes med artighet emottagen. Men det
oaktadt kände jag aldrig der den verkliga trefnad,
som städse gjort sig gällande vid umgänget med
de sydtyska och sachsiska officerarne -- törhända
derför att i den preussiska militärens sätt att
vara redan då framskymtade ett visst öfversitteri,
ett inre medvetande om egen öfverlägsenhet. Jag
lyckades emellertid att temligen väl sätta mig in
i alla militära förhållanden, framför allt i den
förträffliga värnepligtsinrättningen, då tillämpad
i intet annat land än Preussen.

Att för öfrigt staden Berlin med dess offentliga
monument och dess i närheten genom konst
tillvägabragta anläggningar vid Sans-souci, Glienicke,
Charlottenburg med flere ställen togos i skärskådande,
faller af sig sjelft. Men Berlin saknade vid denna tid
ej blott en betydlig del af de monumentala bygnader,
som numera gifva ett storartadt utseende åt det tyska
rikets hufvudstad, utan äfven de täcka, i villastil
uppförda förstäder, som de senare åren uppstått,
synnerligen i närheten af Thiergarten. Det må derför
ej förefalla besynnerligt, att det intryck, som jag
hemförde af Preussens hufvudstad med dess breda,
af sandstoft besvärade gator, icke var synnerligen
angenämt.

På återväg till fäderneslandet tog jag vägen
från Berlin till Greifswald. Denna resa var den
förfärligaste jag någonsin gjort. Den så kallade
postvagnen var bygd på stolpar utan alla fjedrar;
vägen utgjordes för det mesta af "pflaster" -- en
af grofva stenar sammansatt ojemn gata -- och hela
tillställningen föreföll ytterst antiqvarisk. Man hade
i Berlin sagt mig, att jag svårligen kunde färdas
med denna lägenhet, men ingen annan utväg fans att komma 
till Greifswald, och jag beslöt derför att våga försöket. 
Detta lyckades visserligen, men qvarlemnade dock ett högst 
obehagligt minne. Utan sömn kastad af och an i vagnen och 
tvungen att oupphörligt stödja mig på händerna, för att icke 
skakas alldeles förderfvad, färdades jag 47 timmar i detta 
tortyrinstrument, mot hvilket våra gammaldags svenska
bondkärror voro ytterst beqväma, och anlände frisk
men mörbultad den 9 juli till Greifswald, der jag gick
om bord å postjakten, som påföljande dag aflevererade
mig vid bryggan i Ystad.

Om jag kanske allt för utförligt beskrifvit
fortskaffningsväsendet mellan Berlin och Greifswald,
likasom äfven alla de öfriga, olika och ofta
besvärliga sätt, hvarpå jag färdades inom Frankrike
och Tyskland, har sådant skett hufvudsakligen för
att gifva en föreställning om de svårigheter, hvarmed
sådana resande, hvilka ej voro i tillfälle att begagna
extrapost, för 45 till 50 år tillbaka hade att kämpa.

Inom det kära fäderneslandet var denna tid ej mycket
bättre stäldt för resandes fortkomst, ehuru legan
vid begagnande af gästgifvareskjuts var ytterligt
låg. Det ansågs för ett stort framsteg, att en
postdiligens nyligen satts i gång mellan Ystad och
Stockholm; men denna afgick blott en gång i veckan,
och å densamma funnos endast tre platser för resande,
den ena bredvid kusken och de två andra inuti. Dagen
efter min ankomst var bestämd för diligensens afgång;
men som samtliga platser då voro upptagna, nödgades
jag vänta ännu en vecka för att kunna å densamma
medfölja. Jag beslöt derför att använda denna tid
till att se mig om i Skåne, föga anande att denna
härliga provins, inom hvilken jag då för första gången
inträdde, skulle blifva mitt framtida hem och fältet
för min mångåriga verksamhet.

Hofmarskalken grefve Barck erbjöd sig välvilligt
att till en början blifva min vägvisare, och i hans
sällskap färdades jag öfver Bollerup, Näsbyholm,
Börringe och Torup till Malmö. Här skildes våra vägar
åt, och jag fortsatte ensam till Helsingborg och
Ramlösa. Denna senare brunnsort var på 1830-talet
en mycket omtyckt samlingsplats för den skånska
adeln. Utrikes badresor hörde denna tid till de
sällsynta undantagen. Deremot älskade provinsens stora
godsegare så mycket mera att under juli månad stämma
möte vid Ramlösa. Dit medförde de sina familjer och sina 
ståtliga körspann. Dit samlades äfven många af de skånska 
kavalleriregementenas officerare. Det lif, som der fördes, 
var gladt och muntert: om dagarne lustvandrades, om aftnarna 
dansades, och den, som så önskade, kunde pröfva lyckan vid en 
spelbank, med hvars tillvaro myndigheterna något för
släpphändt öfversågo.

Till Ramlösa stälde jag derför min kosa för att
få kasta en inblick i dervarande sällskapslif och
göra bekantskap med en och annan af provinsens mera
kända personligheter. Denna afsigt underlättades
derigenom, att jag sammanträffade med en af mina
forna regementskamrater, den glada kammarherre Teodor
Ankarcrona, som öfver sommaren bebodde sin närbelägna
egendom Bosarp och nu med familj derifrån anländt till
Ramlösa. Ankarcrona mottog mig på det hjertligaste och
anordnade ett par dagar efter min ankomst en större
middag på Bosarp för mig och samtliga i orten varande
kavalleriofficerare. Här skulle naturligtvis den
främmande unge ryttmästaren i botten tömma det stora
välkomsthornet, tryckas af alla sina vapenbröder och,
om möjligt, drickas under bordet. Striden var skarp,
men jag kämpade manligt och lyckades behålla segern,
till icke ringa fröjd för mig sjelf, till stor
missräkning för mina många nya vänner.

Efter några angenäma dagar, tillbragta vid Ramlösa,
återvände jag till Ystad, intog der min bestälda
plats i postvagnen och företog i densamma resan öfver
Kristianstad till Jönköping. Här uppehöll jag mig
några dagar, hvarunder de vackra omgifningarna och
Husqvarna gevärsfabrik noga besågos, och färdades
sedan långsamt genom de för mig obekanta provinserna
Östergötland och Södermanland till Stockholm, dit
jag den 5 augusti 1831 återkom efter en frånvaro af
något mer än fjorton månader. Jag hade under denna
resa mycket sett, mycket inhemtat, och dock hade
jag den glädjen finna, att densamma, alla utgifter
sammanräknade, kunnat verkställas för den billiga
summan af 5,520 riksdaler riksmynt.

*

IV.

Ryttmästaretiden.

(1830-1842.)

Tjenstgöring hos Karl Johan såsom 
ordonnansofficer och adjutant. Ledamotskap af 
krigsvetenskaps-akademien. Utarbetande jemte Ling 
af militärgymnastikreglementet. Armbrott. Prins 
Max af Leuchtenberg. Tryckfrihetsåtalet mot 
Crusenstolpe. Oroligheter. Snabb samling och 
inryckning å ladugårdsgärdet. Lansexercis. Kejsar 
Nikolai besök i Stockholm. Åkersteinska 
sedelhistorien och min inblandning i denna 
sak. Koleran år 1834. Riddarhuset sommartiden. Arbete 
i ekonomiutskottet. Baron Axel Reuterskölds 
hofbröllop. Arrende af Bälsta. Badresa till 
Gustafsberg. Befordringar.  

Under de dagar jag efter min hemkomst för ordnandet
af mina angelägenheter qvarstannade i Stockholm,
anmälde jag mig naturligtvis till företräde hos
konung Karl Johan. Minnet af det godhetsfulla sätt,
på hvilket han före utresan hade mottagit mig och af
den uppmaning jag då erhållit att till honom afgifva
rapport om hvad jag i militäriskt hänseende inhemtat,
hade under resan sporrat mig att noga aktgifva på hvad
som kunde anses anmärkningsvärdt; och jag invaggade
mig nu i hoppet att med heder kunna bestå vid en dylik
af mig efterlängtad undersökning. Dessa förhoppningar
blefvo dock omintetgjorda, hufvudsakligen genom
min egen oeftertänksamhet eller rättare genom mitt
missförstånd af konungens ord. Ett par dagar efter
min återkomst befaldes jag nämligen på middag till
Rosendal. Det var en middag för damer, med hvilka
såsom vanligt den ridderlige Karl Johan företrädesvis
sysselsatte sig. Först vid afskedstagandet kom han i
min närhet, helsade mig vänligt till fäderneslandet
återkommen och tillade: "Je vous verrai, mon ami!" Jag
uppfattade icke rätt andemeningen af dessa ord. De
inneburo, såsom jag sedermera erfor, en antydan,
att jag skulle begära nytt företräde; och hade jag
så gjort, är det mer än troligt, att den hjertegode
konungen skulle hafva inlåtit sig i samtal om hvad
jag kunde hafva att meddela. Jag deremot trodde, att
konungen skulle sända bud efter mig. Naturligtvis
kom ej något sådant i fråga, och följden blef, att
jag med temligen mycken missräkning lemnade Stockholm,
utan att vidare hafva sett hans majestät. Visserligen
fick jag sedermera under min första 
ordonnansofficersvakt meddela ett och annat af hvad jag under resan
erfarit; men jag insåg snart, att de välvilliga och
uppmuntrande ord, som konungen vid resans anträdande
till mig uttalat, länge sedan fallit ur hans minne,
och att det icke tillkom mig att derom erinra honom.

Sedan efter min hemkomst jag användt några veckor
att besöka min moder och närmaste anhöriga, hvilka
befunno sig på landet, samt att göra påhelsningar
hos vänner och bekanta, började jag den 1 oktober
vaktgöringen såsom ordonnansofficer. Jag hade med
längtan och nyfikenhet motsett denna tid, emedan jag
då skulle på närmare håll få skåda den konung, som
gjorde ett så utomordentligt intryck på alla dem,
hvilka med honom kommo i beröring.

Karl Johans personlighet hade nämligen en verkligt
storartad prägel. Den var af beskaffenhet att blifva
antingen under- eller öfverskattad. Många missnöjda
funnos, vanligen derför att de icke uppfattade
honom; andra voro hänförda af beundran för hans
person. Någon medelväg fans sällan, och ljumhet
eller likgiltighet voro känslor, hvarmed han af ingen
betraktades. Riddarhusoppositionen och en icke ringa
del af pressen klandrade skarpt, synnerligen under
hans senaste regeringsår, hvad de kallade systemet,
samt konseljen, hvars ledamöter benämdes gubbarne,
likasom äfven den åldrige konungen sjelf och det
stora inflytande den ädle excellensen Brahe på
honom utöfvade. Den öfvervägande delen af nationen,
synnerligen militären, betraktade med en beundran utan
like den store härföraren, den statskloke politikern,
den menniskovänlige regenten.

Att jag hörde till dessa senares antal behöfver ej
sägas. Konungen hade, vid det företräde han kort före
min utländska resa mig beviljade, på mitt unga sinne
gjort ett utomordentligt intryck; och nu hoppades jag
att dagligen under min ordonnansofficersvakt få se
honom och med honom komma i beröring.

Denna förväntan blef dock snart tillintetgjord. Huru
älsklig, vänlig och nedlåtande Karl Johan kunde
vara, visste han dock att städse hålla den kungliga
värdigheten i helgd, och det föll honom derför aldrig
in att åt sina ordonnansofficerare inrymma något
närmande till sin person eller att åt dem medgifva
det fria tillträdet till sängkammaren, som tillika
var hans 
ständiga arbetsrum. Deremot användes den vakthafvande
ordonnansofficern till åtskilliga beskickningar,
understundom äfven på aflägsna orter. Han
skulle, om larm slogs eller eldsvåda inträffade,
ögonblickligen till häst infinna sig på stället
och skyndsamt om förhållandet afgifva rapport. Han
sysselsattes derjemte med åtskilligt skrifveri, utan
tvifvel på det konungen måtte få tillfälle att i
dylikt hänseende bedöma hans förmåga. Med ett ord
ordonnansofficerstjensten var endast en lärospån
för vidare befordran inom den kungliga staben.

Den dagliga eller rättare månadtliga uppvaktningen
utgjordes af en kabinettskammarherre, en adjutant
och en ordonnansofficer. Omkring kl. 11 f. m.,
sedan kammartjenaren tillsagt, att sängkammaren var
öppen, inträdde de båda först nämde till konungen
för att göra sin föredragning och inhemta nödiga
befallningar. Ordonnansofficern qvarstannade då i
vaktrummet. Det var endast den första och den sista
i hvarje månad, vid vaktens början och slut, som det
tilläts honom att personligen anmäla sig. Då härtill
kom, att konungen vanligen i sina inre rum hade så
kallad kammarspisning med blott excellensen Brahe
och en eller annan särskildt inbjuden person, följer
deraf, att endast vid större middagar, vid utfärder i
vagn och vid en eller annan högtidligare mottagning,
ordonnansofficern kom i konungens omedelbara närhet,
så framt han ej hade blifvit bortsänd i något
särskildt ärende och deröfver hade att aflemna
rapport. Mina högstämda förväntningar blefvo
således betydligt nedsatta, men jag måste finna mig
i mitt öde och underkasta mig gällande ordningsregler.

En i sig sjelf obetydlig tilldragelse från
ordonnansofficerstiden må det tillåtas mig att
berätta. Fältmarskalken, excellensen Stedingk hade
från sin egendom Elghammar i Södermanland sent på
hösten, i svårt väglag, upprest till hufvudstaden,
hvarest han alltid tillbragte vintrarne. Karl Johan,
som städse med den största uppmärksamhet omfattade
denne vördnadsvärde gamle krigare och diplomat,
sände mig samma afton han anländt att efterfråga
hans helsa och huru resan aflupit. Då jag efter
återkomsten afgaf min rapport, satt konungen till
bords med excellensen Brahe. Då jag dervid nämde,
att den nära nittioårige Stedingk stigit upp klockan
5 på morgonen, utropade med förvåning Karl Johan,
som på gamla dagar sjelf i hög grad älskade
morgonhvila: "Entendez-vous M:r le comte! ce
vénérable vieillard s'est levé à cinq heures
du matin!" hvarefter han noggrant underrättade
sig om alla öfriga omständigheter, förklarade sin
tillfredsställelse öfver de lemnade upplysningarna,
lät bjuda mig ett glas af den ljusröda champagne,
som var hans älsklingsdryck, och klingade med orden:
"trinquons, mon ami!" Min förtjusning öfver att
hafva fått klinga med konungen är, efter föregående
skildring, lätt begriplig.

Under november månad år 1836 gjorde jag min sista
ordonnansofficersvakt, vid hvars slut jag utnämdes
till adjutant hos konung Karl Johan. Den 1 påföljande
mars började jag i sistnämda egenskap tjenstgöra,
och genast erhöll jag en klar insigt om olikheten af
dessa båda befattningar. Om ordonnansofficern saknade
allt närmare tillträde till konungens person, så
var förhålladet alldeles motsatt med adjutanten och
kabinettskammarherren. Med dem älskade konungen att
öppet uttala sig öfver alla förekommande frågor. Dem
använde han i olika riktningar, för att pröfva deras
förmåga, och till dem ansåg han sig kunna hysa ett så
odeladt förtroende, att han mången gång yttrade sig
om allt hvad som låg honom om hjertat, utan att lägga
band på den franska sirlighet, hvarmed personer och
sakförhållanden af honom bedömdes. Sådana förtroenden
hade aldrig bort missbrukas. Tyvärr saknades dock ej
exempel, att ett och annat inom sängkammaren fäldt
yttrande blef genom obetänksamhet kringburet; och
konungens ovänner försummade då aldrig att deraf
begagna sig för att i en skef dager framställa hans
tanke- och handlingssätt.

Under tjenstgöringen var det i synnerhet de så
kallade morgonbesöken, då de vakthafvande inträdde
för att helsa på konungen, hvilka hos en hvar,
som i dem deltagit, qvarlemnat ett oförgätligt
minne. Ännu oförtröttad af dagens regeringsbestyr,
älskade Karl Johan att vid detta tillfälle, en half
eller hel timme, samtala med sin omgifning i alla
möjliga ämnen. Det var då, som han ofta återkom till
sitt förflutna lif och till de stora tilldragelserna
under franska revolutionen. Hans minne och historiska
kunskaper voro förvånande, och, af naturen född
vältalare, gaf han åt alla sina skildringar en hög
grad af liflighet och behag. Det fans
blott ett ämne, hvarmed konungen, synnerligen
under slutet af sin lefnad, tröttade sina åhörare:
finansläran. Detta var ibland de få ämnen, i hvilka
han ej egde någon öfverlägsen kännedom. Men likasom så
många andra stora hade äfven Karl Johan en svag sida,
som yttrade sig deruti, att han trodde sig förstå
finanser bättre än någon annan. Då konungen kom in
på detta ämne, stodo vi, uppvaktningen, stumma som
Egyptens prester.En dag hade konungen länge afhandlat en dylik
fråga med kabinettskammarherren S. och adjutanten
D. Sedan han slutat, frågade han: "M'avez vous
compris, messieurs?" "Parfaitement, Sire!" svarade
D. "Pas un mot, Sire!" yttrade den frispråkige S. --
D. afskedades nu, hvaremot S. qvarstannade för att
få ämnet klarare utveckladt. Men då han det oaktadt
förklarade sig ej förstå detsamma, utropade konungen:
"Huru är det möjligt, att ni, som har vida bättre
hufvud än D., icke uppfattat mina tankar, då han
deremot förstått mig?" "Jag befarar, eders majestät,"
svarade S., "att D. ej begripit mera deraf än jag." Nu
blef det D:s ordning att undergå examen, och då han
särdeles klent kunde redogöra för ämnet, blef följden,
att finansfrågor icke vidare afhandlades under dessa
herrars vaktmånad. Eljest deltogo vi i samtalet,
så mycket skyldig grannlagenhet det medgaf. Man har
påstått, att Karl Johan icke tålde motsägelser. Detta
egde sin fulla riktighet, derest man ville försöka
att, under det han talade, göra invändningar; men om
man deremot afbidade slutet af hans anförande och
då stillatigande antog en tveksam uppsyn, yttrade
konungen nästan alltid: "Eh bien, mon ami, vous ne
dites rien?" -- och voro en gång dessa ord utsagda,
kunde man vara förvissad, att han med största tålamod
afhörde åsigter, stridande emot hans egna, och att
han både tog
och gaf skäl. Det säkra är, att vi sällan utträdde ur
konungens sängkammare utan att hafva inhemtat något
nytt eller lärt oss att betrakta gamla, välkända
tilldragelser under en mera mångsidig synpunkt
än förut.

Vintren år 1831--32 var jag sysselsatt att ordna mina
reseanteckningar och författade i sammanhang dermed en
uppsats, benämd: Anmärkningar vid svenska kavalleriets
exercitie-reglemente, hvilken, efter inom kungliga
krigsvetenskaps-akademien undergången granskning,
år 1833 infördes i akademiens handlingar. Densamma
lyckades ådraga sig en viss uppmärksamhet, så att till
och med den af vårt rytteri högt förtjente generalen 
grefve Gustaf Löwenhjelm behagade hedra den med
en recension, hvilken, likasom mitt derpå ingifna
svaromål, äfvenledes finnes i akademiens handlingar
införd.

Uppmuntrad af den välvilja, hvarmed detta första
försök upptogs, insände jag sedermera till samma
krigsvetenskapliga areopag åtskilliga andra uppsatser,
hvaribland torde böra nämnas en längre afhandling:
Om Preussens militärsystem.

Den 29 januari 1840 invaldes jag till arbetande
ledamot af krigsvetenskaps-akademien, och då jag
under tiotalet 1840--50 inom detta samfund utvecklade
en icke obetydlig verksamhet, torde det tillåtas mig
att deröfver afgifva en sammanträngd redogörelse. Den
29 februari 1840 gjorde jag i akademien mitt inträde
med en afhandling: Om sättet för våra till infanteri
förändrade kavalleri-regementens återuppsittande. Kort
derefter utsedd till föredragande för taktiken,
afgaf jag den 29 januari 1842 berättelse öfver
hvad sig i detta hänseende under det föregående
året inom Europa tilldragit. År 1845 inlemnade
jag till akademien en utförlig utredning öfver
Stuteriernas tillstånd och de åtgärder, som de senast
förflutna åren blifvit vidtagna till hästafvelns
upphjelpande inom Sverige. År 1846 valdes jag för
tre år till andre styresman, och jag nedlade den
25 april 1849 denna befattning med en berättelse
om Vikingatågen. Det oaktadt öfvertalades jag att
ännu ett år med styresmanna-befattningen fortfara,
och jag måste således å nyo hålla ett afskedsföredrag,
den 24 april 1850, öfver Rytteriets taktik,
synnerligen under det sjuåriga kriget, jemte
deraf härledda tankar om lämpligheten af svenska
kavalleriets öfningar under dess regementsmöten.

Ibland andre styresmannens åligganden var ett af
de mest besvärliga och tillika minst angenäma att
författa och å högtidsdagen uppläsa lefnadsteckningar
öfver akademiens under året aflidna ledamöter. Ej nog
med att inhemtandet af nödiga biografiska upplysningar
ofta erfordrade en mycket vidlyftig skriftvexling
och långa förberedande forskningar -- ämnet var i sig
sjelft så torrt, att man svårligen kunde åt dessa
skildringar gifva en färg och en hållning i stånd att
i någon mån fängsla åhörarnes uppmärksamhet. Detta
insåg jag genast och gjorde mig derför mycken möda
att ifrån endast statistiska registraturer förvandla
dessa lefnadsteckningar till något så när anslående
skildringar af
de bortgångnes förnämsta öden. Tretiofyra dylika
biografier kom det på min lott att under åren
1846, 47, 48 och 49 affatta, hvarjemte jag i min
första berättelse yttrade några ord om de förnämsta
ledamöter, hvilka ifrån akademiens stiftelse redan
förut aflidit. Det arbete jag härpå nedlagt blef,
mer än detsamma förtjente, belönadt genom det bifall
kronprinsen Oskar i första rummet samt jemte honom
krigsministern och många af akademiens ledamöter
behagade deröfver uttala.Utdrag ur dessa 
korta skildringar öfver män,
af hvilka många gjort sig högt förtjenta af
fäderneslandet, följa såsom bilagor. Öfriga af mig
författade och i krigsvetenskaps-akademiens handlingar
införda uppsatser egna sig deremot föga dertill,
såsom allt för vidlyftiga och tillika afhandlande
rent militäriska frågor.

Utsedd till chef för den i mars månad 1832 börjande
exercis-sqvadronen, sökte jag att i god tid derpå
förbereda mig. Jag hade under min nyss slutade
utländska resa öfvertygat mig om nyttan af den i
flere främmande härar införda militärgymnastiken
och önskade derför att om möjligt göra densamma
känd äfven inom Sverige. Då likväl de utländska
reglementena icke voro för oss fullt lämpliga,
såsom erfordrande en mängd fasta ställningar
och öfrigt tillbehör, samtalade jag ofta med den
högt förtjente professor Ling om möjligheten af en
helt och hållet fristående militärgymnastik. En dag
yttrade Ling: "Jag har funderat på edra förslag och
har åtskilliga ditåt syftande tankar, men hinner sjelf
hvarken ordna eller sätta dem på papperet. Vill ni
hjelpa mig, så skola vi tillsamman utarbeta något i
den vägen." Detta förslag var ej att förkasta. Med
ett par yngre kamrater, som äfven voro i tur att
kommenderas till exercis-sqvadronen, infann jag
mig hvarje eftermiddag i Lings enskilda rum. Här
genomgingos några rörelser. Jag använde aftonen och
natten att på papperet beskrifva dem; och på detta
sätt fortsattes, till dess militärgymnastiken var
hufvudsakligen genomgången. Nu återstod likväl att
omarbeta de gjorda anteckningarna, uppställa dem i
reglementarisk form med bestämda kommandoord, med Ling
åter genomgå det hela och dervid göra nödiga tillägg
och ändringar samt slutligen för denne min lärmästare
deraf utskrifva ett fullständigt exemplar. Dertill
fordrades ej ringa tid, men jag lyckades likväl att
före exercis-sqvadronens
början afsluta arbetet -- och på sådant sätt kan
jag säga mig under Lings ledning hafva uppgjort det
militärgymnastik-reglemente, som med en eller annan
förbättring sedermera antogs för armén.

Ett bevis på Lings oegennyttiga nit för sitt yrke
må här anföras. Då efter slutad lärokurs jag och
mina kamrater önskade få ersätta honom för den stora
tidsförlust han på vårt inöfvande gjort, vägrade han
med mycken bestämdhet att någonting emottaga under
förklaring, att vi gjort honom långt större tjenst
än han oss, emedan oss förutan militärgymnastiken
aldrig skulle hafva sett dagen.

Efter det sålunda uppgjorda reglementet inlärdes befäl
och manskap vid exercis-sqvadronen, och jag hade den
glädjen att, så väl af mina närmaste förmän som af
vederbörande inspektörer, skörda mycket bifall
för dessa hos oss ej förr sedda öfningar.

Äfven den öfriga exercisen bedrefs med kraft, och jag
började hoppas att vid de tre exercismånadernas slut
kunna uppvisa manskap och hästar, förutom i enskild ridning,
äfven i sluten sqvadronsexercis -- ett mål, som
man vanligen förgäfves eftersträfvade, helst
man ofta var nödsakad att uppsätta rekryt på
remont. Emellertid arbetade jag för detta mål
medelst förberedande öfningar på ett led, då en
händelse inträffade, som med ens tillintetgjorde
mina drömmar om heder och beröm. På flygeln af det
ena ledet red en underofficer på en till dressur af
honom emottagen, general Hierta tillhörig häst. Denne
var våldsam och förorsakade oordning i ledet. Jag,
som endast öfvervakade och åsåg exercisen, aflemnade
min lugne häst till underofficern och satt i stället
upp på hans sprakfåle. Några minuter derefter gick
denne öfver och krossade i fallet ganska illa min
venstra hand. 

I stället för att arbeta med den nu
för mig så kära exercis-sqvadronen, tvangs jag genom
denna olyckshändelse att, sedan benen i min skadade
handled blifvit bragta i ordning, många veckor ligga
under läkarebehandling, samt förhindrades äfven att
öfvervara det stundande regementsmötet. Emot slutet
af lägertiden förbättrades dock mitt tillstånd så
mycket, att jag en paraddag kunde med armen i band
och iklädd ordonnansofficers-uniform göra ett besök
på ladugårdsgärdet för att bese militärrörelserna,
hvarvid en på sitt sätt ganska löjlig tilldragelse
inträffade. Under manöverns lopp kom konung Karl
Johan i
min närhet. Han igenkände mig, red fram och frågade,
huru jag befann mig. Derunder inträffade, såsom
ofta då han ville vara rätt förbindlig, att han
länge satt med den trekantiga hatten i hand. Jag
deremot stod reglementmessigt uppsträckt med högra
handen vid hufvudbonaden, då en person ur den bakom
stående hopen utropade: "Se, hvilken tusan djefvul,
som behåller hatten på hufvudet, då konungen har
hatten i hand!" Konungen förstod ej detta grofva
infall eller låtsade ej förstå det, men jag hade all
möjlig möda att derunder hålla mig allvarsam.

Småningom återkommo sedermera både krafter
och rörlighet i handleden, men aldrig den forna
smidigheten, hvarför jag äfven framgent saknade den
för en ryttare nödvändiga egenskapen af lätt hand.

Med nyss nämda undantag deltog jag regelmessigt
i dragonkorpsens alla öfningar under 1830--40-talet. Såsom
chef för lifsqvadronen med bostad i Stockholm, och med
närmaste dragonnummer förlagda 1/4 till 1/2 mil
från hufvudstadens tullport, hade jag en mycket
angenäm tjenstgöring och blef derigenom äfven
snart sagdt sjelfskrifven till åtskilliga smärre
extra kommenderingar, emedan då sådana förekommo,
jag alltid var lätt tillgänglig. Så till exempel
sommaren 1835, då hertig Max af Leuchtenberg någon
tid vistades i Sverige på besök hos sin svåger och
syster, kronprinsen Oskar med gemål. Ibland andra
nöjen, som då erbjödos hertigen, var äfven några
dagars fältmanöver med Stockholms garnison, hvars
trupper under denna tid voro lägrade i Drottningholms
park. För att framvisa en liten profbit äfven af den
indelta hären, beordrades jag att i öfningarna deltaga
med 15 man af min sqvadron, utsedda att tjenstgöra
såsom ordonnanser. Lägerlifvet var muntert. Sällan om
någonsin hade kronprinsen Oskar visat sig så glad. Han
bodde med hertigen i ett vanligt officerstält nedanför
Kina slott, och långt in på natten hörde man de båda
svågrarne skratta och prata.

En söndagsmorgon var hvila på orderna anbefald. Jag
och åtskilliga andra stabsofficerare, som blifvit
inqvarterade i den för tillfället om föga ordning
vitnande hörnsalen å Kina slott, befunno oss till
följd deraf makligt utsträckta i våra sängar, då
kronprinsen och hertigen inträdde, något öfverraskade,
men tillika
roade öfver vår noggrannhet att strängt följa
fördelningsorderna. De qvarstannade en god stund,
satte sig på sängkanterna och gycklade rätt hjertligt
med de lättjefulla adjutanterna. Med ett ord,
hertigens närvaro lifvade i hög grad den eljest
afmätte kronprinsen, hvilken alla af uppriktigaste
hjerta unnade denna glädje.

Långvarigare och allvarsammare, men tillika lärorikare
var 1838 års kommendering, föranledd af då varande
jäsning i sinnena. Den såsom politisk skriftställare
bekante assessor Magnus Jakob Crusenstolpe; de af
honom utgifna "Ställningar och förhållanden"; den
begärlighet, hvarmed denna tidskrift af allmänheten
slukades; det qvicka men skoningslösa sätt,
hvarpå Crusenstolpe deruti behanlade regering och
administration; det derför emot honom vintern 1838
anstälda tryckfrihetsåtal; hans fällande och afförande
till Vaxholms fästning, hvarest han undergick tre
års lindrigt fängelsestraff -- allt detta är såsom
tillhörande historien väl bekant. Men hvad som lättare
kan hafva fallit ur minnet, det är tidningspressens
under hela denna tid ådagalaga partiskhet. Med en
bitterhet utan like tog densamma den anklagades
försvar och skymfade oförsynt de jurymän, som honom
fält, bland hvilka den frejdade Berzelius särskildt
utpekades. För allmänhetens upphetsande användes alla
möjliga medel, icke blott retsamma tidningsartiklar,
utan äfven legda handtlangare, hvilka på krogarna
utdelade fri förtäring och framför allt bemödade sig
att förleda gemenskapen vid garnisonsregementena. Man
ansåg, troligen ej utan skäl, att en vidsträcktare
omstörtningsplan förefans, och att den Crusenstolpeska
processen var den förevändning, som begagnades för att
sätta massorna i rörelse. Detta ändamål förfelades
icke, jäsningen ibland det lägre folket var under
juni månad allmän, och man väntade länge ett eller
annat utbrott.

Dragonkorpsen var under denna månad lägrad
å ladugårdsgärdet. En morgon utryckte vi för
att jemte garnisonstrupperna genomgå den till
påföljande midsommardag anbefalda paradering och
manöver. Förvånade att, ehuru tiden framskred, de
andra regementena uteblefvo, visste vi ej, huru vi
dertill skulle förklara anledningen, då slutligen en
ordonnans anlände, som medförde order till inryckning
och tillika underrättade om de under natten timade
oroligheter. Efter återkomsten till lägret begaf jag
mig till staden, tog vägen förbi polismästare Nermans
boning, nu
besatt med en stark gardes-piket, emedan å detta
hus, likasom många andra, fönsterrutorna blifvit
inslagna, samt vidare till slottet, der jag i
stora galleriet träffade konungen. Hans majestät
var, på grund af inlupna polisrapporter, i upprörd
sinnesförfattning. Till förekommande af allvarsammare
upplopp hade han beslutit en större trupputveckling
och ålade mig att genast återvända till lägret med
befallning till general Hierta att med dragonkorpsen
fatta posto å Karl XIII:s torg. Här bivuakerade vi
i två dygn, dock så att halfva korpsen, skiftevis,
på fyra timmar återvände till lägret för att fodra,
vattna och sköta hästarne, hvarjemte större patruller
utsändes i alla riktningar. Under en veckas tid
samlades, med undantag af nödigt dagbefäl, samtliga
officerskorpser i mörkningen på slottet, intogo der
aftonmåltid och qvarstannade till nära midnatt. Då
och då fortforo visserligen ännu fönsterinslagningar
hos misshagliga personer, men småningom återtog
hufvudstaden sitt förra utseende, ehuru upphetsningen
fortfor och elden glimmade under askan. Häraf
föranleddes beslutet att, då dragonkorpsen den
7 juli uppbröt till hemorten, å ladugårdsgärdet
qvarlemna den yngsta sqvadronen, norra Uplands, för
att biträda med patrullering och dylikt. Anande att,
om denna kommendering skulle längre tid fortfara,
det kunde blifva lifsqvadronens öde att, såsom den
närmast förlagda, densamma öfvertaga, anbefalde jag
vid sqvadronens åtskiljande underbefäl och manskap att
icke aflägsna sig från sina bostäder eller rusthåll
och att vara beredda på hastig samling.

Denna förtänksamhet kom väl till pass. Den 25 juli
kl. 1 till 2 på morgonen väcktes jag nämligen å
Bälsta egendom, der jag för tillfället bodde, genom
ett bref, som en hästgardesordonnans dit medfört,
och som innehöll en från generaladjutanten för armén,
grefve Brahe, omedelbart till mig afsänd befallning
att, så fort sig göra lät, samla lifsqvadronen och
med densamma aflösa den å ladugårdsgärdet qvarlemnade 
norra Uplands-sqvadronen. 
Skyndsamt uppsatte jag skriftliga order till de
trenne afdelnings-underofficerarne att genom ridande
bud samla deras manskap och påföljande dag den 26
juli vid middagstiden med skodda hästar infinna
sig vid Silfverdals värdshus, beläget en mil från
Stockholm. Order i enahanda syftning uppsattes
till fanjunkaren i afseende på trossen, och till
sqvadronens begge 
subalternofficerare, von Printzencreutz och af Wirsén. Sedan
allt detta skrifveri kl. 4 på morgonen afslutats,
afsändes ilbud till den närmast boende underofficern
med de order, som rörde honom och de begge
subalternerne. Till fanjunkaren och de begge mest
aflägsne underofficerarne afreste jag sjelf och
återkom först på eftermiddagen till Bälsta, för att
till majorsexpeditionen inrapportera mitt uppbrott,
göra mig sjelf i ordning och hvila ut. Påföljande
dag den 26 instälde jag mig vid Silfverdal, nyfiken
att se, huru detta försök till snabb samling skulle
lyckas, emedan de mest aflägsna dragonerna hade
6 1/2 mil att marschera. Det var derför ett vackert
bevis på folkets hurtighet och disciplin, att jag 34
timmar efter det befallning derom kommit mig tillhanda
hade en sqvadron, spridd på en yta af 7 mils längd
och 5 mils bredd, samlad så nära hufvudstaden, att,
om behofvet så fordrat, jag samma afton kunde hafva
inryckt på ladugårdsgärdet. Nu lät jag dermed anstå
till påföljande morgon, för att efterse skoningen,
putsa hästarne och låta dem hvila ut.

Jag har måhända allt för vidlyftigt omtalat denna i
sig sjelf föga vigtiga sak, men den ovanligt hastiga
sammandragningen af en indelt sqvadron, hvars hästar,
oskodda, gingo på bete, väckte på sin tid ej ringa
uppmärksamhet och förskaffade mig smickrande loford
af grefve Brahe och mina öfriga förmän.

Det var första gången jag sjelfständigt förde
befäl, utan all kontroll af öfverordnade,
och jag föresatte mig derför att göra denna
kommendering för manskap och hästar så nyttig och
så lärorik som möjligt. Alla aftnar inryckte en
del af sqvadronen till hufvudstaden, någon gång,
då allvarsamma oroligheter befarades, hela styrkan
för att verkställa patrullering. Vid ett eller annat
tillfälle helsades afdelningarna med stenkastning
af de samlade pöbelhoparne, på hvilka man nödgades
göra anlopp, då de, oaktadt förnyade tillsägelser,
icke ville åtskiljas. För öfrigt hörde skälls- och
glåpord till den dagliga eller rättare nattliga,
undfägnaden, och det är väl möjligt, att i trängre
gränder småpatruller någon gång läto häraf hänföra
sig att utdela ett eller annat slag med sabeln, men i
allmänhet intog manskapet en förvånande lugn hållning.

Tidningarna sökte dock efter bästa förmåga att gjuta
olja på elden och kallade dragonerna, med anledning
af hästarnes
färg, de svarta djeflarne. Det lyckades äfven att
tillställa åtal inför slottsrätt, som dock icke ledde
till någon påföljd, och vid hvilka tillfällen jag
sjelf uppträdde såsom sqvadronsombud.

Äfven i andra afseenden bidrog denna
garnisonstjenstgöring att utveckla manskapets
intelligens och hurtighet. Jag lät ofta under de
mörka och regniga nätterna blåsa till häst. Första
gången och äfven den andra gick det temligen långsamt
att utrycka, men på slutet och sedan folket vant
sig att om aftonen så ordna sina persedlar, att de
utan ljus kunde hastigt både påkläda sig sjelfva och
sadla hästarne, var det en glädje att se, med hvilken
snabbhet och ordning alla blefvo samlade, och detta
oaktadt det fullständigaste mörker rådde i stallet och
synnerligen i den magasinsbygnad, som begagnades till
provisorisk kasern. Förmiddagarne öfvades enskild
ridning efter mer och mer konstmessiga turer;
och då hästarne voro vid god kraft, var det naturligt, 
att 5 till 6 veckor, på detta sätt använda,
skulle mycket bidraga att fullkomna både folkets och
hästarnes dressyr. Efter denna kommendering och under
hela min återstående sqvadronchefstid förblef derför
lifsqvadronen alla de andra afgjordt öfverlägsen i
enskild ridning.

Den ene af sqvadronens officerare, underlöjtnant af
Wirsén, hade nyligen vid kavalleriskolan i Saumur
genomgått en kurs i lansfäktning och medhade det
franska lansreglementet. Sedan jag från arméförrådet
lyckats erhålla nödigt antal lansar, beslöt jag inöfva
denna nya, inom svenska rytteriet hittills ej kända
exercis. Manskapet inhemtade rätt mycken skicklighet
att under enskild ridning handtera lansen. Men ännu
hade jag ej, i anseende till det ständiga regnet, som
nära nog förvandlat ladugårdsgärdet till ett träsk,
kunnat företaga några öfningar i samlad sqvadron,
då en dag solen sken upp, och jag beslöt att äfven
på sådant sätt försöka det nya vapnet. På grund
af markens slipprighet rörde jag mig med mycken
försigtighet och i sakta takter på de högländare
ställena och hade just gjort halt på Hakberget,
då Karl Johan kom åkande. Att svänga upp, skyldra
gevär och rida fram till den kungliga vagnen var ett
ögonblicks verk. Konungen syntes intresserad af, såsom
lansen då kallades, "vapnens drottning", och yttrade,
under det han pekade åt borgen: "faites une attaque,
mon ami!" Hastigt återvändande
till sqvadronen, ropade jag till karlarne: "hållen
upp edra hästar, gossar!" och så bar det af med fäld
lans utför Hakberget
och öfver den genomvåta slätten, som nästan hade
utseende af en sjö. Jag var beredd på, att halfva
sqvadronen skulle rida omkull. Men lyckan och den 
ytterst utsläppta farten gjorde, att vid kommandoordet
halt alla voro med mig. Jag svängde upp, ryckte fram
till vägen och emottog der konungen i god ordning,
ehuru karlar och hästar upp öfver hufvudet voro
nedstänkta af lera. Hans majestät var belåten och
bestod åt manskapet en riklig penningegratifikation
och åt befälet så mycket vin, att vi deraf hade
qvar, ännu då vi den 3 september uppbröto till
hemorten. Samtidigt voro vi emellertid, höga som låga,
mycket glada deröfver, att hvad alla ansågo såsom
ett vågstycke lyckats så väl.

Under de bullersamma oordningar, som sålunda på
ett mindre fördelaktigt sätt betecknade slutet
af juni månad 1838, inträffade ett afbrott,
hvilket gaf ny riktning åt samtalen och för någon
tid nästan uteslutande sysselsatte den allmänna
uppmärksamheten, nämligen det ryska kejserliga besöket
i Stockholm. Jernvägar och öfriga anstalter, som nu
i så hög grad underlätta en resa, funnos icke vid
denna tid, och de sällsynta furstliga påhelsningarna
verkstäldes derför vanligen till sjös. Såsom en
särskild uppmärksamhet emot den åldrige Karl Johan
hade kejsar Nikolaus beslutit att sända sin son,
storfursten Alexander till Stockholm, hvarest rum
för honom å kungliga slottet iordningstäldes. Den
långsamt arbetande optiska telegrafen å Vaxholm
skulle underrätta om tiden, då storfursten dit
anlände, och hofvet likasom hufvudstadens invånare
voro alla i spänd väntan. Slutligen fick man veta,
att det kejserliga fartyget en vacker dag på
eftermiddagen skulle kasta ankar nedanför Gustaf
III:s bildstod. Dragonkorpsens chef, general Hierta,
begaf sig till staden för att ifrån sin svågers, baron
Ridderstolpes fönster i det nu varande telegrafhuset
beskåda ankomsten. I lägret spridde sig på aftonen ett
rykte, att kejsaren sjelf anländt. I hög grad nyfikna
beslöto några af officerarne att, för erhållande af
visshet härutinnan, afvakta Hiertas på natten 
inträffande återkomst. Leende afhörde
han våra frågor och yttrade: "Hafven I äfven låtit
narra eder? Förhållandet är att, i samma ögonblick
storfursten på den ena sidan
af fartyget steg ned i sin slup, afgick en mindre
båt till den motsatta sidan med några till ryska
hofvet hörande herrar, som voro beordrade att skynda
förut för att taga reda på storfurstens rum. Någon
af de på stranden stående ropade härvid: det är
kejsaren! På sådant sätt uppkom detta besynnerliga
rykte. Sålunda lugnade, skyndade vi att öfverlemna
oss åt hvilan, men väcktes tidigt påföljande
morgon genom en extraorder, att officerskorpsen
kl. 10 f. m. skulle inställa sig vid lifgardets
till häst kasern för att föreställas kejsaren och
storfursten af Ryssland. General Hierta blef nu i
sin ordning öfverraskad. Det var verkligen kejsaren,
som, under det storfursten högtidligen emottogs, hade
skyndat förut öfver logården till Karl Johans våning,
i förhoppning att kunna öfverraska konungen i hans
inre rum. Han skulle deruti hafva lyckats, om ej
excellensen Brahe, hvilken ilade till storfurstens
möte, i trappan hade mött och igenkänt den höge
gästen. Brahe vände om med kejsaren samt hann
endast öppna dörren och utropa: "Sire, l'empereur est
ici!" då kejsaren inträdde för att helsa konungen,
hvilken han genom denna öfverraskning ville bringa
en lika ovanlig som hjertlig hyllning. Kejsaren
förklarade genast, att han komme att ligga i sin sons
sofrum, i den fältsäng af stål han sjelf medförde,
och att således inga förändrade anordningar finge
för honom göras. Så skedde äfven, och jag tror,
att litet frisk halm från stallet var det enda,
som för kejsaren anskaffades.

Officerskorpsernas presentation försiggick, och aldrig
har jag skådat en mera imponerande personlighet
än denne kejsare med den herkuliska, väl formade
gestalten, då han, ett hufvud högre än alla andra,
fritt och ledigt kastade sin herskareblick öfver dem,
som omgåfvo honom. Ännu tydligare framlyste dessa
egenskaper, icke blott vid den stora paradering,
som för kejsaren anstäldes, utan ännu mera på den
festliga bal, som å Stockholms slott gafs till hans
ära, och hvarifrån han oförmärkt aflägsnade sig för
att gå om bord och återvända till Petersburg.

En ibland de flere extra förrättningar, som under
dessa år i kommandoväg åt mig uppdrogos -- säkerligen
den minst angenäma ibland dem alla -- var mitt deltagande i den
så kallade Åkersteinska  sadelaffären. Den senare
räknades med rätta till en af dåtidens märkligare
tilldragelser; och utan att ingå i en
fullständig utredning af denna vidlyftiga fråga,
måste jag dock af nyss nämda anledning derom yttra
några ord, för så vidt jag deruti blifvit inblandad.

Åkerstein, känd såsom skicklig artilleriofficer,
hade af nyck tagit afsked från denna sin befattning,
för att ingå såsom simpel karl vid Smålands
husarregemente. Efter någon tids tjenstgöring
derstädes lyckades han blifva anstäld såsom
ständig ordonnans hos kronprinsen Oskar samt
blef sedermera ryttmästare i generalstaben och
slutligen öfverstelöjtnant och kommendant å
Vaxholms fästning. Han var en man med mångsidiga
kunskaper i militäriska ämnen, dock hufvudsakligen
så vidt det rörde detaljerna, och ansågs derjemte
för en af krigsvetenskaps-akademiens framstående
medlemmar, men han var tillika i hög grad envis,
egen och besynnerlig. Han ville efterhärma Karl XII,
bar ständigt närmast skjortan ett bröstharnesk
af jernbleck och deröfver röd väst, slät blå
rock med en rad knappar, åtsittande underkläder
och stora kragstöflar. Hufvudbonaden bestod af
björnskinnsmössa. I denna drägt med gevär, rensel på
ryggen och pallasch vid sidan tågade han till fots
genom en stor del af Ryssland, Tyskland och Frankrike,
lät vederbörligen anmäla sig vid hvarje fästning
eller garnisonsort och väckte öfver allt uppseende
för sin besynnerlighet, hvarför han äfven i Tyskland
kallades: "der Sonderling".

Åkerstein hade lyckats förvärfva sig ej obetydlig
öfning i åtskilliga handaslöjder; sjelf trodde han
sig deruti ega en högt uppdrifven skicklighet. 
Han hade efter egen uppfinning åt sig
förfärdigat en sadel, bestående af fram- och bakbåge
af metall, tvänne korta sadelblad och en genom
snörremmar med dessa senare förenad läder-sitsrem
jemte ett derefter lämpadt sinnrikt packningssätt. Han
hade med denna sadel gjort åtskilliga marscher,
red sjelf i densamma ganska väl och sökte med mycken
ihärdighet få den antagen till modell för det svenska
rytteriets sadlar. 

Då varande generaladjutanten
för armén, grefve Magnus Brahe, som bestormades med
framställningar i denna syftning, hade slutligen ingen
annan utväg att befria sig ifrån den Åkersteinska
enträgenheten än att åt general Hierta och ett par
officerare vid hästgardet uppdraga att besigtiga
sadeln och deröfver afgifva utlåtande, allt under
förmodan att på sådant sätt frågan
innan kort skulle befordras till glömska. De
komiterade sammanträdde med en förut fattad motvilja
emot förslaget, men Åkersteins talande tunga segrade
öfver alla deras betänkligheter, och de slutade
med att förklara sig ingalunda kunna förkasta den i
fråga varande modellen, hvilken de tvärt om ansågo
ganska användbar. Men som den Åkerstein personligen
tillhöriga sadeln var till modell olämplig, emedan
dess bågar voro förfärdigade icke af jern utan
af metall, föreslogo de att, innan någon egentlig
beställning verkstäldes, ett visst antal sadlar,
exempelvis sex, borde tillverkas med ledning af den
Åkerstein tillhöriga. Denna senare del af komiterades
yttrande öfverensstämde af flere orsaker icke med
Åkersteins önskningar, och han sökte derför att
densamma motarbeta. Under någon tids vistande vid
Tula gevärsfabrik i Ryssland hade han sett arbeten
verkställas med så kallad hejare, och han hade
fattat så mycken förkärlek för detta redskap, att han
förmenade intet annat vara lämpligt för tillverkning
af de till modellen hörande sadelbågarne. Derjemte,
och såsom man trodde på grund af Åkersteins plan att
blifva chef för en af honom föreslagen vapenverkstad
för hären, påstod han, att särskilda modeller ej
behöfdes, och att, om under hans ledning en större
beställning fick utföras, kunde de först färdigblifna
sadlarna stämplas till modeller. Denna gång lyckades
han dock icke drifva sin vilja igenom. Excellensen
Brahe beslöt, att sex modellsadlar skulle anskaffas,
och anbefalde Åkerstein hösten 1832 att afresa
till Motala mekaniska verkstad för att ombesörja
deras tillverkning. Men nu först visade sig hans
motsträfvighet i sin fulla dager. Han utledsnade till
den grad genom småaktighet och jemna kassationer
arbetare och alla andra, som med honom kommo i
beröring, att på tre månader ingenting uträttades, och
att klagomål blefvo i Stockholm emot honom anförda.

Så stodo sakerna, då jag i början af år 1833 blef
uppkallad till excellensen Brahe, som yttrade, att
han hade ett mycket obehagligt uppdrag att lemna mig
samt beskref ställningen och tillade: "Af Åkerstein
ensam är ingenting att vänta. Troil måste afresa till
Motala och tillse, att på ett eller annat sätt dessa
sadelmodeller blifva färdiga."

Det var i sanning hvarken angenämt eller lätt att
öfvervaka den kinkige, hetlefrade Åkerstein. Jag
beslöt derför att ifrån första
början behandla honom med största möjliga öppenhet;
jag sade honom rent ut, hurudana mina instruktioner
voro, och sökte på allt sätt sporra honom till
fullgörande af sitt uppdrag -- men förgäfves. Då
två månader på sådant sätt förgått, under hvilka
jag med Åkersteins tillstånd aftecknat alla hans
konstruktionsritningar, sammanfattade jag i bref till
grefve Brahe en utförlig berättelse om hvad af mig
tillgjorts, om de hinder, som mött mitt uppdrag
och om min öfvertygelse, att Åkerstein hvarken
ville eller kunde gå i land med förfärdigandet af
de i fråga varande modellerna. Detta bref, hvari jag
dock bemödat mig att så skonsamt som möjligt skildra
Åkersteins egenheter, förklarade jag mig nu vilja
för honom uppläsa med tillägg, att icke en stafvelse
komme att deri ändras, men att jag, så snart brefvet
afgått, vore beredd att för dess innehåll lemna
honom hvilken upprättelse han önskade. Först efter
det jag med mycken bestämdhet förnyat min fordran
att meddela honom innehållet, villfor han denna
min begäran och afhörde brefvet från början till
slut. Naturligtvis var jag beredd att omedelbart
derefter på fullt allvar duellera med en motpart,
känd för lika öfverlägsen skicklighet på pistol som
på sabel och värja; och jag erkänner gerna, att under
sådana förhållanden mitt lif icke kunde vara värdt
många fyrkar, men min ära och mitt anseende stodo på
spel, och jag kunde derför ej handla annorlunda än jag
gjorde. Jag öfverraskades af sådan anledning ganska
mycket, då Åkerstein efter slutad läsning yttrade:
"Herr ryttmästaren har gått så öppet och ärligt till
väga, att jag icke har ett ord att säga."

Detta Åkersteins ridderliga beteende gjorde, under den
tid jag vid verkstaden qvardröjde, förhållandet oss
emellan mindre afmätt, än det förut varit. Emellertid
ledsnade han vid sitt uppdrag och skildes snart
på egen begäran derifrån. Jag anbefaldes att
i hans ställe fullgöra detsamma och lyckades
efter ett par månaders vistelse under sommaren
vid Motala att i fullständigt skick afleverera de
beryktade sadelmodellerna med alla dertill hörande
utredningspersedlar.

Nu hoppades jag vara fri från all vidare
befattning med denna ledsamma fråga, men så blef ej
förhållandet. Försök skulle vid Nyköpings verkstad
göras för utrönande af huruvida, enligt Åkersteins
påstående, sadelbågarne lättast och billigast
skulle kunna tillverkas med hejare. Jag kommenderades
jemte Callerström, sedermera chef för Eskilstuna
gevärsfaktori, att sommaren 1834 verkställa dessa
försök, hvarvid snart utröntes, att ett sådant
tillverkningssätt var både olämpligt och nära nog
omöjligt.

Frågans senare del: den Åkersteinska modellens
antagande, förfärdigandet efter densamma af ett 
icke obetydligt antal sadlar;
dessas utlemnande till artilleriet att försökas;
modellens slutliga förkastande, sedan man funnit, att
den illa bröt hästarne och för öfrigt befans i flere
afseenden olämplig, -- allt detta förbigår jag, emedan
jag lyckligtvis icke hade något att dermed skaffa.

Vid min återkomst från Nyköping i början af augusti
månad 1834 hade koleran utbrutit i Stockholm, och
den fortfor hela sommaren att med mycken häftighet
derstädes rasa. Förskräckelsen var allmän. Min mor och
syster befunno sig vid Österby bruk hos min morbroder,
baron Tamm. På skriftlig förfrågan, huruvida äfven
jag kunde ditresa, erhöll jag till svar ett bleklagdt
nej. Ingenstädes vågade man mottaga resande ifrån
det förpestade Stockholm. Socknar och enskilda gårdar
spärrade sig; vakter tillstängde alla vägar; postbud
likasom postväskor röktes, och de senare genomstungos
-- med ett ord, fruktan och de på grund af densamma
vidtagna åtgärderna voro lika ömkliga som löjliga.

Under sådana förhållanden tvungen att i hufvudstaden
qvarstanna, blef frågan, huru jag bäst skulle
kunna bidraga till olyckans mildrande. Kolera-byråar
voro på en mängd olika ställen inrättade, och vid
dem anmälde sig till tjenstgöring nästan alla unga
karlar, som icke voro allt för försagda -- deribland
äfven jag. Angenämt var visserligen icke uppehållet å
dessa ställen, omgifven som man var af medikamenter,
barberaregesäller, sjuksköterskor, sjukbärare,
likkistor och bårar; men man fann, att man gjorde
nytta, att man räddade mången uslings lif -- och derför
saknade denna tjenstgöring ingalunda intresse. Om
dagen voro flere af de frivilliga tillstädes. Den
öfriga tjenstgöringen fördelades så, att man hade två
nätter fria. Den tredje kastade man sig klädd på en
lädersoffa, men stördes esomoftast af inträffande
sjukbud, då vakthafvande barberarepojken, åtföljd
af sköterska, genast afsändes till den sjuke. Men
var barberaren
annorstädes sysselsatt, då tog man medikamenter i
fickan och skyndade sjelf dit. På sådant sätt såg
och behandlade jag under denna sorgliga tid flere
kolerapatienter, utan att sjelf angripas af sjukdomen
-- troligen derför att jag var lugn och orädd, städse
bar på mig sådana läkemedel, som vid första illamående
skulle användas, samt noggrant iakttog ett förståndigt
lefnadssätt.

Under den af många prisade, af en och annan
ännu saknade ståndsrepresentationen, företedde
sommarmånaderna en af riddarhusets mest ömtåliga
sidor. Det var vid sådana tillfällen vigtiga beslut
understundom der fattades af 15 till 20 närvarande
ledamöter. Det var då de fåtaligt qvarvarande
elektorerna hade ett ganska ansträngande arbete att
hålla utskotten nödtorftigt besatta med ledamöter
af adeln, ett arbete, för hvars svårigheter de
skulle hafva dukat under, om ej lyckligtvis
till sommartjenstgöring qvarkommenderade
garnisonsofficerare och de många adliga
extraordinarierna i de förvaltande verken funnits att
tillgå. Om så vanligen var förhållandet, huru mycket
betänkligare skulle ej då dessa svårigheter framställa
sig under kolera-sommaren år 1834? Voteringsmassorna
hade spridts såsom agnar för vinden, och i den
fåtaligt besökta riddarhussalen gaf landtmarskalkens
klubba ett skrällande genljud mot de vapenklädda
väggarna. Man kastade derför mer än vanligt spejande
ögon åt alla håll för att upptäcka dem, som möjligen
till utskottsledamöter kunde anammas. En dag träffade
jag på gatan landshöfdingen baron
Rålamb, för tillfället ordförande ibland elektorerna.
Han antastade mig genast, för att förmå mig att
mottaga en utskottsplats. Fåfängt anförde jag, att
jag dertill saknade både håg, vana och duglighet, samt
att jag för öfrigt både dag och natt var upptagen af
min tjenstgöring på kolerabyrån. Inga invändningar
hjelpte. Jag blef insatt i ekonomiutskottet och har
törhända denna tvångsåtgärd att tacka, för det jag
sedermera blef så lifvad för riksdagsgöromål. Jag
öfvervann småningom den rädsla, som till en början
åtföljer det offentliga uppträdandet, fann att man i
utskottet uppmärksamt hörde på mig, och började finna
mig road af denna nya sysselsättning.

Såsom ofvan blifvit meddeladt, var min tid under
tiotalet 1831--40 temligen upptagen af tjenstgöring
vid dragonkorpsen, vaktgöring hos konungen, olikartade
extra-kommenderingar och
arbete i krigsvetenskapliga ämnen. Den ledighet, som
under somrarne bestods mig, använde jag till besök
hos vänner och anförvandter på landet. Vintrarne
uppehöll jag mig i hufvudstaden, hvarest jag
deltog i det sällskapslif, sqm denna tid gjorde
Stockholm så angenämt. Jag började dock mer och
mer framför de lysande tillställningarna föredraga
det enkla umgänget med närmare vänner och gifta
regementskamrater, och ibland de senare företrädesvis
baron Reutersköld, i hvars hus, likasom i svågerns,
då varande öfverstelöjtnant Fredrik af Klerckers,
jag städse omfattades men broderlig tillgifvenhet.

Reutersköld gifte sig den 8 december 1833 med
fröken Louise Adelsvärd, dotter till statsrådet
grefve Reinhold Adelsvärd. Bruden var hoffröken
och brudgummen kammarherre hos kronprinsessan
Josefina. Bröllopet skulle således firas på hofvet,
och brudens fader, som tillika var hofchef hos
kronprinsen, hade erhållit i uppdrag att för
festen uppgöra ett program, lämpadt efter de forna
högadliga bröllopen, med iakttagande tillika af de
sedvänjor, som å ett annat ställe i landsorten ännu
voro brukliga. Utsedd till brudgummens marskalk,
erhöll jag äfven min del i dessa förberedelser och
beklagar endast, att efter mer än fyratiotre års
förlopp en del af ceremonielet fallit mig ur minnet,
ty det hela var så vackert och så högtidligt, att en
fullständig beskrifning deröfver förtjenat att för
kommande slägten bevaras. Så vidt jag nu kan erinra
mig, firades bröllopet på följande sätt:

Brud och brudgum med tärnor och marskalkar afhemtades
i kungliga vagnar till slottet och återvände efter
slutad ceremoni på samma sätt till sitt nya hem, dock
med den väsentliga skilnad, att på hemfärden brudparet
åkte i en, med sex hästar förspänd sjuglasvagn,
omgifven af hoflakejer med facklor, och att alla
vakter då för dem gingo i gevär.

Vigseln förrättades i drottningens inre förmak. Under
det derefter brudparet af de kunglige och den
förnämsta omgifningen lyckönskades, ordnade sig
hastigt det öfriga sällskapet i yttre rummen till
högtidståg. De inträdde parvis, herrarne bärande
stora vaxljus i stället för facklor, med marskalkar
och tärnor i spetsen. De kungliga personerna hade
emellertid uppstält sig på ett led med brudparet i
midten, och par efter par svängde nu
fackeltåget upp, för att helsa dem alla, damerna genom
djup nigning, herrarne medelst långsam bugning. Sex
dylika vördnadsbetygelser skulle afläggas, först
för bruden, derefter för brudgummen och sedermera för
konungen, drottningen, kronprinsen och kronprinsessan
-- och detta turvis till höger och venster samt i
enahanda takt af herre och dam. Denna jemnhet och
likformighet var ganska svår att inlära, man öfvade
sig länge derpå och hade den glädjen erfara, att
allt lyckades utmärkt väl, likasom äfven en derefter
följande af ballettmästare Selinder för tillfället
sammansatt och under honom inöfvad parad-kadrilj.

De ogifta damerna slogo nu ring omkring bruden. Hennes
ögon förbundos, och hon utdelade kronan till tre
af sina väninnor, hvarefter fruarna med drottning
och kronprinsessa i spetsen genombröto ringen och
införde bruden i de gifta damernas krets, allt under
liflig omdansning.

På enahanda sätt tillgick med brudgummen. Här var
det konungen och kronprinsen, som i spetsen för de
gifta herrarne togo honom ifrån ungersvennerna.

Nu inburos stora, rikt sirade länstolar. Sedan
brud och brudgum deri tagit plats, fördes de
på ungherrarnes axlar gent emot de kungliga och
drucko ur pokaler, fylda med fradgande champagne,
hvarandras skål.

Aftonmåltiden serverades i lilla galleriet vid ett
enda stort bord. Brudparet utfördes af konung och
drottning och erhöll hedersplatsen emellan dem. Midt
emot sutto marskalkerna. Jag föreslog konungens skål,
förutom hvilken, så vidt jag minnes, endast ett glas
tömdes: för brudparets lycka.

Jag har må hända allt för fullständigt beskrifvit
detta ståtliga bröllop, men det utgjorde länge ett
omtyckt samtalsämne i hufvudstaden, och säkert är,
att något dylikt ej sedermera blifvit firadt.

Året 1836 medförde i mina förhållanden åtskilliga ej
oväsentliga förändringar. Jag hade börjat ledsna vid
det kringflackande sommarlifvet. Tanken på ett eget
hem, en älskvärd hustru och egen verksamhet på landet
började, ehuru under obestämda former, att föresväfva
mig. Tillfälle till den senare sysselsättningen
bereddes genom min vän Axel Reuterskölds välvilliga
tillmötesgående. Han var efter sin mormoder,
grefvinnan Le
Febure, innehafvare af det två mil från Stockholm
vid Vallentunasjön belägna vackra Bälsta. Der hade
han sjelf med sin unga hustru bott det första året
efter deras giftermål; men sedan fadren hösten 1834
i Stockholm aflidit i kolera och sonen till följd
deraf måste afflytta till det långt betydligare
Rånäs, önskade han att få öfverlemna Bälsta till
en person, som ej skulle utsuga egendomen eller
förstöra dess skog. Af sådan anledning erbjöd han
mig att arrendera detta ställe på vilkor så billiga,
att, om jag förstått landthushållningen -- en förmåga,
som jag oaktadt flitigt studium af landtbruksböcker
ej hann under min arrendetid förvärfva -- så skulle
jag derpå kunnat hafva ganska god behållning. Den
14 mars 1836 mottog jag egendomen, och sommartiden
under fyra år förde jag der ett enkelt, men gladt och
angenämt ungkarlslif. Jag fann dock, att jag i längden
svårligen kunde dermed fortfara, så vida jag ville på
allvar egna mig åt de militära och statsekonomiska
arbeten, som skulle bereda min framtida fortkomst;
och då en af mina unga kamrater, löjtnant Thure af
Wirsén, som nyligen inträdt i gifte, lifligt önskade
att derstädes få bosätta sig, samt egaren baron Axel
Reutersköld dertill lemnade sitt bifall, afträdde
jag, icke utan saknad, den 14 mars 1840 arrendet till
Wirsén emot en summa, stor 6,000 kronor.

Genom Bälsta-arrendets afträdande ledig till
utflykter, företog jag sommaren 1840 i sällskap med
min broder Fredrik en resa till Gustafsberg, der vi
en månad badade och hvarifrån hemvägen togs längs
vestra kusten till Skåne och Blekinge samt derifrån
utmed den östra åter till Stockholm.

För öfrigt är om de då förflutna åren ej synnerligt
att berätta utöfver hvad som redan blifvit
anfördt. Vintren 1838 var jag utsedd till revisor
i arméns pensionskassa och tillbragte flere månader
med denna föga angenäma sysselsättning. Sommaren 1839
besökte jag på en kort tid Medevi, der min moder och
syster drucko brunn och hvarifrån vi alla gjorde en
hastig utflykt inom det vackra Tjusts härad. Den
15 april 1840 utnämdes jag till major i armén och
påföljande år den 4 juli till riddare af svärdsorden.

*


V.

Regementsofficerstiden.

(1842--1851.)

Förlofning. Bröllop. Sista årens tjenstgöring
hos Karl Johan. Konungen väcker hos
mig landshöfdingetankar. Karl Johans sjukdom
och död. Grefve Magnus Brahe. Sändning till
Wien. Besvärlig utresa. Svårighet att blifva kejsaren
förestäld. Prins Gustafs af Vasa protest emot konung
Oskars tronbestigning. Kejserlig middag. Metternichska
huset. Sammanträffande med prinsen af
Vasa. Leopoldsorden tilldelas mig. Hemresa. Utnämning
till andre major. Framtidsutsigter. Befordran
till öfverstelöjtnant. Resa till Ems. Min dotters
födelse. Förberedelser till 1844 års riksdag. Första
uppträdande på riddarhuset. Gatukravaller. Riksdagen
1847--1848. Arbete i statsutskottet. Första uppslaget
i jernvägsfrågan. Mars-oroligheter. Riksdagen
1850--1851. Militära uppdrag. Prins Gustaf. Hans
militäriska utbildning, hans väsende och hans död.

Till 1840--41 årens riksdag uttog jag visserligen
pollett på riddarhuset, men följde icke
synnerligen ifrigt dess öfverläggningar, emedan
Anckarsvärdska oppositionen segrade vid elektorsval
och utskottstillsättningar samt sedermera under
hela riksdagen hade riddarhusets ledning i sina
händer. Det var dessutom en mig personligen rörande
anledning, som afhöll mig från verksamt deltagande
i riksdagsgöromålen. Jag hade redan ett par år förut
vunnit inträde i grefve C. J. von Hermanssons hus och
började mer och mer finna behag af detta umgänge,
i den mån jag lärde känna den äldsta dottrens öppna,
milda och okonstlade väsende, hennes goda hufvud och
redbara karakter. Vintrarne 1840 och 1841 besökte
jag Hermanssonska huset, så ofta sådant utan att
väcka uppseende kunde låta sig göra. Jag följde
den unga fröken med uppmärksamhet både i hemmet
och sällskapslifvet, och jag kom slutligen till
den vissa öfvertygelsen, att den man, som lyckades
vinna hennes hjerta, skulle i henne erhålla den
förträffligaste maka, den angenämaste följeslagarinna
genom lifvet. Det var dessa egenskaper jag, numera
icke längre en yngling, företrädesvis borde söka. Den
8 juli anlände jag till Ferna, och ifrån den 9 i
samma månad daterar sig min största jordiska lycka,
ty det var då Sofia Lovisa von Hermansson lofvade
att förena sitt öde med mitt.

Vi öfverenskommo dock, att förlofningen ej skulle
offentliggöras förr än på hösten, emedan grefve
von Hermansson under sommarens lopp skulle med sin
dotter företaga en resa till Tyskland, och jag hade
lofvat att såsom adjutant åtfölja generalmajoren
friherre Hierta på de kavalleri-inspektionsresor
han under eftersommaren hade att förrätta. Denne min
trofaste gamle vän och gynnare anlände, efter slutade
mönstringar, med mig till Ferna, hvarest förlofningen
högtidligen afkunnades den 19 september. Under
mellantiden gjorde jag besök på Älby hos min ömma
moder, som der vistades hos sin syster och kände
sig outsägligen lycklig, att ett af hennes barn nu
hade funnit den lugna äktenskapliga hamnen, och som
tillika genom ryktet visste, att det steg jag tagit
skulle bereda min framtida sällhet. Likaså reste jag
till min morbroder, baron Tamm på Österby, och till
mina vänner Reuterskölds på Rånäs, för att meddela
dem denna nyhet. Konungen, hos hvilken jag under
november månad vaktgjorde, deltog med vanlig godhet
i min lycka och lemnade mig, likasom flere gånger
sedermera, vackra gåfvor till min fästmö. Att jag för
öfrigt under detta år vistades på Ferna all den tid,
hvaröfver jag kunde förfoga, är naturligt. Vintren
1842 var Sophie med sina föräldrar i Stockholm,
och vi förde då der ett gladt lif såsom förlofvade.

Den 17 juli samma år firades med pomp och ståt,
i närvaro af många inbjudna slägtingar och vänner,
vårt bröllop på Ferna. Kort derefter afreste vi på
någon tid till Stockholm, lade sista handen vid
bosättningen och lefde för öfrigt i den första
kärlekens lyckliga rus. Sedermera företogs en
"weddingtrip" till Klerckers på Näsby, Hiertas på
Mellingeholm, min moster och moder på Älby, Platens
på Örbyhus, min morbroder Tamm på Österby, grefvinnan
Brahe på Salsta, Sehmanns på Aske, och slutligen till
Sophies morföräldrar, baron Liljehorns på Frötuna,
hvarifrån kosan stäldes till det kära gamla hemmet på
Ferna. Sedan reste vi till Stockholm och inflyttade
i en rymlig och treflig våning vid Smålandsgatan,
der vi förde ett angenämt hemlif, mellan det vi i
fullt mått njöto af den stora verldens förströelser.

En till två månader tjenstgjorde jag årligen hos Karl
Johan såsom adjutant, och ehuru hoflifvet i allmänhet
icke för mig haft något behag och vaktgöringen hos
den åldrige konungen var i
hög grad enformig, medförde dock vistandet i denne
store mans närhet en själslyftning, som man ogerna
ville försaka. Både till kropp och själ utvecklade
konungen en spänstighet, som var förvånande. Han kunde
till nära emot slutet af sin lefnad föra foten upp
till ansigtet, och ännu den 5 februari 1843 bevistade
han, då nära åttio år gammal, den börsbal, hvilken af
Stockholms borgerskap gafs till firande af konungens
25-åriga regering. Mer och mer hade han dock upphört
med de stora, förr så vanliga, söndagsmiddagarne
för fruntimmer, men ville deremot alltid, att kungliga
födelse- och andra bemärkelsedagar skulle högtidligen
firas. Spektaklerna bevistade han numera aldrig, och
torde det med anledning deraf tillåtas mig att berätta
en liten tilldragelse, ingalunda derför att den i
någon mån förtjenar att för efterverlden bevaras,
men endast för att visa i hvilken hög grad Karl Johan
egde förmåga att tjusa alla dem, som med honom kommo
i beröring. Under maj månad 1843 tjenstgjorde jag
såsom vakthafvande hos konungen. En utmärkt fransk
skådespelaretrupp, tillhörande en af pariserteatrarna,
hade kort förut anländt till Stockholm. Dess
föreställningar gåfvos i operasalongen med mycket
bifall och alltid för fullt hus. Före afresan
gjorde truppen genom en deputation framställning
att få uppvakta konungen, deras forne landsman,
som icke närvarit vid någon af föreställningarna,
och som de sålunda icke haft tillfälle att se. Hans
majestät afböjde ett dylikt företräde. Då infunno sig
en morgon hos grefve Brahe de begge primadonnorna,
damer lika vackra som utsökta i sitt sätt att vara,
och förklarade med vanlig fransysk liflighet, att den
öfriga truppen gerna kunde hemresa, men att de för
sin del beslutit att icke medfölja och att de ämnade
qvarstanna i Stockholm, ända till dess det lyckats dem
att få träffa konungen. Brahe, som kom upp, under det
de vakthafvande hade sitt morgonföreträde, berättade
detta yttrande för konungen, som småleende sade:
"Eh bien! faites les venir, tous!" Tiden utsattes
till kl. 4 eftermiddagen, före konungens vanliga
utfärd i vagn. Karl Johan var vid sitt allra bästa
lynne, och jag har sällan sett en så högt stegrad
förtjusning som denna teaterpersonals, då konungen,
omgifven af dem alla, under mer än en half timme hade
ett förbindligt ord att säga åt en hvar, företrädesvis
damerna, med hvilka han länge uppehöll sig.

Vid återkomsten från promenaden afskedades, såsom ofta
hände, vakten. Jag skyndade på spektaklet, och under
en mellanakt ned på scenen, der jag omringades af
hela den franska personalen, hvilken i hänryckning
öfver företrädet hos konungen nära nog hissat mig
på sina axlar och som nu, sedan densamma lyckats
genomdrifva sin önskan, nöjd och belåten mangrant
återvände till Paris.

Karl Johans ordningssinne var förvånande. Ibland de
många borden i hans sängkammare fans ett, på hvilket
voro uppstaplade fyra till fem pappersbundtar,
vanligen 1 1/2 fot höga. Uti en hvar af dem voro
de till olika ämnen hörande handlingar fackvis
försedda med omslag; och det slog nästan aldrig fel,
att konungen, då han önskade se ett papper, kunde,
liggande i sin säng, bestämdt angifva ej blott den
pappersstapel, i hvilken man borde söka, utan äfven,
inom denna, ordningsnumret, uppifrån räknadt, af den
pappersbundt, i hvilken handlingen vore att finna. Jag
hade mer än en gång tillfälle att härom öfvertyga mig,
emedan konungen under min vaktgöring ofta sysselsatte
mig med skrifveri. Än skulle jag för hans räkning taga
afskrift af eller göra utdrag ur statsrådsprotokollen,
än lemnades mig andra handlingar med åläggande att
deröfver uppsätta och motivera mina tankar. En gång,
jag tror år 1842, då jag framlemnade ett dylikt
arbete, med hvilket hans majestät syntes belåten,
sade han: "Ni bör blifva landshöfding, min vän!" Jag
förklarade, att jag aldrig tänkt ditåt, men konungen
fortsatte: "Det är mitt fulla allvar. Jag anser eder
passa till en dylik plats." Dessa ord gjorde på
mig ett starkt intryck, och mina tankar riktades
ofta åt detta håll. År 1843 dog landshöfdingen i
Gefleborgs län, grefve Erik Sparre, och erinrande
konungen om hans förut fälda yttrande frågade jag,
om hans majestät ansåg mig lämplig och skulle vilja
anförtro mig detta län. Detsamma var likväl förut
bortlofvadt åt t. f. landshöfdingen i Jemtland,
Lagerheim, hvarför konungen yttrade att hvad han en
gång sagt, det tänkte han fortfarande, men att jag var
så ung, att jag väl kunde afbida framdeles kommande
ledigheter; dock antydde hans majestät tillika,
att derest jag önskade efter Lagerheim komma till
Jemtland, ville han taga denna sak i öfvervägande. Jag
undanbad mig genast ett sådant förtroende, förklarande
att jag hvarken för egen del eller min
unga hustrus skull ville begrafva mig i ett så
aflägset landskap. Emellertid var det Karl Johan
sjelf, som först hos mig väckte tanken att gå in
på den administrativa embetsmannabanan och söka en
landshöfdingetjenst.

Året 1844 inträdde, detta i så många afseenden
för brödrafolken och äfven för mig personligen
betydelsefulla år. Den 1 januari emottog jag
vaktgöringen hos konung Karl Johan, hvilken oaktadt
sin höga ålder syntes vara vid den förträffligaste
helsa. Allt var sig likt, som då jag föregående
maj månad vaktgjorde. Sängkammar-föredragningar
och statsråds-sammanträden försiggingo i
regelmessig ordning. Enskilda uppvaktningar
emottogos esomoftast. Föreskrifter gåfvos att såsom
vanligt högtidlighålla Karlsdagen, den 28 januari,
och excellencen Brahe meddelade mig på förhand,
att ibland då inträffande befordringar jag skulle
utnämnas till tjenstgörande kabinettskammarherre efter
den till landshöfding nyss befordrade grefve Patrik
Lewenhaupt. Med ett ord, ingenting gaf anledning
att befara något sorgligt afbrott i den enformiga
vaktmånaden. Den 26 januari, konungens födelsedag,
emottog hans majestät i enskildt företräde 8 till
9 personer af dem, som under de senare dagarne sig
dertill anmält. En del af dessa företräden räckte
ganska länge, och konungen var ifrån 6 till 1/2 10
e. m. oafbrutet af dem upptagen. Vid utträdet från
konungen i vaktrummet uttalade nästan samtliga dessa
besökande sin förvåning öfver hans majestäts raskhet
och liflighet; och vi vakthafvande kunde derför, då
vi sent på aftonen åtskildes, med det fullkomligaste
lugn gå till hvila. Denna blef dock icke lång. Något
före 5 på morgonen väcktes jag af en garderoblakej,
som från excellensen Brahe meddelade underrättelsen,
att konungen häftigt insjuknat. Jag skyndade ned i
vaktrummet och träffade der kabinettskammarherren
baron Adolf Lovisin, som erhållit befallning att
genast till slottet uppkalla det svenska statsrådets
medlemmar, med föreskrift för mig att vidtaga
enahanda åtgärd med det norska. Icke utan svårighet
lyckades jag att sätta lif i den tungt sofvande
tjenstepersonalen inom det norska ministerhotellet och
att få statsminister Due väckt, hvilken med yttersta
bestörtning förnam anledningen till mitt tidiga besök.

Innan kort voro på sådant sätt både svenska och norska
statsråden församlade i vaktrummet, Gustaf III:s forna
paradsängkammare. Der förblefvo de nu, i afvaktan på
hvad som kunde inträffa, under flere dagar utan att
våga aflägsna sig. Konungen hade nämligen drabbats
af ett slaganfall, och man befarade, att döden kunde
hvarje ögonblick inträffa. Mat och dryck fingo under
denna tid herrar statsråd i öfverflöd och af bästa
beskaffenhet, men annan hvila än den oroliga på
soffor och stolar bestods dem deremot icke, så framt
ej en eller annan lyckades att på en kort stund få
vederqvicka sig i kammarherrens eller adjutantens rum.

Karl Johans fysik var dock för stark att genast
duka under. Lifsverksamheten började småningom
återvända, och konungen kunde den 1 februari
underskrifva förordnande för kronprinsen att föra
riksstyrelsen. Derigenom upphörde konseljledamöternas
ofrivilliga instängning å kungliga slottet, och
regeringsärendena återtogo sin vanliga gång.

Min vaktgöring slutade med januari månads utgång,
och jag kunde då ett par dagar i eget hem hvila ut efter
den ansträngning, som var en följd af konungens
insjuknande; men jag var hela februari månad på
bivakt och hade föga lugn att sysselsätta mig med
annat, hvarför jag å slottet tillbragte min mesta tid
ända till konungens den 8 mars inträffade död. Under
dessa sju veckor af oro och spänning såg jag aldrig
konungen. Det var först den 9 mars jag hade tillfälle
att taga i betraktande den stora svarta fläck på yttre
sidan af högra foten och smalbenet, den gangræna
senilis, som vållade döden. Förutom drottningen,
kronprinsen med gemål och läkarne, tilläts ingen,
om ej undantagsvis, att under sjukdomen inkomma
i sängkammaren.

Excellensen Brahe lemnade ej ett ögonblick sin
konungslige väns sjuksäng och fick under hela denna
långa tid aldrig njuta någon hvila. För Karl Johan
hade Brahe länge varit oumbärlig; åt honom hade han
egnat sitt lif, och vid hans dödsbädd ådrog han sig
den plågsamma hektiska sjukdom, som ett halft år
senare lade honom sjelf i grafven. Sällan har en
konungslig gunstling haft ett större inflytande än
Brahe; aldrig har ett sådant inflytande på ett ädlare
sätt utöfvats. Karl Johans obekantskap med svenska
språket gjorde en mellanlänk mellan honom och
allmänheten oundviklig. Till både konungens och folkets
lycka anförtroddes detta medlarekall åt en person,
så högsinnad, så ren, ädel, oegennyttig och sant
ridderlig som Brahe. Han egde en märkvärdig förmåga
att fullständigt återgifva konungens ofta långa
yttranden till uppvaktande deputationer; men han hade
derjemte den fina takt, att, då någon gång löften
gåfvos, som syntes honom allt för bestämda, begagna
sådana ordalag, hvarigenom desamma blefvo mindre
bindande och för konungen mindre blottställande,
än denne i sitt hjertas godhet dem uttalat. Att
emellertid detta favoritvälde skulle under dess
maktperiod af många högt ogillas var naturligt. Men
aldrig kunde man emot detsamma framvisa
en handling af egennytta eller af oren bevekelsegrund.
Derför framstod alltid Brahes personlighet fläckfri,
ehuru afundad, och derför förstummades äfven tadlet
vid hans för tidiga graf.

En plägsed hofven emellan bjuder sedan gammalt,
att en konungs död skall genom särskilda ambassader
tillkännagifvas de förnämsta bland öfriga regerande
furstar. Så skedde äfven nu. Generallöjtnanten
friherre Hierta utsågs att vid det kejserliga hofvet
i Wien anmäla konung Karl Johans frånfälle, och jag
anbefaldes att, såsom f. d. adjutant hos den aflidne,
vara Hierta följaktig. Utresan var till följd af
årstiden och den föregående snödigra vintern, i många
afseenden besvärlig. För den, som är van vid nuvarande
snabba och beqväma fortskaffningssätt, är det svårt
att förstå, huru vi kunde behöfva nitton dagar,
20 mars--7 april, för att komma från Stockholm till
Wien, och detta utan att på något ställe uppehålla oss
längre än nödigt var för förberedelserna till resans
vidare fortsättning. Men många svårigheter mötte:
genom Sverige sex dygns resa, hufvudsakligen i släde,
och med ett så förfärligt yrväder mellan Åby och
Helsingborg, att vi befarade att få tillbringa natten
i snödrifvorna; oangenäma färder öfver Öresund och
Bälterna, dels i isbåt, dels med små ångare; i Sleswig
och Holstein ett så bottenlöst väglag, att ett starkt
anspann af extrapost-hästar ej förmådde fortare än
i gående fortskaffa vagnen å de feta lervägarne; ännu
större svårigheter att komma från Dresden till Teplitz
öfver Erzgebirge, oaktadt vi hade sex hästar och lika
många karlar för att hålla vagnen uppe; samt slutligen
i Böhmen sådana snömassor, att vi öfverallt färdades
mellan 8 till 12 fot höga vallar. Dertill kom, att vi
endast på den korta sträckan mellan Braunschweig
och Dresden hade hjelp af jernväg. Oaktadt dessa
besvärligheter anlände vi dock friska och raska till
Wien, hvarest vi togo in på "Erzherzog Carl", i en
genom svenske chargé d'affaires Järta anskaffad,
vacker och passande bostad. Österrikes sändebud
i Stockholm, grefve Woyna, gammal vän till Hierta
och äfven mycket bekant med mig, var denna tid på
permission hemrest till Wien. Han besökte oss kort
efter ankomsten och var under hela vistelsen i den
österrikiska hufvudstaden med råd och dåd behjelplig
samt sålunda för oss båda af lika mycken nytta som
nöje. Han meddelade oss kort efter ankomsten en
underrättelse, som, synnerligen för mig, var i hög
grad nedslående. General Hierta, såsom innehafvare af
särskildt kreditivbref, var nämligen fullt berättigad
att uppvakta kejsar Ferdinand, men för mig fans,
enligt det stränga hofceremonielet, ej någon möjlighet
att blifva denne höge herre förestäld. Woyna tillade
i förtroende, att orsaken hvarför man i så hög
grad försvårade tillträdet till kejsarens person
var, att man ej ville lemna honom, såsom något
mindre vetande, tillfälle att komma i beröring
med främlingar; och såsom bevis på strängheten af
denna afspärrning åberopade han, att kort förut den
i särskildt regeringsuppdrag anlände hannoveranske
utrikesministern blifvit vägrad begärdt företräde. Då
Woyna icke kunde i detta fall något uträtta, beslöt
general Hierta att arbeta på egen hand. Vi ansågo
nämligen båda i hög grad sårande, att jag, som i
14 år varit anstäld vid Karl Johans person och som
närvarit vid hans sjukdom och död, icke skulle kunna
bevärdigas med ett enkelt företräde hos kejsaren. Vi
framstälde således begäran derom hos alla de högsta
hoffunktionärerna. Man mottog oss öfverallt med den
utsöktaste artighet, men beklagade att det stränga
hofceremonielet omöjliggjorde uppfyllandet af en dylik
önskan. Slutligen vände vi oss till statskansleren,
furst Metternich, som fann framställningen mycket 
naturlig, men yttrade: "Jag
hoppas, att ni, mina herrar, tron mig om att ega
någon makt inom detta land. Så mäktig är jag dock
ej, att jag med bästa vilja i verlden kan utverka
Troils presentation för kejsaren. Det förmår ingen
i Österrike. Dertill gifves blott ett sätt. Tag ni,
general Hierta, major Troil med er och anmäl honom
sjelf! Ni är ej bunden vid våra föreskrifter." Så
skedde äfven, och på
detta sätt försiggick utan alla svårigheter
presentation både för kejsare och kejsarinna.

Denna ihärdighet, som att börja med endast var en
hedersfråga, visade sig sedermera hafva varit af
verklig nytta, emedan den, som haft företräde hos
kejsaren, var berättigad att utan omgång anmäla
sig hos hvilken som helst af de öfriga kejserliga
personerna. Vi besökte derför utan alla svårigheter
enkekejsarinnan och samtliga erkehertigar, bland
hvilka naturligtvis den gamle krigshjelten Karl ådrog
sig min synnerliga uppmärksamhet.

General Hierta var under vårt vistande i Österrikes
hufvudstad föremål för mycken uppmärksamhet. Dertill
var hans lugna och värdiga hållning visserligen
den egentliga orsaken. Men hvad som icke mindre
dertill bidrog var den protest, som prins Gustaf af
Vasa samtidigt med vår ankomst afsände till hofven
i Europa emot konung Oskars uppstigande på tronen,
och som denne senare furste kort derefter högsinnadt
besvarade genom upphäfvande af förbudet emot
gemenskap med f. d. konungafamiljen. Denna protest
ogillades af österrikiska regeringen, och man ansåg
sig ej tydligare kunna lägga denna åsigt i dagen än
derigenom, att det svenska sändebudet inbjöds till
middag vid det kejserliga hofvet. Af redan anförda
skäl, och då kejsarens person så litet som möjligt
fick visas, betraktades en dylik middag som en högst
ovanlig tilldragelse, hvilken visserligen ej heller
nu skulle hafva ifrågakommit, om icke på grund af
nyss anförda politiska förhållanden. Vår vän Woyna
underrättade på förhand härom, men tillade, att
endast general Hierta skulle inbjudas, och bad mig
ej misstycka, att jag blef utesluten. Jag svarade,
att hvad jag fordrat var att såsom gammal adjutant
hos Karl Johan anses berättigad att blifva förestäld
för den kejserliga familjen, men att mina anspråk
ingalunda sträckte sig till att blifva medbjuden till
taffeln. Så mycket större blef derför öfverraskningen,
då kort derefter en hoffurir aflemnade inbjudning
till påföljande dag, icke blott för general Hierta,
utan äfven för major von Troil. Den middag, i
hvilken jag sålunda kom att oförmodadt deltaga, var
den mest högförnäma jag någonsin bevistat. Förutom
konferensministern grefve Kollowrath, den högste
i Wien kommenderande generalspersonen grefve von
Wimpffen och ett par hofembetsmän, bestod sällskapet
af nio medlemmar af den kejserliga familjen,
Woyna, Hierta och jag. Svenske chargé d'affaires Järta
kunde ej komma i fråga att i en dylik tillställning
deltaga, och han försäkrade derjemte, att grefve
C. G. Löwenhjelm under sin långa ministertid i Wien
aldrig varit på en sådan mindre middag till kejsaren
inbjuden. Efter maten samtalade alla de kejserliga
personerna på det mest förekommande sätt med de
båda främlingarne. Visserligen var hans kejserliga 
majestät "meget lidet begaved";
men då han hörde, att Jag förut varit i Wien, fortgick
samtalet ganska obehindradt. Jag sökte naturligtvis
att vara så obesvärad och älskvärd som möjligt, och
måtte deruti någorlunda hafva lyckats, emedan min vän
Woyna under hemfärden yttrade, att han beundrat mitt
sätt att underhålla den för sin stolthet och stelhet
kända kejsarinnan, hvilken han aldrig sett så länge
och så lifligt språka med någon som denna eftermiddag
med mig.

Middagen väckte ett oerhördt uppseende inom
diplomatiska korpsen och utgjorde föremål för
depescher till samtliga hofven. Sålunda kom äfven
mitt obetydliga namn att denna gång i en dylik
statshandling blifva synligt.

Den dubbelstjerna, omkring hvilken vid denna tid
allt rörde sig inom den österrikiska hufvudstaden,
var fursten och furstinnan Metternich. Det var derför
naturligt, att general Hierta under den korta tiden
af sin dervaro skulle ofta besöka deras hus. Jag
medföljde alltid med glädje vid dessa tillfällen,
emedan man der sammanträffade med ryktbarheterna
både inom den högre embetsmannakretsen och inom
diplomatiska korpsen. Furstinnans mottagningar egde
rum nästan alla aftnar, men företrädesvis söndagar
och onsdagar. I den starkt upplysta salongen, dit
ej någon betjent fick inträda, och der furstinnan
sjelf bjöd té, inkom man genom flera yttre rum, som
befunno sig i fullkomligt halfdunkel. Enahanda var
förhållandet med den innanför térummet varande salong,
der fursten längre fram på aftonen afhandlade
dagens frågor med en och annan af de närvarande
diplomaterna.
Huru mycket än en spejande blick kunde söka att genom
den halföppna dörren dit intränga, var det omöjligt
att upptäcka de samtalandes minspel eller att, till
följd af de tjocka turkiska mattorna, sluta sig till
stegens större eller mindre liflighet. Klockan 10
på aftonen samlades man. Sedan furstinnan en stund
samtalat med herrarne, inträdde fursten, helsade
förbindligt, satte
sig vid tébordet och gick kort derefter med något af
de främmande sändebuden in i nyssnämda halfdunkla
rum. Vid dörren till detsamma samlade sig alla
de, som önskade företräde. En och annan fick sin
förhoppning uppfyld, i det fursten vinkade honom till
sig, men många måste låta sig nöja med det allmänna
samtal, som egde rum efter furstens återinträde i
térummet. Klockan omkring 1/2 12 satte sig i ett af de
inre rummen det Metternichska paret till whistbordet
med ett par närmare bekanta, och det stod nu öfriga
gäster fritt att aflägsna sig eller underhålla sig
med hvarandra.

Vår vistelse i Wien var för öfrigt i alla afseenden
angenäm. Aftnarna tillbragtes ej sällan på spektaklet,
der vi bland annat tjusades af Fanny Elslers
intagande dans. Till middagarna voro vi för det mesta
bortbjudna, och erinrar jag mig ibland dem en, till
hvilken furst Metternich samlat alla i staden varande
österrikare, hvilka innehade svenska ordenstecken, och
hvarvid min bordsgranne, den gamle baron Ottenfels,
förut sändebud i Konstantinopel, nu departementschef
i utrikesministeriet, öfverraskade mig genom sin
noggranna kännedom af Fredrika Bremers och Emilie
Carléns arbeten, som denna tid voro synnerligen på
modet inom den österrikiska hufvudstaden.

En dag öfvervoro vi en stor militärisk gudstjenst
med defilering. För generalitetet var ett öppet
tält upprest, i hvilket jag med general Hierta
erhöll plats. Dervid fogade händelsen så, att jag,
iklädd Karl Johans adjutantsuniform med den blå
och gula plymen, nära en timmes tid befann mig på
ett par alnars afstånd från prins Gustaf af Vasa,
som noga betraktade mig, men med hvilken all närmare
beröring under då varande förhållanden ej kunde komma
i fråga. Såsom ofvan blifvit anfördt, hade jag redan vid
ett föregående tillfälle, år 1830 i Baden-Baden,
haft tillfälle att se prinsen af Vasa. År 1874
sammanträffade vi för tredje gången i Marienbad. Då
jag aldrig med honom samtalade, kan jag ej om hans
person uttala ett bestämdt omdöme, men den yttre
hållningen var stel, och en viss slöhet fans ständigt
lägrad öfver de föga uttrycksfulla anletsdragen.

Vid afskedet från Wien underrättades jag, att kejsaren
tilldelat mig den då för tiden sällsynta utmärkelsen
att nämnas till
riddare af Leopolds-orden, hvilken likväl
först efter hemkomsten tillstäldes mig genom
utrikes-departementet.

Den 29 april afreste vi, efter förutgångna
afskedsbesök hos de kejserliga m. fl. Vi behöfde
nu ej skynda, och hemresan blef derför, under
ett ständigt vårväder, lika angenäm som utfärden
hade varit besvärlig. Från Berlin togs vägen genom
Mecklenburg, med afläggande af besök på de Dewitzska
och Malzahnska godsen Krumbeck, Sommerow och Iwenach
till Stralsund, och derifrån sjöledes öfver Ystad
till Stockholm, dit vi anlände den 11 maj.

Under min frånvaro hade jag den 10 april 1844, efter
i tjensten aflidne J. G. Silfverstolpe, blifvit,
med förbigående af äldste ryttmästaren Bergenstråle,
befordrad till andre major, och 
gjorde jag i denna egenskap årets regementsmöte med
dragonkorpsen. Hvarje militär mottager med glädje
hvarje befordran, och så var äfven förhållandet
mig. Men det var dock med ett visst vemod jag skildes
vid min kära lifsqvadron, för hvilken jag i 14 år
varit en allvarsam, men rättvis och välvillig chef,
och af hvars tillgifvenhet jag visste mig vara i
fullaste besittning. Det gjorde mig derför en sann
glädje, då efter mötets slut, utan att jag derom hade
den ringaste aning, en deputation af sqvadronen infann
sig för att å underbefälets och manskapets vägnar till
mig öfverlemna en silfverpokal, å hvilken Gustafvernas
och Karlarnes bilder voro inristade och på hvars fot
följande inskrift lästes: "Minne af Lif-esqvadronen
vid Kongl. Lif-Regementets Dragon-Korps till Majoren
och Riddaren S. G. von Troil -- 1844."

Regentombyten medföra vanligen rubbning i de
personers ställning, som närmast omgifvit den aflidne
konungen. Så skulle naturligtvis förhållandet
blifva äfven med mig. Men jag tog detta lugnt,
föresättande mig att söka, icke genom nåd, men genom
duglighet vinna den befordran, som i framtiden kunde
för mig yppa sig. Tvänne vägar stodo såsom medel
dertill öppna: riksdagsmannens, för fortkomst på den
administrativa banan, och den militära, på hvilken
utsigterna icke voro för mig ogynsamma. Jag beslöt
att fortfarande arbeta i båda dessa riktningar, och
gjorde det äfven med full kraft under tiden 1844--1845,
öfverlemnande åt ödet att afgöra, för hvilkendera jag
slutligen skulle bestämma mig. Ett tredje medel till
verksamhet och framtida
utkomst föresväfvade mig, ehuru, endast flyktigt,
under en kort tid af dessa, om jag så må kalla dem,
beredelseår. Min svärfader föreslog mig år 1847 att
antingen på arrende eller såsom förvaltare öfvertaga
den betydliga egendomen Frötuna, som han nyligen
efter sin svärmoder erhållit. En bosättning vid
Frötuna var dock oförenlig med min tjenstgöring vid
dragonkorpsen. Jag inledde derför underhandlingar om
tjenstebyte med öfverstelöjtnanten vid lifregementets
dragonkorps Löwenborg, men då denne icke syntes villig
att deruppå ingå och jag ej heller var synnerligen
hågad att sätta mig i beroende af min svärfader,
förföllo snart alla dylika planer.

Min hustru, som visste, hvilka förhoppningar Karl
Johan sjelf ingifvit mig, och som befarade, att de
numera skulle vara tillintetgjorda, framstälde i
detta afseende till mig en skriftlig förfrågan. Jag
svarade henne derpå genom bref af den 11 juli 1844
i ordalag, hvilka, äfven om de kunnat vara bättre
sammankomna, likväl så sant uttrycka mitt sätt att
se den nya tiden an, att jag icke tvekar att här
afskrifva dem: "Hvad fortkomst beträffar, är det en
chimère, hvaraf jag fordom kunde låta mig bländas men
som jag nu helt och hållet lemnat ur sigte. Vill man
söka mig -- välan! då är jag färdig -- men att söka,
dertill är jag numera för stolt. Du må derför ej
tro, att jag är missbelåten med de förhållanden,
som nu inträffat. Tvärtom! Jag anar allt godt för
fäderneslandet af den ädle furste, som styr dess
öden, endast jag får se beslutsamhet och kraft. Men
den, som så kände, så älskade den gamle, kan ej
nedstiga för att sälla sig till svärmen af lycksökare
omkring den uppgångna solen; och dock har jag allt
skäl tro, att äfven den blickar vänligt på mig."

I denna senare förmodan irrade jag mig
ej. Konung Oskar visade mig verkligen ganska
mycken välvilja. Kort efter min återkomst från
Wien anmodade han mig att uppgöra och till honom
personligen öfverlemna förslag till trupprörelsers
införande vid rytteriet; och den 11 juni 1845 utnämde
han mig till öfverstelöjtnant och förste major vid
dragonkorpsen, samtidigt med förre öfverstelöjtnanten
D. L. Silfverstolpes befordran till chef. Konungen
sjelf var den förste, som derom underrättade mig,
då han samma dag på eftermiddagen kom ut till
Drottningholm. Denna utnämning väckte ett visst
uppseende, derför att den skett
i omedelbart sammanhang med chefsplatsens
besättande; och sjelfve min gamle vän Silfverstolpe,
ehuru angelägen att erhålla mig till sin närmaste
man, uttalade det oaktadt sitt missnöje öfver,
att man på sådant sätt betagit honom rättigheten
att inkomma med förslag.

Under nu i fråga varande år 1844--1851 vistades
min hustru, så ofta hon dertill var oförhindrad,
sommarmånaderna hos sina föräldrar på Ferna, der äfven
jag infann mig, då mina trägna sysselsättningar det
medgåfvo. Vintrarne tillbragte vi i Stockholm och
förde der, ehuru med hushållning och beräkning, ett
för kamrater och vänner angenämt hus. I den stora
verldens tillställningar deltogo vi äfven flitigt,
och detta så mycket lättare, som de familjer, hvilka
vid denna tid förde öppet hus, hvarken önskade eller
fordrade några återbjudningar. De högst uppsatta
embetsmännen, en del främmande makters sändebud
och medlemmar af den rikare adeln hade vanligen
mottagningar hvar eller hvarannan vecka, på förut
bestämda dagar, vid hvilka alla deras umgängesvänner
voro välkomna, och hvarvid man roade sig med dans,
musik eller någon gång med sällskapsspektakel. Deremot
voro de i vår tid så allmänna middagarne med deras
öfverdåd i mat och dryck temligen sällsynta.

År 1845 företogo vi en resa till Ems. Bland minnena
derifrån kan jag ej underlåta att nämna det lysande
fyrverkeri, som konungen af Preussen under drottning
Viktorias vistelse å det vackra slottet Stolzenfels
lät till firande af hennes första besök i Rhentrakten
afbränna från de många omgifvande höjderna och
borgruinerna -- det praktfullaste jag i denna väg sett.

Vårt lif under alla dessa år var ganska angenämt. Den
3 oktober 1851 föddes till verlden vår enda dotter
Anna.

Jag för min del åtnjöt under dessa år en ganska
god helsa, med undantag endast af året 1851, då
jag från slutet af februari till medlet af april
var sängliggande af en allvarsam gastrisk feber,
hvilket så mycket mera oroade mig, som jag deraf
nödsakades att för någon tid öfvergifva mina då
särdeles trägna göromål i statsutskottet. Vintern
1847 afled min forne chef och verklige vän samt
nära anförvandt, generallöjtnanten friherre Hierta
i Upsala. Jag ditreste genast för att vara enka och
barn på ett eller annat sätt behjelplig samt insåg
snart vid papperens
genomgående, att husets ekonomiska ställning var
ganska bekymmersam. För att undvika konkurs fans intet
annat medel än tillsättande af en administration,
och jag lyckades förmå förste hofstallmästaren
Braunerhjelm och auditör Gripensvärd att jemte mig
i en sådan ingå. Detta bestyr gaf mig mycket att
göra de påföljande åren, till dess boets egendomar
kunnat försäljas. Men administratorerne hade dock
den glädjen att, efter slutad utredning och sedan
alla skulder blifvit till fullo guldna, kunna åt
enkan öfverlemna ett återstående kapital af 36,000
riksdaler, hvilket, ehuru ej betydligt, var vida mer,
än vi i början vågat hoppas.

Det var med statsekonomiska studier samt arbete i
sådan riktning under och mellan riksdagarne, som jag
dessa år hufvudsakligast sysselsatte mig. Under
tiden mellan 1841 och 1844 årens riksmöte bildade
en del unga, moderat liberala män ett centerparti,
som sedermera på spe benämdes det grå. Vi samtalade
ofta öfver de frågor, som ansågos komma att vid den
stundande riksdagen intaga ett framstående rum. Bland
detta sällskaps medlemmar torde förutom mig böra
nämnas W. Tersmeden och F. Åkerman. Vigtigaste
öfverläggningarna rörde uppgörandet af ett nytt
representationsförslag, som skulle framläggas i
stället för det vidunderliga betänkande, som 1840
års konstitutionsutskott lyckats, på grundlagsvidrigt
sätt, få förklaradt hvilande till slutligt afgörande
vid den stundande riksdagen. Ett sådant uppgjordes och
inlemnades till konstitutionsutskottet i F. Åkermans
namn.

Med full ifver kastade jag mig in i denna riksdags
förhandlingar och arbetade dag och natt i dit
hörande frågor, bland hvilka den om räntans
frigifvande af mig lifligt understöddes. Den
28 augusti förekom det sedan föregående riksdag
hvilande representationsförslaget. Jag uppträdde med
ett väl öfvertänkt anförande, i hvilket icke blott
förslaget, utan framför allt medlemmarne af 1840 års
konstitutionsutskott skoningslöst gisslades. Jag
hade visserligen förut yttrat mig på riddarhuset,
men detta anförande var dock att betrakta såsom mitt
"maiden-speech", och jag beredde mig derpå långt
förut, efter föredöme af de unga debutanterna
i engelska parlamentet. Talet var bra nog, dock
ingalunda något mästerstycke, men det utfördes väl
och af
en nybegynnare, som man icke var van att höra. Det
rönte derför framgång och mottogs med stormande
bifallsrop. Sedan jag slutat, omgafs jag af vänner
och bekanta, som tryckte mina händer och på det
hjertligaste lyckönskade mig. Sjelfve min icke lätt
hänförde svärfader skref till sin hustru på Ferna:
"Anförandet var mästerligt och väckte en riktig
entusiasm. Då detta berättades för den döende
excellensen Brahe, hade han rest sig i sängen och
gråtit af förtjusning." Med ett ord, jag hade lyckats;
och det är ofta på utgången af det första offentliga
uppträdandet, som vidare framgång är beroende.

Gatukravaller, utförda af skrålande folkhopar,
voro denna tid det medel, hvarigenom radikalerna
sökte uttrycka sin missbelåtenhet med en eller
annan politisk frågas afgörande. Dåliga tidningar
spelade upp folkmassan, hemliga komitéer satte
den i rörelse. Dessa demonstrationer inneburo
visserligen ännu ingenting oroväckande. De voro
lätt dämpade och afsågo egentligen endast att vara
opinionsyttringar, men de bidrogo dock att länge
hålla sinnena i jäsning. Så skedde äfven nu efter
representationsfrågans förkastande. Natten mellan den
29 och 30 augusti utslogos fönsterna hos åtskilliga
misshagliga personer. Äfven jag hörde till deras
antal, som af den styrande komitén blifvit utsedda att
näpsas för yttrandet på riddarhuset, och jag erhöll
i hemlighet en vink att vara på min vakt. Med stängda
dörrar och laddade pistoler vandrade jag derför större
delen af denna natt fram och tillbaka i mina rum, 
beredd att möta våld med
våld, och framför allt glad att min hustru var
frånvarande på landet hos sina föräldrar. Men vare
sig att man ej hade riktig kännedom om min bostad
eller af annan anledning, utanför det hus jag bebodde
var det hela natten tyst, och jag blef sedermera ej
heller på annat sätt antastad.

Under denna riksdag deltog jag lifligt i
förhandlingarna och yttrade mig 169 gånger till
riddarhusets protokoll. Den 7 augusti 1848 afled vår
oförgätlige Berzelius. Den 9 i samma månad
väckte jag hos adeln motion om öfverflyttande på hans
enka af den pension, stor 2,000 rdr bko, som år 1840 blifvit
mannen af rikets ständer tilldelad, en framställning,
hvilken utan motstånd af riksdagen godkändes. Det
var dock icke inom ståndet, utan i statsutskottet,
som det egentliga arbetet föreföll. Jag hade vid
riksdagens början blifvit derstädes insatt
såsom andre man och tillika ordförande på
riksgäldsafdelningen. Hvad som i synnerhet
gaf intresse åt utskottets öfverläggningar
var jernvägsfrågan, som då för första gången
bragtes å bane inom Sverige. Till grund för dess
upptagande förelågo två hos adeln väckta motioner,
af friherre J. Alströmer och grefve Adolf Rosen, men
de voro begge hållna i allmänna ordalag och afsågo
hufvudsakligen aflåtande af en underdånig skrifvelse
i ämnet. Från kunglig majestät anlände dock under
riksdagens lopp till statsutskottet en remiss med
Adolf Rosens kostnadsförslag och beräkningar; och,
då deruti uttalades, att "kungl. maj:t öfverlemnade
dessa handlingar, på det rikets ständer måtte komma
i tillfälle att närmare öfverväga, hvad åtgärd å
det allmännas sida, i afseende på detta för handeln
och industrien särdeles vigtiga ämne kunde vara att
vidtaga", beslöto några af utskottets medlemmar,
deribland äfven jag, att taga detta kunglig majestäts
yttrande till utgångspunkt för en möjligen blifvande
framställning till riksstånden. Vi utgjorde endast
en ringa minoritet, som, öfvertygad om vigten af
järnvägars anläggning i Sverige, ifrade för att få
denna fråga under riksdagens pröfning, men vi hade
talrika enskilda öfverläggningar sinsemellan och
med grefve Rosen samt öfverenskommo slutligen om
ett utkast till betänkande, uti hvilket föreslogs,
att svenska staten skulle förbinda sig att, så framt
ett bolag bildades för byggande af en jernbana mellan
Köping och Hult, garantera nämda bolag fyra procents
ränta å den beräknade anläggningskostnaden 3,240,000
rdr bko.

Det var dock icke nog att hafva uppgjort ett
förslag. Den stora svårigheten bestod i att
kunna inom utskottet genomdrifva detsamma. Huru
vi öfverräknade våra krafter, funnos nämligen af
der varande 36 ledamöter icke flere än 12, som voro
villiga att understödja förslaget. Vi måste således
vinna åtminstone 7 af de öfriga för vår åsigt;
och, skulle detta mål ernås, var det nödvändigt att
handla med enhet och under anförande af en person,
som hufvudsakligen skulle leda diskussionen. Detta
uppdrag öfverlemnades enhälligt åt mig. Förtroendet
var visserligen hedrande, men ej lätt att uppfylla,
ty ibland motståndarne räknades Thomander, Schartau,
Strindlund, alla mycket inflytelserika bland de
ofrälse ståndens ledamöter samt tillika deras
skickligaste
och fyndigaste talare. Lyckligtvis hade jag så mycket
sett, läst och tänkt i jernvägsfrågan, att jag icke
var alldeles oförberedd. Men detta behöfdes, ty under
hela min långa parlamentariska bana har jag aldrig
haft en svårare strid att utkämpa. Den upptog två för-
och lika många eftermiddagar. Men segern blef dock
slutligen vår, och förslaget antogs vid voteringen
med ett par rösters öfvervigt. Här är ej stället
att beskrifva det motstånd detta förslag sedermera
mötte i riksstånden och dess slutliga genomdrifvande
derstädes. Nog af -- jernvägsfrågan var en gång bragt
å bane. Den har, såsom våra dagar kunnat bevitna,
sedermera gått framåt med allt för snabba steg och
allt för liten besinning.

Sedan alla de frågor, som tillhörde min
utskottsafdelning, blifvit så väl i utskottets
plenum som i riksstånden slutbehandlade, ansåg jag
mig berättigad att nedlägga min befattning, för att
hos min hustru på Ferna återhemta krafter efter det
föregående ansträngande arbetet. Beklagligtvis
lemnade äfven kort efter mig, till följd af
enskilda angelägenheter, ordföranden i utskottet,
friherre Vilhelm Tersmeden, det vigtiga uppdrag,
som blifvit honom anförtrodt, utan att leda detsamma
till slut. Presidenten friherre Jakob Cederström,
träbenet kallad, insattes till ordförande efter
Tersmeden. Cederström var visserligen en ärans man,
men envis, hersklysten och utan ringaste förmåga att
medla mellan olika meningar. Spänningen mellan de båda
folkvalda stånden å ena sidan samt adel och prester å
den andra hade redan förut varit stor, och det är mer
än sannolikt, att en plan förefans till riksdagens
sönderbrytande, för att derigenom framtvinga en
förändring i statsrådets sammansättning. Cederström
lyckades att inom loppet af ett par veckor bringa
de stridiga åsigterna i uppenbar fejd. "Allt var
inom utskottet eld och låga, och man kom icke det
ringaste framåt." Så yttrade sig i bref till mig
adelns ledande män. Jag "måste derför", påstodo
de, "skyndsamt återvända för att i statsutskottet
öfvertaga ordförandeskapet, hvilket Cederström vore
beredd att genast nedlägga." Ogerna lemnade jag min
landtliga fristad, men för allmänna angelägenheter
måste enskild beqvämlighet vika -- och jag reste. Att
återföra lugn inom utskottet var icke lätt; och det
skulle troligen icke hafva lyckats mig att derstädes
bringa ärendena
till slut, derest jag ej haft att påräkna biträde af
representanten för Malmö, C. J. Kock. Med lika mycken
sjelfständighet som politiskt mod uppträdde Kock emot
de sönderbrytningsplaner, hvilka öfriga ledamöter
af borgare- och bondestånden sökte genomdrifva och
hvartill skatteförenklingsfrågan togs till närmaste
förevändning.

Äfven i andra afseenden var denna riksdag stormig
och oangenäm. Den allmänna jäsning i sinnena, som
utmärkte året 1848, och som mångenstädes omstörtade
troner, hade spridt sig äfven till den svenska
hufvudstaden. Det var ropet på ståndsrepresentationens
upphäfvande, som utgjorde de missnöjdas synliga
föreningsband. Den representationskomité,
som konungen på ständernas begäran efter sista
riksdagen tillsatt, hade invecklat frågan i stället
för att lösa den. Af denna anledning bildade sig i
hufvudstaden ett så kalladt reformsällskap, i hvilket
snart alla missnöjda och alla skiftningar af röda,
från republikanen till radikalen, vunno inträde
och inom kort öfverhand. Detta reformsällskap blef
nu den härd, från hvilken omstörtningsplanerna
emot den bestående ordningen utgingo, och vissa af
dess ledamöter satte sig i beröring med massans
anförare. En dag i mars månad firade sällskapet
i de la Croix' hotell vid Brunkebergstorg en,
länge förut i tidningarna utpuffad, så kallad
reformbankett. Mer och mindre upphetsande tal höllos
vid detta tillfälle, under skrik och bifallsrop från
en talrik genom budkaflar utanför hotellet hopbringad
folksamling. En och annan af deltagarne i banketten
lemnade middagsborden, för att gå ned på torget
och tala till massan. Denna sattes äfven senare på
aftonen i rörelse; och på sådant sätt började det
bedröfliga ofog, som är allmänt bekant under namn af
marsoroligheterna. Skrik, skoj, fönsterinslagningar
och öfverfall af fredliga medborgare hörde då under
flere dygn till ordningen för natten. Vildast huserade
dessa otyglade hopar i storkyrkobrinken. Man ville der
med våld intränga hos presidenten von Hartmansdorff,
och troligen hade denne utmärkte man endast den
starka, jernbeslagna gatuporten att tacka för räddning
af lif och egendom. Den obegripliga svaghet, som
myndigheterna under denna tid ådagalade, kan endast
på det sätt förklaras, att man ej vågade förlita sig
på garnisonens manskap, af hvilka många blifvit en
längre tid på krogarna
bearbetade af de missnöjdas utskickade. Följden häraf
blef, att en garnisonsförstärkning af lifregementets
dragonkorps och närmast indelta infanteriregementen
skyndsamt inkallades. Dessa trupper, som ingenting
högre önskade än att få hugga in på orostiftarne, hade
ej väl i hufvudstaden inryckt, förr än oordningarna
sjelfmant upphörde. Dragonernas vistande i Stockholm
räckte endast nio dygn, men under denna tid måste
jag lemna mina sysselsättningar i statsutskottet,
för att taga befäl öfver kommenderingen. För öfrigt
måste jag afhålla mig från deltagande i detta års
militäröfningar, men hade dock den glädjen att
under regementsmötet få med kamraterna förena
mig i en festlig middag för den forne, vördade
kavalleriinspektören, excellensen Gustaf Löwenhjelm,
som oaktadt sina 77 år, efter middagens slut, satt upp
till häst och i spetsen för officerskorpsen red hem
den långa vägen öfver ladugårdsgärdet och djurgården.

I 1850--51 årens riksdag deltog jag likaledes
med mycken ifver. Jag var äfven då ledamot af
statsutskottet och ordförande på inkomstafdelningen,
hvarest den invecklade skatteförenklingsfrågan
handlades och, för en tid åtminstone, bragtes till
ett lyckligt slut.

Med undantag af ett eller annat riksdagsår, då jag
nödgades afhålla mig från deltagande i regementets
öfningar, fullgjorde jag under 1840-talet regelmessigt
mina möten med dragonkorpsen, och hade dervid den
glädjen att af mina förmän mottaga åtskilliga bevis
på förtroende, hvilka läto mig förmoda att, om jag
qvarstannat på den militära banan, min fortkomst
derstädes ingalunda skulle hafva varit stängd. Sålunda
sammanträffade jag en dag i början af år 1846 med då
varande krigsministern, friherre Gustaf Peyron, som
tog mig afsides och yttrade: "Vi hafva i dag mycket
talat om dig i konseljen. Jag har nämligen önskat
erhålla dig till chef för arméns kommandoexpedition
efter min broder Edvard, som lemnar denna befattning
för att afgå till sitt regemente i Skåne. Flertalet af
statsrådets ledamöter var af min åsigt, men konungen
ansåg det vara omöjligt, då du icke tillhörde
generalstaben." Högst förvånad frågade jag Peyron,
huru han kunnat bringa en dylik sak å bane, utan
att på förhand derom underrätta mig, och tillade,
att jag till alla delar instämde med konungen, samt
att det aldrig kunnat falla mig in
att mottaga denna, den förnämsta stabschefsplatsen
inom hären, då jag derigenom ovilkorligen skulle
hafva ådragit mig samtliga generalstabsofficerares
ovilja. Min gode vän och gynnare Peyron förklarade
orsaken till denna tystnad hafva varit den, att han
icke velat med mig tala i ämnet, förr än han visste,
huruvida han kunde genomdrifva sin önskan. Emellertid
blef -- och detta med rätta -- då varande öfverste Lovén
utsedd till denna mig af krigsministern tillämnade
plats.

Deremot kom jag tillfälligtvis att under dessa år
tjenstgöra såsom stabschef vid åtskilliga af de
smärre fältöfningar, hvilka konung Oskar, vanligen
på 2 till 3 dagar, anordnade för garnisonen och
de på ladugårdsgärdet lägrade trupperna. Vid en af
dessa manövrer, som egde rum år 1846, var chefen
för Svea lifgarde friherre Adolf Lovisin beordrad
att föra befäl öfver den ena korpsen. Lovisin, som
var en ganska klen taktikus, sökte öfvertala mig att
blifva hans stabschef; men jag vägrade enständigt,
emedan jag icke tilltrodde mig att utan ledning
och hjelp af min högste befälhafvare kunna, såsom
sig borde, fullgöra mina åligganden. Följande dag
erhöll jag likväl ett besök af generalbefälhafvaren
i 4:de militärdistriktet, friherre Karl Lovisin,
som så enträget understödde sin broders begäran,
att jag slutligen måste dertill lemna bifall. Det
gick, såsom jag förmodat; af min chef hade jag
ingen hjelp, utan måste med biträde af den utaf
mig utsedde stabsadjutanten, löjtnant af Klint, nu
generalbefälhafvare i första militärdistriktet, Denne af mig högt värderade vän har, till allmän saknad, aflidit efter dessa "minnens" afslutande. sjelf anordna och leda
hela manövern. Emellertid stod lyckan mig bi --
och allt gick väl, hvarför äfven konungen, som icke slösade med
beröm, i nådiga ordalag förklarade mig sin synnerliga
belåtenhet.

Ett dylikt godkännande kom mig deremot icke
från honungens sida till del det påföljande
året. Kronprinsen Karl kommenderade då för första
gången den ena korpsen, öfverste Silfverstolpe den
andra. Den på förhand uppgjorda planen innehöll, att
kronprinsen första dagen skulle drifva Silfverstolpe
tillbaka, denne derefter taga offensiven,
och slutligen en större drabbning ega rum på
ladugårdsgärdet, i hvilken kronprinsen skulle blifva
segervinnare. Jag var Silfverstolpes stabschef och
understälde honom en plan, som erhöll hans
godkännande, hvarigenom, samtidigt med hans
andra dagen längs drottning Kristinas väg skeende
frontangrepp, en tredjedel af styrkan afsändes
för att öfver Ropsten och kadettbaracken falla
kronprinsen i högra flanken. Denna korps hade vida
längre väg att tåga än hufvudstyrkan, hvarför den
senare endast fick långsamt framrycka. Konungen
blef häröfver otålig och skickade flere bud för
att påskynda anfallet. Slutligen anlände öfverste
Lovén och tillkännagaf konungens misshag öfver den
långsamma framryckningen. Den eljest förträfflige
Silfverstolpe blef vid dylika tillfällen het och
orolig; jag såg ögonblicket, då han skulle yppa hela
vår plan, och grep derför hastigt ordet för att bedja
Lovén säga konungen, att anordningarna kräft tid,
men att vi ofördröjligen skulle börja anfallet. Så
skedde äfven. Kronprinsen, som hade försummat att
bevaka sin högra flank, nödgades under vår eld och
lifliga framryckande från två sidor hastigt göra
frontförändring bakåt och befann sig i en så vådlig
belägenhet, att konungen måste afbryta manövern. De
många medlemmar af diplomatiska korpsen och öfriga
främlingar, som blifvit utbjudna för att vara
närvarande vid kronprinsens första seger, blefvo nu
vitnen till hans grundliga nederlag. Kronprinsen Karl
tog saken lugnt och yttrade med sitt vanliga öppna
väsende: "I hafven piskat mig dugtigt." Konungen
deremot sade intet, men var under de återstående
dagarne af mötet mörk i hågen, hvadan äfven
Silfverstolpe blef mera ledsen än glad öfver den
vunna framgången.

Ett tredje tillfälle, då jag äfven var stabschef,
torde böra med ett par ord beröras, endast för
att lemna ett bevis på det enkla, okonstlade,
från allt hoftvång fria sätt, på hvilket konung
Oskar vid landtliga utflykter lefde med sina
barn. Trupperna hade sammandragits vid Drottningholm
och skulle derifrån utföra en längre manöver mot
låtsad fiende. Jag minnes ej, åt hvilken person
det enligt order var uppdraget att föra befälet, men
konungen gjorde det i verkligheten sjelf. Efter slutad
middagsmåltid befalde hans majestät mig anteckna, hvad
han ville sätta på orderna för påföljande dagarnes
manöver, med föreskrift att för honom uppläsa
konceptet, innan detsamma utskrefs. Arbetet var
temligen drygt, och jag kunde derför icke dermed
inställa
mig förr än under aftonmåltiden, efter hvars slut jag
med konungen inträdde i sängkammaren och der erhöll
hans godkännande. Det var prins Gustafs vanliga
sofrum, der nu hans majestät sjelf jemte de båda
prinsarne Gustaf och August inqvarterat sig, så godt
omständigheterna det tilläto. Under uppläsningen af
orderna hörde jag något prassla bakom mig, och kort
derefter konungen yttra: "Lägg dig, du August, utan
att bry dig om Troil!" då den unge prinsen, barfota
och i blotta skjortan, hoppade upp i den framför mig
på soffan för honom anordnade bädden.

Ett annat, äfven på sätt och vis militäriskt
uppdrag af ganska angenäm beskaffenhet lemnades mig
försommaren 1850. Kronprinsen Karl blef den 19 juni
detta år förmäld med prinsessan Vilhelmina Lovisa
af Nederländerna. Bruden jemte hennes föräldrar
och syster afhemtades i Travemünde och hemfördes
derifrån till Stockholm af en svensk ångbåtseskader,
under befäl af amiral Gyllengranat. Jag anbefaldes
att å tysk botten möta och att hos brudens fader,
prins Fredrik af Nederländerna, såsom adjutant
tjenstgöra under hans härvaro, samt åtföljde af
sådan anledning eskadern från Karlskrona. Den höga
familjen inrymdes jemte uppvaktning å ångkorvetten
Gefle, som för sådant ändamål blifvit vederbörligen
iordningstäld. Den första natten efter afresan
från Travemünde vaknade jag och märkte, att
ångmaskinen upphört att arbeta. Jag rusade upp på däcket för att
få veta orsaken och erfor snart, att maskinens lager
hade, såsom man kallade det, "gått varmt". Amiral
Gyllengranat var i högsta grad orolig, att vi
ej till utsatt tid skulle kunna anlända till
Stockholm. Genom en maskinistofficers, löjtnant
Janzons, outtröttliga arbete, som under många timmar
i den mest obeqväma ställning låg hopkrupen under
maskinen, för att med kallt vatten begjuta de heta
lagren, lyckades man dock förekomma detta obehag;
och vi ankommo på bestämdt klockslag till den vackra
punkt å djurgården, der landstigningen skedde och
hvarifrån det högtidliga tåget begaf sig till Haga,
hvarest bruden skulle uppehålla sig dagarne före
förmälningen. Om bröllopshögtidligheterna och derpå
följande glada utfärder till de kungliga lustslotten
är här ej tillfälle att orda. Jag vill endast omtala
en enda tilldragelse under vistelsen vid Gripsholm,
derför att den visar, huru mycket en,
då af oss ännu ej rätt uppskattad, svensk man var
uppburen af främlingar. Konung Oskar anmodade mig
en dag att visa prinsen det galleri af historiskt
märkvärdiga personer, som finnes anordnadt i det
stora tornrummet. Lyckligtvis hade jag denna tid
min Fryxell i temligen godt minne och kunde derför
i korthet redogöra för en hvar af dessa bekanta
svenska män, på sätt som gaf prinsen anledning att
inför konungen uttala sin förvåning öfver mina,
såsom han allt för godhetsfullt kallade dem, ovanliga
historiska kunskaper. Af alla dessa porträtt var det
dock egentligen blott ett, som ådrog sig prinsens
synnerliga uppmärksamhet: Emanuel Svedenborgs. Framför
detta stannade han länge i stumt begrundande, och,
då hans gemål kort derefter inträdde för att afhemta
honom till middagen, var det endast Svedenborgs bild
han ansåg sig böra visa henne. Detta porträtt jemte
statens historiska antiqvitetsmuseum syntes af allt,
hvad prinsen såg i Stockholm, vara det som mest
intresserade honom.

Prins Fredrik var en enkel, rättfram, älskvärd
personlighet, och min tjenstgöring hos honom var till
följd deraf särdeles angenäm. Under de gemensamma
vandringarna samtalade vi i olika ämnen, och det var
han, som hos mig först inpräglade den i Holland af
alla samhällsklasser, fattiga och rika, med fördel
tillämpade grundsatsen att aldrig lefva upp årets
hela inkomst, utan städse aflägga något för kommande
tider. Vid afresan från Stockholm till Petersburg,
som verkstäldes på en större rysk kronoångare, lemnade
han mig såsom minne en dyrbar briljanterad gulddosa,
försedd med hans namnchiffer.

Af hvad ofvan blifvit anfördt synes, att min
militäriska tjenstgöring var i många afseenden
behaglig. Min regementschefs förtroeende åtnjöt jag
i fullaste mått, och, ehuru i tjensten noggrann
och sträng, hade jag dock tillfredsställsen att
finna mig vara af kamrater och underlydande aktad
och afhållen. Exercistiderna voro derför verkliga
glädjedagar. Ibland alla kära minnen från denna tid
framstår dock intet så lifligt för mitt sinne, som
prins Gustafs milda, älskliga gestalt.

Denne konungens andre son utnämdes 1843 till volontär
vid dragonkorpsen och blef i sådan egenskap anstäld
vid lifsqvadronen, under min särskilda uppsigt samt
med uppdrag åt mig att inlära honom alla till tjensten
hörande delar. Jag inöfvade
prinsen ganska noga i sabelhuggning, lansfäktning,
pistolens handterande, gymnastik, flankering
och sqvadronsexercis, med ett ord, i alla till en
fullständig gradpassering hörande ämnen, och sedermera
i bataljonsrörelser. Under första regementsmötet
red prinsen såsom simpel karl på högra flygelns
främsta led, det andra såsom underbefäl och det
tredje såsom flygelofficer. Han erhöll på sådant
sätt en ganska grundlig undervisning i rytteriyrket
och hade derjemte fördelen af ett klangrikt och
taktfullt kommandoord. År 1845 godkändes han,
i närvaro af konungen och drottningen, i alla
till tjensten hörande delar, samt befordrades
derefter till underlöjtnant och påföljande år till
ryttmästare. Underrättelsen derom meddelades af
konungen sjelf, som på prinsens namnsdag den 6 juni
vid Drottningholm inbjudit officerskorpsen till
middag och derunder föreslog en skål för den nye
ryttmästaren. Sedan 
förde prins Gustaf under 1850 års läger, i egenskap
af öfverstelöjtnant, befäl öfver dragonkorpsen. Ända
ifrån volontärutnämningen bevistade han alltid
befäls- och regementsmötena och yttrade mången
gång, att kamrat- och exercislifvet var hans
käraste sysselsättning. Synnerligen trifdes han
på befälsmötena, hvilka egde rum på det vackra
Drottningholm. Der bebodde prinsen en mindre,
nära slottet belägen flygel, hade sin egen lilla
hushållning och samlade vanligen om aftnarna några
kamrater hos sig. Under regementsmötena åt han deremot
alltid med officerskorpsen. För dragonregementet
hyste han den innerligaste tillgifvenhet och var af
detsamma, synnerligen af officerskorpsen, uppriktigt
älskad och afhållen. Enkel, välvillig, rättsinnig,
anspråkslös, sedligt oförderfvad, återhållsam i
sitt lefnadssätt, dock utan allt pedanteri, glad i
sällskap, men så att denna glädje aldrig öfvergick
till stojande munterhet, företedde prinsens person
den sanna bilden af en "gentleman". Utan att någonsin
söka att taga sin furstliga värdighet i akt, hade
han i hela sitt väsende en hållning, som gjorde, att
man ej glömde, att han var prins. Då till allt detta
lägges uttrycket i de milda, blå, stundom melankoliska
ögonen, samt hans ovanligt vackra röst och stora
musikaliska förmåga, är det ej underligt, att han
tjusade dem, som med honom kommo i närmare beröring.

Prins Gustafs anställning vid dragonkorpsen var
för dess officerare äfven i andra afseenden nyttig
och angenäm. Konung
Oskar brukade nämligen hvarje år under befälsmötet
göra ett 2 till 3 dagars besök hos sin son, för att
hemta hvila och vederqvickelse efter det trägna
arbete i det allmännas tjenst, som han nästan
allt för pligtmessigt pålade sig. Konungen bodde
då alltid hos prinsen och i samma rum som han samt
lärde vid dessa tillfällen ganska noga känna en
hvar af officerarne. De äldre utgjorde vanligen hans
sällskap och hade sin plats gifven vid den kungliga
taffeln; de yngre voro åtminstone en afton inbjudna
till konungen, och detta tvång verkade fördelaktigt
på deras hållning. 

Konungen företog för vårdande af
sin helsa den 10 juli 1852 en resa till Kissingen
och åtföljdes dervid af drottningen och prins
Gustaf. Dagen före afresan besökte jag prinsen. Det
var sista gången jag såg honom. Han var nedstämd till
lynnet och befarade, att denna resa icke skulle hafva
någon lycklig påföljd. Han hade dervid tanken riktad 
på den sjuks fadern, men försynen
hade annorlunda beslutit, och det var sonen, som
dukade under. Från Kissingen stäldes kosan till
Norge. Under färden dit från Lübeck träffades
det kungliga fartyget af en svår storm. Prinsen
uppehöll sig på däck, förkylde sig och insjuknade
häftigt efter ankomsten till Kristiania, der han
afled den 24 september. För mig enskildt var detta
dödsfall i hög grad påkostande. Jag hade varit
hans militäriske mentor och af honom åtnjutit det
fullaste förtroende samt var derför bättre än de
flesta i tillfälle att bedöma hans ädla och vackra
egenskaper. Hennes majestät drottningen kände mer
än väl detta förhållande och lät derför af prinsens
efterlemnade enkla qvarlåtenskap tilldela mig en med
hans initialbokstäfver försedd silfversmörask med fat
och knif, som af den bortgångne alltid begagnats, och
som ur denna synpunkt var för mig särdeles kärkommen.

*
VI.

Landshöfdingetiden.

(1852-1855.)

Återbörjande tankar på landshöfdingeplats. Jag
afslår Gotlands län, söker Örebro- och blifver
genom ödets förunderliga skickelse landshöfding i
Malmöhus län. Afsked från dragonkorpsen. Ankomst till
Malmö. Uppträdande i Ystad. Välvilligt mottagande
inom länet. En landshöfdings ställning förr
och nu. Vägarnes tillstånd. Makadamisering af
sträckningen Malmö--Lund. Åtgärder för vägarnes
förbättring i allmänhet. Kronprinsen Karl besöker
Lund. Karantänskommission för Skåne. Min hustrus
ankomst till Malmö. Inflyttning i residenset. Koleran
i Skåne år 1853. Förskräckelse och löjliga
försigtighetsmått. Besök i Borstahusen. Munck
af Rosenskölds relegation. Teknisk skola i
Malmö. Tegnérs bildstod. Ordförandeskap i länets
hushållningssällskap. Mamsell Michal. Skånska
jernvägsfrågans uppkomst och utveckling. Riksdagen
1853--54. Anmälan hos konungen af min tillämnade
motion i jernvägsfrågan. Konungens misshag. Motionen
afgifves. Åtgärder för beredande af dess
framgång. Nytt besök hos konungen. Förändrad åsigt
hos hans majestät. Jag lemnas under jernvägsstriden
utan understöd af skånska adeln, Medel till södra
banans påbörjande beviljas. Hemlif i Malmö. Välvilja
af länets invånare. Inre förvaltning. Den politiska
ställningen. Engelsk eskader i farvattnet. General
Canrobert i Helsingborg.

De förhoppningar på en landshöfdingebeställning,
som jag under Karl Johans regering hyst, hade jag
närmast derpå följande år uppgifvit. Konung Oskars
åsigt i detta afseende var mig obekant, och jag ville
ingalunda sjelf uppträda såsom sökande. Dessutom hade
jag haft framgång på den militära banan och hade all
anledning förmoda, att en temligen snabb fortkomst
der väntade mig. Det gafs dock två omständigheter,
som, om valet stode mig fritt, företrädesvis talade
för den administrativa banan: den ena att göromålen
å densamma för mig egde ett vida större intresse än
krigshärens enformiga fredsöfningar; den andra att
i händelse af krig min närsynthet skulle blifva för
mig hinderlig såsom högre befälhafvare. Jag förhöll
mig derför fullkomligt lugn, afvaktande hvad ödet
kunde för mig bestämma. Emellertid afträdde friherre
Sprengtporten, efter och troligen till följd af 1848
års gatuoroligheter, från öfverståthållareplatsen i
Stockholm. Många gissningar egde rum rörande valet
af hans efterträdare. Äfven mitt namn omtalades i
detta hänseende, både af ryktet
och af tidningarna; och min svärfar, som derom
erhållit flere bref från sina Stockholms vänner,
med för mig mera välvilliga än tillförlitliga
underrättelser, tillskref mig för att få veta, i
hvad mån dessa voro riktiga. Jag svarade honom, såsom
förhållandet var, att, om möjligen jag inom konseljen
blifvit ett ögonblick ifrågasatt, sådant troligen
numera icke vore händelsen; att alla dessa rykten
voro fullkomligt ogrundade; att ingen framställning
i detta hänseende, vare sig direkt eller indirekt,
blifvit mig gjord, och att, om emot förmodan denna
plats erbjödes mig, jag vore fast besluten att
undanbedja mig densamma, emedan jag icke
egde den enskilda förmögenhet, som ovilkorligen
erfordrades för
att kunna såsom sig bör på öfverståthållareplatsen
uppträda. Allt detta prat förstummades sedermera
innan kort, då vid årets slut öfverstelöjtnanten vid
lifregementets husarkorps grefve Jakob Essen Hamilton
blef till öfverståthållare utnämd.

Deremot dröjde det ej länge, förrän ett verkligt
erbjudande i samma riktning blef mig gjordt. En
eftermiddag under regementsmötet 1849 aflemnade
nämligen en ordonnans ett bref från statsrådet
J. F. Fåhræus, i hvilket han på konungens befallning
anmodade mig att påföljande morgon besöka honom. Jag
undrade mycket, hvad civilministern kunde vilja,
men erinrade mig slutligen, att landshöfdingen och
militärbefälhafvaren på Gotland, von Hohenhausen,
nyligen aflidit, och drog deraf den slutsats,
att man möjligen tänkte på mig vid platsens
återbesättande. Hela natten vägde jag i mitt sinne
alla de omständigheter, som talade för och emot
antagandet af denna befattning. Gotland befann
sig då i en vida mer afsöndrad ställning från det
öfriga Sverige än nu. Ingen ordnad ångbåtsfart, ingen
telegraf förenade denna ö med moderlandet. Postgången
var så oregelbunden, att år 1844 man samtidigt hade
erhållit underrättelse om Karl Johans död och hans
sju veckor senare inträffade begrafning. I händelse
af krig skulle ön hufvudsakligen vara öfverlemnad åt
egna krafter och svårligen kunna försvaras. Och till
denna aflägsna ort, detta obetydliga län, skulle
jag bannlysa mig sjelf och min unga hustru! Nej,
tusen gånger hellre förblifva hvad jag var! Med
dessa tankar instälde jag mig hos Fåhræus, som
ganska riktigt på konungens vägnar erbjöd mig den i
fråga varande landshöfdingebeställningen. Han ville
ingalunda godkänna
skälen för min vägran och förklarade slutligen
temligen snäft, att den, som ej ville mottaga hvad som
erbjöds, ej heller hade annan befordran att framdeles
vänta. Några dagar senare uppvaktade jag konungen, för
att tacka för det visade förtroendet och bedja honom
icke illa upptaga, att jag detsamma afböjt. Konungen
tog saken vida lugnare än Fåhræus. Han var mycket
välvilligt stämd, och, då nu högstdensamme sjelf
tagit initiativet i afseende på Gotland, begagnade
jag tillfället och anhöll att, derest landshöfdingen i
Örebro, Bergensköld, hvilken man såsom pensionsmessig
ansåg skola påföljande år afgå, verkligen komme att
lemna sin befattning, hans majestät då täcktes hafva
mig i åtanka vid detta läns återbesättande. Konungen
upptog ej illa min framställning, men afgaf ej
något bestämdt löfte. Emellertid afvaktade jag i
lugn Bergenskölds afskedstagande, som likväl icke
inträffade förr än många år senare, då oförmodadt
en händelse inträffade, som gaf ny riktning åt min
kommande verksamhet.

Landshöfdingen i Malmöhus län, grefve Fredrik Posse,
tillbragte vintern 1848--49 i Stockholm, der vi ofta
sammanträffade hos våra gemensamma vänner. Vid
ett sådant tillfälle nämde Posse, att chefen för
skånska dragonregementet grefve von Rosen vore
pensionsberättigad och innan kort komme att taga
afsked, samt uppmanade mig att söka detta regemente,
helst han trodde sig veta, att, om jag så önskade,
denna befordran stod mig öppen. Jag vägrade af många
skäl att lyssna till hans framställning. Posse var
envis och ordade om den förträffliga indelningen,
regementets ypperliga hästar, m. m. Slutligen yttrade
jag för att få slut på ämnet: "Bäste grefve! Låtom
oss ej vidare tala om denna sak. Det fins i hela
Skåne ingen plats, som jag skulle vilja mottaga, om
icke möjligen den, som herr grefven sjelf innehar,
om den vore ledig." Dervid blef det, och jag hade
länge sedan glömt detta samtal, då jag den 25
december 1850 mottog ett bref från Posse, i hvilket
han erinrade mig om detsamma och om det, kanske något
förhastade yttrande, jag ett par år förut fält rörande
landshöfdingebeställningen i Malmö. Han tillade,
att han vore besluten att inom få veckor ingifva
sin afskedsansökan, hvarom han nu ville i största
förtroende underrätta mig, på det att, om, såsom
han hoppades, jag önskade blifva hans efterträdare,
jag måtte kunna i tid förbereda denna sak. Under 
uttalande af tacksamhet för den goda tanke, som
Posse syntes för mig hysa, uppräknade jag dock i
skrifvelse af den 31 december alla de skäl, som
förmådde mig att icke uppträda såsom sökande till
Malmöhus län, deribland äfven att jag redan anmält
mig till erhållande af landshöfdingebefattningen
i Örebro. Härom uppstod nu under januari månad 1851
en liflig brefvexling oss emellan. Posse framstälde
alla Malmöhus läns företräden och sökte vederlägga
alla mina farhågor att jag, såsom helt och hållet
okänd i Skåne, skulle hafva svårt att komma till
rätta med dess adel och öfriga befolkning. Det sista
af dessa bref var af den 28 januari. Posse förnyade
deri ifrigt sina uppmaningar och sade sig med omgående
post skola insända sin afskedsansökan. Då härtill kom,
att Edouard Peyron, nyss blifven generalbefälhafvare
i första militärdistriktet och bosatt i Malmö,
enträget understödde Posses framställning, började
jag anse allt detta såsom en ödets vink, hvilken jag
icke borde helt och hållet lemna å sido, och beslöt
derför att derom tala med konungen. Jag bad hans
majestät ursäkta, att den, som redan hade anhållit
att få vara innesluten i hans åtanke vid en framdeles
blifvande tillsättning af Örebro län, nu gjorde en
likartad framställning rörande landshöfdingeplatsen
i Malmö, hvarjemte jag öppet framlade de skäl,
som förmått mig att taga detta steg. Konungen
upptog icke onådigt denna min begäran, men gaf
såsom vanligt ett undvikande svar, förklarande att
bland alla Sveriges län han ansåg Malmöhus vara det
vigtigaste. Tillsättningen blef emellertid ovanligt
länge uppskjuten. Ovissheten föreföll till en början
pinsam, men slutligen började jag vänja mig dervid och
uppgaf nära nog alla förhoppningar att vid platsens
besättande komma i åtanke, helst då jag erfor, att
hofmarskalken grefve Gustaf von Rosen, gift med en
fröken Piper och sålunda beslägtad med många bland
Skånes största jordegare, uppträdt såsom sökande,
enligt förmenande icke utan framgång. Genom inverkan
af den nye finansministern, friherre Palmstjerna,
hvilken varit ordförande i det nyligen afslutade
statsutskottet och der lärt att närmare känna mig,
vände sig dock vågskålen slutligen åt min sida. I
början af oktober underrättade mig statsrådet
Fåhræus, att konungen nu vore besluten att utse
mig till styresman öfver Malmöhus län; men, som den
forne landshöfdingen ända till mars månad 1853 var
i åtnjutande af
fardag och öfriga med tjensten förenade löneinkomster,
och en dylik förmån ej kunde komma den nye
innehafvaren till godo, öfverlemnades åt mig sjelf att
bestämma, huruvida jag, mot ett årligt arvode af 9,000
kronor, ville till en början befattningen endast på
förordnande mottaga, eller om jag föredrog att genast
blifva på stat utnämd, i hvilket fall jag måste ett
och ett halft år tjena utan lön. Naturligtvis bestämde
jag mig för det förra alternativet, blef sålunda den
28 november 1851 tillförordnad och sedermera den 19
april 1853 utnämd landshöfding i Malmöhus län.

Då jag sålunda till en början blifvit endast
förordnad att landshöfdingetjensten bestrida, var det
naturligt, att jag hvarken kunde eller ville lemna min
öfverstelöjtnantsbefattning vid dragonkorpsen förrän
samtidigt med min slutliga utnämning. På det icke
hinder skulle läggas i vägen för ny öfverstelöjtnants
utnämning innan 1853 års möten började, ingaf
jag dock så tidigt min ansökan om afsked ur
militärtjensten, att densamma den 1 mars 1853 kunde
af kunglig majestät beviljas. Vid detta tillfälle
erhöll jag många för mig synnerligen glädjande bref
från min forne chef D. L. Silfverstolpe, i hvilka han
beklagar förlusten af den han i mer än ett fjerdedels
sekel haft vid sin sida ofta såsom sin närmaste man,
alltid såsom en bepröfvad vän, som han redan saknat
och allt framgent komme att mycket sakna; hvarjemte
han slutligen tillägger: "Jag blir lätt uppbragt och
i stånd att förgå mig; och du har mer än en gång,
kanske utan att veta det, afkylt min hetta."

Ej förr än under 1854 års befälsmöte hade jag
tillfälle att taga ett högtidligt och rörande afsked
af den officerskorps, vid hvilken jag under glada och
lyckliga förhållanden tjent i mer än tretio år, å den
afskedsmiddag, som den 12 maj var vid Drottningholm
för mig föranstaltad.

Jag hade af senaste riksdag blifvit utsedd till
ledamot i den revision öfver statsverket, som egde
rum från 15 september till 15 december 1851. Det
var mig derför omöjligt att före denna tids utgång
begifva mig till min nya post. Sedermera vistades
jag ett par dagar i Upsala hos min gamle vän,
landshöfdingen friherre Kræmer, för att af honom
inhemta upplysningar i afseende på den för mig
främmande tjenstebefattningen; och slutligen ville
jag tillbringa julen med de mina, så att jag först
nyårsaftonen kunde börja resan till Skåne. Densamma
var under då varande årstid rätt besvärlig. Förutom
egen vagn måste jag medföra särskildt åkdon för
fortskaffningen af kälkar eller hjul, allt efter
som behofvet kräfde. Dertill kom, att jag, för
undvikande af Lunds stad, hvarest jag vid första
uppträdandet ej ville visa mig i resdrägt, begagnade
sidoväg genom Fjälie och Flädie socknar, å hvilken,
likasom äfven mångenstädes å sjelfva landsvägarna,
vagnarne nedsjönko till hjulnafven och allt fortare
färdande än fot för fot förhindrades. Jag var dock
härpå beredd, och för att vid mitt första uppträdande
visa den punktlighet, som jag sedermera under hela
min tjenstgöring iakttog, reste jag så tidigt ut
från sista nattlägret, att jag på utsatt timme,
kl. 2 e. m., inträffade i Malmö och mottogs der af
landskamrerare och landssekreterare. Mina vänner
general E. Peyron och öfverste Aminoff hade beslutit
att möta på vägen, för att så skyndsamt som möjligt
välkomna mig; men då de voro öfvertygade, att jag
omöjligen skulle kunna anlända förr än långt efter
den bestämda tiden, företogo de ej sin ridt förr,
än jag redan befann mig i qvarter, förklarande vid
hemkomsten, att jag icke förr än sent på aftonen
kunnat vara att förvänta.

Landshöfdingeresidenset var vid min ankomst icke
beboeligt. Husets yttre hade nyligen undergått
betydande förändringar, och invändigt skulle sådana
företagas, så snart laga syn mellan mig och min
företrädare hunnit hållas. Oaktadt jag så mycket
som möjligt påskyndade både synen och den derpå
följande reparationen, hvilken till icke oväsentlig
del måste af mig personligen bekostas, blef det
dock icke möjligt att förr än i oktober månad 1852 i
boställsvåningen inflytta. Dessförinnan begagnade jag
enskilda rum, hyrda af enke-borgmästarinnan Halling.

Dagen efter min ankomst till Malmö och sedan jag
mottagit stadens civila och militära korporationer
samt inträdt i utöfningen af det nya embetet,
hade landssekreteraren Bråkenhjelm en större
aftontillställning, vid hvilken den nye landshöfdingen
af alla noga bespejades, hvarefter senare en mängd
andra bjudningar följde. För öfrigt arbetade jag
strängt både dag och natt för att sätta mig in i de åligganden, den för mig nya tjensten kräfde.

I början af februari besökte jag på ett par dagar
Lund för att bese stadens allmänna inrättningar
och göra bekantskap med den gamle biskop Faxe,
äfvensom med universitetets professorer. Från Lund
fortsattes resan till Ystad, hvarest jag med mitt
första besök ville förena en öfverläggning och
om möjligt öfverenskommelse rörande en allmän
angelägenhet. Ystads invånare voro nämligen vid
denna tidpunkt delade i tvänne strängt afsöndrade
partier. I spetsen för det ena, den stora majoriteten,
stod kommerserådet Lundgren, en klok, energisk,
duglig och i flere afseenden af samhället högt
förtjent man, men tillika i hög grad sjelfrådig
och fordrande, att alla skulle böja sig efter
hans ofta nyckfulla vilja. Lundgren, såsom en af
de inflytelserikaste styresmännen i Ystads bank
och tillika sjelf stor kapitalist, beherskade
i denna dubbla egenskap nära nog stadens och den
omgifvande ortens hela penningrörelse. Egendomsherrar,
embetsmän, industriidkare voro till icke ringa del
hans gäldenärer, och alla krusade för den mäktige
mannen. Stadens borgmästare sökte, så vidt möjligt
var, bevara sin sjelfständighet och medla mellan
de olika åsigterna, men i sjelfva verket hade äfven
han föga att säga, då Lundgren en gång uttalat sin
vilja. Om alla dessa
förhållanden hade jag lyckats förskaffa mig temligen
noggrann kännedom, innan jag anlände till Ystad, och var derför
på förhand besluten att icke låta fånga mig i de nät,
som man kunde försöka att för mig utlägga, samt att
om möjligt bryta Lundgrens maktfullkomlighet. Den
fråga, hvarom jag med stadens invånare eller rättare
dess förstärkta hamndirektion ville öfverlägga,
afsåg en tillbygnad vid hamnen, hvartill ritning
med kostnadsförslag var af kunglig majestät godkänd,
och till hvars utförande statsmedel blifvit i icke
ringa mån beviljade. Lundgren ogillade den uppgjorda
planen och fordrade derför, att densamma skulle
förkastas, äfven om man derigenom ginge miste om
statsanslaget. Vid min ankomst till Ystad mötte
mig ett bref från Lundgren med underrättelse, att
han var opasslig och derför hemstälde, huruvida
jag icke skulle vilja hos honom hålla det till
rådstugan utlysta sammanträdet, hvarjemte mig enskildt
berättades, att meningen var, det jag sedermera skulle
hos herr kommerserådet intaga middagsmåltid. Mitt
svar blef, att, då länets höfding höll ett allmänt
sammanträde, sådant borde ske i offentlig lokal, ej
hos enskild person, hvarför jag icke kunde villfara
den gjorda framställningen, men att, så vida
det var omöjligt för Lundgren att personligen
komma tillstädes, han egde sända ombud i sitt
ställe. Sammanträdet hölls. Jag hade medtagit
chefen för väg- och vattenbygnadsdistriktet, major
Beyer, hvilken utvecklade alla skäl, som talade
för bifall till det uppgjorda förslaget -- men
förgäfves. Majoriteten hade på förhand af Lundgren
erhållit sina förhållningsregler och vågade icke
från dem afvika, ehuru en och annan syntes blifva
mycket vacklande. Jag uppsköt derför afslutandet till
eftermiddagen, under anmodan till Lundgrens anhängare
att för honom utveckla de nya omständigheter,
som mellankommit, och sjelfva närmare öfverväga
saken. Vid det korta eftermiddagssammanträdet
segrade den åsigt jag hyllade gemensamt med Beyer;
och första steget till omintetgörande af Lundgrens
maktmissbruk var derigenom taget. Mitt nästa besök i
Ystad egde rum först i maj månad, för att der hålla
beväringsmönstring. Vid ankomsten föregående afton
blef jag underrättad, att en stor middag var till
påföljande dag för mig anordnad, men att inbjudarne
endast bestodo af Lundgrens anhängare, och att det
andra partiet var uteslutet. Till den deputation,
som påföljande morgon instälde sig för att inbjuda
mig, sade jag derför ärligt, att jag kände detta
förhållande, hvarför, och då jag aldrig komme att
deltaga i någon partimiddag, jag bad deputerade hos
samtliga deltagare ursäkta mitt uteblifvande. Denna
min vägran väckte ett oerhördt uppseende. Middagen
egde dock rum, och man drack till och med min skål,
under det jag ensam å hotellet förtärde mina trenne
rätter mat. Förfrågan framstäldes kort derefter,
om jag ville mottaga en bjudning af det motsatta
partiet, men äfven derpå gaf jag ett nekande svar,
och dervid förblef det till fram mot hösten, då
borgmästaren å begge partiernas vägnar tillskref mig
med hemställan, huruvida jag ville antaga en bjudning,
hvari, utan afseende på åsigter, alla skulle gemensamt
deltaga. Nu svarade jag med tacksamhet ja. Middagen
var mycket talrikt besökt. På den skål, som för mig
föreslogs, svarade jag, i förut öfverlagda ordalag,
med att uppdraga en allvarsam skildring öfver den
söndring, som dittills inom samhället egt rum, visande
i bjerta färger, hvarthän sådant skulle leda, och å
andra sidan, hvilka fördelar staden skulle skörda,
om samdrägt och
enighet för framtiden komme att intaga splittringens
ställe. Denna uppriktighet var något oväntad, och jag
såg, under det jag talade, huru ett och annat ansigte
mörknade. Sedan jag slutat, var det ett ögonblick
tyst. Man tycktes icke rätt veta, hvad man skulle
göra. Derefter hördes några hurrarop, hvari snart
hela samlingen instämde och detta med hänförelse.

På sådant sätt slutade söndringen inom Ystads
samhälle, och borgmästaren kunde framgent berömma
sig af den samdrägt, som, skenbarligen åtminstone,
rådde i nästan alla frågor.

Under maj månad gjorde jag min första större
rundresa inom länet, uppehöll mig derunder en eller
annan dag i de olika städerna och besökte tillika
några af de större herregårdarna. Det mottagande,
som öfver allt kom mig till del, var i hög grad
tillfredsställande. Välviljan gladde mig, hvaremot
jag var något besvärad af det allt för långt drifna
smicker, hvarmed jag så väl då som under flere
påföljande resor öfverhopades, genom festliga
middagar med granna tal, versar, äreportar och
dylikt, hvilkas skildring, äfven i största korthet,
det skulle vara löjligt af hyllningens föremål att
här försöka teckna. Väl hade ett temligen fördelaktigt
rykte föregått min ankomst till Skåne, och väl var det
naturligt, att man ville välkomna den nye höfdingen,
men man kände mig ännu icke, man visste ej, huruvida
jag skulle kunna för länet uträtta något nyttigt. Den
hyllning, som egnades mig, var derför icke -- och
kunde icke vara -- personlig. Det var egenskapen af
konungens befallningshafvande, åt hvilken den stora
allmänheten tillerkände vida större maktfullkomlighet,
än han äfven då i verkligheten egde, som man ville
hembära sina vördnadsbetygelser; och detta var så
mycket naturligare, som en landshöfdings ställning
vid denna tid var väsentligen olika mot hvad
den nu är. Någon sjelfstyrelse fans näppeligen,
åtminstone ej på landet, ty sockenstämmorna kunde
svårligen tillerkännas en dylik benämning, och
äfven i städerna blefvo besluten fattade å allmänna
rådstugor, hvilkas flesta ledamöter hade ingen eller
föga reda på ärendena. Under sådana omständigheter
trodde sig en hvar böra vid alla tillfällen se upp
till länets höfding. Han måste taga initiativet ej
blott i vigtiga, utan ofta äfven i mindre väsentliga
frågor. Han måste hos regering och riksdag genomdrifva
hvad som var gagneligt; af honom fordrade och hoppades
man allt, och, om nöd eller olyckor inträffade,
var det på honom ansvaret vanligen kastades,
för det hjelpen i mångens tanke ej var nog snar
eller nog verksam. Ett annat förhållande har nu
inträdt. Folkupplysningen har gjort ofantliga
framsteg. Kommunerna, de små likasom de stora,
sköta sig sjelfva, och göra det i allmänhet väl. I
landstingen hafva de en gemensam representation, som
ordnar länets ekonomiska angelägenheter, och som utan
tvifvel kommer att i tidernas längd sträfva efter en
utvidgad maktfullkomlighet. Deras efter folkmängden
utsedda ombud försumma ingalunda att vid riksdagarne
föra sina komittenters talan, ofta med nog mycket
afseende på egna fördelar. Landshöfdingen hvarken kan
eller behöfver derför numera såsom fordom ingripa i
allt. Han måste taga initiativet, i vigtigare frågor,
medlande uppträda, der tankarne om sådana äro delade,
samt då och då stäfja en eller annan storpatrons nog
långt drifna sjelfrådighet, men han behöfver icke
sysselsätta sig med den mängd ekonomiska småbestyr,
som förr i så hög grad upptogo hans tid, och han
kan derför mera uteslutande egna sig åt fullgörande
af de tjenstebestyr, som år från år tilltaga i
antal och vidd. Det är sant, att numera den, om
jag så må uttrycka mig, "nimbus", som fordom omgaf
landshöfdingen och hans befattning, är i betydlig mån
minskad, synnerligen om han icke kan genom framstående
egenskaper personligen upprätthålla sitt anseende; men
länens framåtskridande har gjort och gör fortfarande
omätliga framsteg, sedan deras invånare lärt att
tänka och styra för sig sjelfva.

I det bref, hvari min gamle vän,
Upsalahöfdingen baron Kræmer, lyckönskade mig
till landshöfdingebefattningen i Malmöhus län,
yttrade han: "Det mål, som en skånsk landshöfding bör
eftersträfva, är förbättrade kommunikationer. Lyckas
han deri, gör han sitt namn välsignadt." Sanningen
häraf insåg jag mer och mer för hvarje dag jag
tillbragte i min nya verksamhet, för hvarje utflykt
jag från länets residensstad gjorde. Väl hade
afskräckande berättelser om de skånska vägarnes
jemmerliga beskaffenhet länge sedan nått mitt öra,
och väl hade jag under nedresan till Malmö derpå
erhållit talande bevis, men jag hade dock aldrig
kunnat föreställa mig, att tillståndet var så uselt,
som jag vid närmare skärskådande fann det vara. Å de
flesta ställen
saknades diken och vattenaflopp, å andra voro
så väl dessa som nödiga trummor anlagda utan all
urskilning. I stället för att vara upphöjda på midten
och lindrigt sluttande åt kanterna, voro vägarna
merendels på båda sidor omgifna af höga bankar,
till beqvämlighet för fotgängare, på det dessa
någorlunda torrskodda skulle å dem kunna fortskaffa
sig. I dessa sålunda bildade försänkningar, som man
behagade kalla vägar, uppstodo, synnerligen vårtiden,
källsprång och qvicksänken, i hvilka åkdonen ofta så
djupt nedsjönko, att det fordrades häfstänger för att
uppväga dem. Höst och vinter fick man på lervägarne
färdas i smuts ända upp till hjulnafven, sommartiden
inom de sandiga orterna på enahanda sätt i djup
mo. Dugligt lagningsämne saknades nästan öfver allt,
och oskicket gick så långt, att man vid lagning af
vägarna på dem uppkastade dikesjord, grästorfvor och
andra lätt lösliga ämnen. Ingen under då, att exempel
förekommo, då resande hela eller en del af natten
varit nödsakade att på landsvägen qvarsitta i sina
vagnar, derför att dessa ej förr än vid dager kunnat
upplyftas ur de hålor, i hvilka de nedsjunkit. Vid
många herregårdar, och nästan allmänt i byarna, hade
man för att kunna fortskaffa sig stensatt körbanorna,
men med så stora och ojemna stenar, att de resande
hvarje ögonblick befarade att köra sönder sina vagnar.

Sådant var tillståndet på fasta
landet. Sjökommunikationerna voro visserligen något
bättre, och ångbåtar afgingo, ehuru sparsamt, i
åtskilliga riktningar från Malmö, men att äfven i
detta fall mycket återstod att önska, synes bäst af
nedanståede berättelse. Jag hade i Paris bestält en
större porslinsservis, med föreskrift att densamma
skulle aflemnas i Malmö. Servisen hade dock gjort den
lilla nätta omvägen till Stockholm och nedskickades
derifrån med ångbåt till Ystad. Ombudet derstädes
underrättade mig om ankomsten och frågade, huruvida de
anlända lårarna borde med forbonde landvägen sändas
till Malmö. På min föreskrift att med afskickandet
skulle anstå, till dess passande sjölägenhet
inträffade, lofvade kommissionären ställa sig densamma
till efterrättelse, men förklarade tillika, att mången
gång åratal kunde förgå utan gemenskap sjöledes
mellan Ystad och Malmö. Så var äfven förhållandet,
och det var en ren tillfällighet, som
jag hade att tacka för det jag långt fram på hösten
kunde bekomma denna sändning.

Behofvet af lättade kommunikationer var således
mer än väl ådagalagdt, och jag föresatte mig
att göra dessas grundliga förbättring till första
målet för mitt allvarliga sträfvande. Men sättet
att uppnå detta mål var icke lätt funnet. Hvarken
kronobetjening eller allmoge hade aning om, huru goda
vägar skulle vara beskaffade; och oaktadt all den stora
beredvillighet, som från länets invånare förspordes,
kunde jag icke begära, att skriftliga föreskrifter,
äfven de mest tydliga och fullständiga, skulle ensamt
förmå medföra åsyftad verkan. Dertill fordrades
i första rummet att kunna uppvisa en mönsterväg,
likasom äfven sättet för dess tillvägabringande. I
detta hänseende kom den i fråga satta makadamiseringen
af vägen mellan Malmö och Lund synnerligen väl till
pass, ty, om denna fråga kunde genomdrifvas, erhölle
man en god föresyn, huru vägar borde anläggas och
underhållas.

Ritningar och kostnadsförslag öfver nämda arbete
hade redan före min tid blifvit godkända, hvarjemte
två tredjedelar af den beräknade kostnaden anslagits
att af statsmedel utgå. Denna summa utgjorde för den
del af vägen, som var belägen inom landets område,
eller något öfver en mil, 56,644 riksdaler banko. För
att erfara, huruvida de väghållningsskyldiga, mot
erhållande af nämda icke obetydliga statsbidrag,
ville åtaga sig de kostnader, som med arbetets
utförande i öfrigt voro förenade, kallade jag dessa
att med mig sammanträda den 26 mars 1852. Den utgift,
som af dem fordrades, var icke ringa: den belöpte sig
för hvarje famn af vägens längd till 4 rdr 24 sk. bko
i anläggningskostnad, och ytterligare till 16 sk. bko
i årligt underhåll; men det var första gången denna
orts allmoge sammanträffade med sin nye landshöfding,
hvilken å sin sida uppbjöd hela sin förmåga att lifva
och sporra till företagets genomförande. Utgången
blef derför synnerligen glädjande; och ehuru en och
annan röst höjdes för uppskof, till nogare beräkning
af kostnaden, beslöts dock nära enhälligt bifall till
alla de gjorda förslagen. I enlighet härmed utfärdades
genast å sammanträdesstället utslag om arbetets
verkställande, och då inga besvär deremot anfördes,
blef detsamma efter 4 månader laga kraftvunnet. Den
första
akten af denna svåra fråga afslutades sålunda
lyckligt, men sedermera följde ett efterspel
af ganska obehaglig beskaffenhet. En och annan
väghållningsskyldig hade nogare beräknat kostnaden,
hvilken föreföll honom allt för betydlig, och
började derför ångra det fattade beslutet. Illvilliga
uppviglare blandade sig i saken, och följden deraf
blef en inlaga till kunglig majestät med icke
mindre än 107 underskrifter, i hvilken man begärde
upphäfvande af konungens befallningshafvandes beslut,
under påstående att sammanträdesprotokollet hade
blifvit förfalskadt, i hvad det rörde bidragen till
den årliga underhållskostnaden. Man ville derigenom
söka att knäcka den unge och, som man tyckte, allt för
raske landshöfdingen, och för att så mycket säkrare
vinna detta mål, införde man anklagelseskriften i
flere af provinsens tidningar. 23 de mest ansedda
af de personer, som vid sammanträdet närvarit,
uppsatte en motskrift, hvari dessa anklagelser
bevisades vara fullkomligt ogrundade, och denna
för mig pinsamma fråga afgjordes slutligen den 23
december 1852 af kunglig majestät, som å besvären icke
fästade afseende. Dermed var denna sak, som ådragit
sig mycken uppmärksamhet inom provinsen, slutligen
afgjord. Makadamiseringsarbetet företogs derefter
och utfördes med all den skyndsamhet omständigheterna
medgåfvo.

Samtidigt började jag arbeta på vägarnes förbättring
i allmänhet. Efter att hafva rådgjort med chefen
för väg- och vattenbygnadsdistriktet, major Beyer,
och flere bland länets ansedda possessionater,
uppsatte jag en fullständig instruktion för vägars
lagning och underhåll. Den största svårighet, som
dervid företedde sig, var den nästan fullständiga
brist på dugligt lagningsämne, som, oaktadt anstälda
noggranna undersökningar, öfver allt befans ega
rum. Jag insåg derför snart, att om man ville på de
skånska vägarna erhålla hårda och jemna farbanor,
gafs för vinnande af detta mål ingen annan utväg än
att söka förmå jordegarne att till underhållet begagna
sönderslagen sten. Men en dylik reform kunde omöjligen
brådstörtadt genomföras. Dertill fordrades både tid,
lämpor och aldrig tröttnande ihärdighet. Då jag, i
och för 1852 års beväringsmönstringar, första gången
genomreste länet, gaf jag kronofogdar och länsmän
muntlig underrättelse om bästa sättet att härvid
tillvägagå och utfärdade
derefter den 30 juni en kungörelse, som, jemte upplysning
om då varande vägars många brister, tillika
innehöll fullständig undervisning om sättet för
deras förbättring och framtida underhåll. Åtskilliga
tillägg och erinringar i samma syfte kungjordes under
de följande åren, men dessa tryckta föreskrifter
skulle föga hafva uträttat, om jag ej lyckats för
saken lifva de stora jordegarne, och derjemte sjelf
esomoftast granskat det verkstälda arbetet. Dessa mina
besigtningsresor företogos vanligen kort efter den
allmänna väglagningen. Kronofogden åkte då i min vagn,
länsmannen red framför eller vid sidan af densamma,
fjerdingsmannen mötte vid sina vägsträckor. Jag gjorde
ofta halt, steg ur åkdonet och anmärkte noggrant
och med allvar de minsta brister, men sparade ej
heller på beröm och uppmuntringar, der jag fann,
att man väl iakttagit gifna föreskrifter. Med ett
ord, jag lyckades att i afseende på väghållningen
sätta verklig skräck i kronobetjeningen, hvilken
jag dock alltid förmanade att i denna ömtåliga fråga
tillvägagå med lämpor och uppmuntran, snarare än
med stränghet. Dessa besigtningsresor fortsattes
under flere påföljande år, och jag hade snart den
glädjen finna alla de större vägarna försatta i
ganska godt skick. Det nya lagningssättet, som
af allmogen benämdes Troila vägarna, vann mer
och mer förtroende; och under senare åren af min
tjenstetid begagnades slagen sten allmänt till
lagningsämne äfven å by- eller utfartsvägar. Vid
en mera framskriden ålder orkade jag ej att såsom
förut göra vägbesigtningsresor, och en viss slapphet
har derför äfven hos kronobetjeningen i afseende på
denna del af tjensten varit synbar, men följderna af
den så länge omsorgsfullt verkstälda lagningen visa
sig dock fortfarande i den mycket olika belastning,
som, jemförd med början af 1850-talet, numera kan
efter ett par hästar fortskaffas, likasom i de många,
förr okända, enbetsvagnar, som på senare tider blifvit
så allmänna.

Förutom ofvan nämda resor gjorde jag under vår och
försommar åtskilliga andra utflykter, för att göra
mig bekant med länet och dess förhållanden. Jag hade
derunder erfarit, att det hos Lunds herrar akademici
väckt ett visst uppseende, att universitetens höge
kansler, hvilken med sin närvaro ofta hedrade det
närbelägna Upsala, deremot så sällan gästade Lund,
hvarest man önskade till hans pröfning öfverlemna en
och annan fråga,
som blott på stället kunde afgöras, Jag ansåg
mig derför att enskildt derom tillskrifva honom,
kronprinsen Karl, med den påföljd, att han under maj
månad gjorde några dagars besök vid det sydsvenska
universitetet, der jag naturligtvis var honom till
mötes.

Under juni månad öfvervar jag en större
truppsammandragning vid Ljungby hed, som af
konungen bevistades. Jag afsändes derifrån till
Helsingborg, för att jemte prins Gustaf mottaga och
till lägret beledsaga konungen af Danmark, Fredrik
VII, som önskade att hos sin frände och nabo, konung
Oskar, aflägga ett besök. Äfven prins Fredrik af
Nederländerna med gemål och dotter närvoro några
dagar vid lägret.

I slutet af juni månad reste jag upp till
hufvudstaden, för att ombesörja inpackning och
afsändning till Malmö af hela mitt betydliga
lösörebo, hvaraf en ganska stor del var nyanskaffad,
samt för att uppgöra alla de liqvider, som deraf
föranleddes. Sophie, som vistats hos sina föräldrar,
mötte mig i Stockholm, hvarifrån vi efter slutade
göromål återvände till Ferna. Der hoppades jag att
få tillbringa de sista dagarne af min ledighet,
då en omständighet inträffade, som påskyndade
nedresan. Ett beslut fattades nämligen af regeringen
att, i anseende till kolerans annalkande, inrätta en
särskild karantänskommisson för södra Sverige. Jag
utsågs den 13 augusti 1852 till ordförande i
densamma och anbefaldes att skyndsamt nedresa för
att gå i författning om dess ordnande. Jag hade förut
ganska mycket att göra, ej blott i tjensten med dess
många resor, utan äfven till följd af de vid denna
tid börjande jernvägsplanerna. Nu tillkom det nya
uppdraget att ordna södra Sveriges karantänsväsende
och från grunden inrätta en ny karantänsanstalt på
den invid Landskrona belägna ön Gråen, hvilket allt
förorsakade många resor och vidlyftig skriftvexling.

Förskräckelsen öfver kolerasjukdomen -- hvilken i så
hög grad upparbetades genom de på 1830-talet utgifna,
af Hartmansdorff kontrasignerade, förordningarna --
fortfor ännu att, i nästan lika hög grad som år 1834,
beherska sinnena. De ängsliga spärrningsåtgärder,
som deraf blefvo en följd, voro af beskaffenhet,
att man icke visste, huruvida man åt dem borde gråta
eller le. Sjukdomen hade under sommaren 1853 utbredt
sig öfver en stor
del af Europa, och man kunde således befara, att den
äfven skulle uppträda inom Sverige. Jag utfärdade
nödiga förhållningsregler rörande sundhetsnämder,
sjukhus, m. m., likasom äfven underrättelse om
sjukdomens kännetecken och behandling innan läkare
hann anlända. Derjemte sökte jag på allt sätt lugna
vissa tongifvande enskildas uppskrämda inbillning,
likasom tidningarna, dock utan att deraf någon
synnerlig verkan förspordes. Första dagarne af
juli månad 1853 utbröt sjukdomen i Köpenhamn, och
kort derefter i Ystad, hvilken stad den 25 i samma
månad förklarades smittad. Min önskan och min pligt
likmätigt, beslöt jag att skyndsamt ditresa för
vidtagande af de åtgärder, som kunde befinnas vara
af behofvet påkallade. Underrättelsen om detta beslut
spred sig såsom en löpeld i Malmö, och eftermiddagen
före min afresa hade jag besök af många bland
stadens mest ansedda invånare, hvilka alla besvuro
mig att icke fullfölja min föresats, emedan jag då
kunde införa smittan till Malmö, "och", tillade de,
"om äfven ej så sker, men sjukdomen sedermera här
uppträder, skall man för denna olycka kasta skulden
på herr landshöfdingen". Ehuru löjliga alla dessa
yttranden föreföllo mig, blef dock påtryckningen
så stark, att jag verkligen måste inställa resan. En
månad senare förklarades Malmö stad smittad. Oaktadt
de verkligen goda åtgärder, som der voro vidtagna för
sjukdomens motande, blefvo dock en stor del af stadens
invånare i hög grad förfärade. För att ingifva mod och
lifva sinnesstämningen beslöt jag att sjelf föregå
med exempel och gjorde derför med sundhetsnämdens
ordförande, den orädde rådmannen Jungbeck, talrika
besök både på sjukhusen och å de enskilda ställen,
der kolerapatienter vårdades. I någon mån verkade
visserligen detta föredöme, men det var egentligen
tiden, som kom modstulenheten att upphöra eller
åtminstone att uttala sig mindre högljudt än förut.

Under första dagarne af september utbröt en mycket
elakartad kolera i det Landskrona stad tillhöriga
och på dess område belägna fiskläget Borstahusen. All
beröring mellan staden och fiskläget afbröts, och det
senare spärrades så strängt, att lifsmedel och öfriga
oundgängliga förnödenheter endast kunde till de sjuka
fortskaffas medelst en låda, hvilken drogs fram och
åter i träränna, anbragt mellan de båda höga plank,
som blifvit
uppförda omkring stället. Hade jag ej med egna ögon sett
alla dessa galenskaper, skulle jag ej här våga åberopa
dem. Till en början besöktes visserligen fiskläget af
stadsläkaren i Landskrona, men äfven han påverkades
af enahanda farhågor, som kort förut förhindrat min
resa från Malmö till Ystad, och sjukvården inom det
smittade samhället öfverlemnades derefter uteslutande
åt en der bosatt djurläkare. Troligen derför, att
ställets invånare sågo sig sålunda förskjutna, var
dödligheten i Borstahusen ojemförligt större än på
något annat ställe i Skåne. Jag beslöt att ditresa
och att vid samma tillfälle besigtiga arbetena vid
den nya karantänsinrättningen å Gråen, men att från
det ännu smittade Malmö inkomma i Landskrona var ej
lätt. Jag nödgades med hästar och folk stanna utanför
staden. Här mötte mig i sin vagn borgmästaren, jemte
stadsläkaren och ordföranden i sundhetsnämden,
hvilka jag alla beordrat att vara mig följaktiga
till Borstahusen. Efter ett kort besök på Gråen,
hvarvid sjelfva fortifikationsbefälhafvaren knappast
vågade taga mig i hand och jag omsorgsfullt måste
undvika att i något af stadens hus inträda, anlände
vi till fiskläget. Då jag vid ditkomsten märkte,
att en del af mina följeslagare voro något bleka i
ansigtet, tillsade jag dem att qvarblifva på det
så kallade torget och medtog endast stadsläkaren på
den fullständiga besigtningsrund jag företog hos
de sjuka. Med en hvar af dessa talade jag några
hoppets och förtröstans ord; och aldrig har under
hela min lefnad någonting för mig medfört en sannare
tillfredsställelse än detta besök. De olyckliga
sjuka, som visste sig vara inspärrade och trodde sig
öfvergifna af alla, började fatta nytt mod, reste
sig i sängarna på sina knän, kysste mina händer
och tackade Gud, för det att deras landshöfding
icke öfvergaf dem i deras elände. Denna dag blef
sjukdomens vändpunkt. Den aftog nu vida hastigare än
den förut hade tilltagit; och härigenom erhölls ett
nytt bevis för den sanning, att vid dylik hemsökelse
mod, lugn och tillförsigt äro bland de mest verksammaa
hjelpmedlen.

Men ännu ett bevis måste anföras på den
oefterrättlighet, som, så snart det var fråga om
kolera, denna tid rådde äfven i de mest bildade
samhällen. Kristianstad hade spärrat sig med den
yttersta noggranhet. Talrika poster af stadens
invånare förhindrade med obeveklig stränghet tillträde
för en hvar, som ej
med ojäfaktiga sundhetshandlingar kunde visa, att
han icke stått i beröring med smittad ort. Detta
förhållande var mig väl bekant, men jag förmodade
dock, att de beslutande myndigheterna skulle kunna
medgifva någon lättnad, då stadens eget bästa
så fordrade. Jag var nämligen denna tid ifrigt
sysselsatt med upprättande af planer till det skånska
jernvägsnätet och hade med landshöfdingen grefve Knut
Posse öfverenskommit, att jag för sådant ändamål
skulle, åtföljd af min engelske ingeniör, en dag i
början af oktober månad infinna mig i Kristianstad,
för att på ett der beramadt möte hålla föredrag
och utveckla frågan. Saken rörde ingenting mer och
ingenting mindre, än huruvida staden Kristianstad
skulle i jernvägsnätet intagas eller ej. Emellertid
utbröt koleran i Malmö. Jag framstälde derför så
väl till Posse som till sundhetsnämdens ordförande,
öfversten grefve Alarik Wachtmeister, det förslag
att jag skulle resa till den närbelägna Nöbbelöfs
gästgifvaregård, dersädes lemna vagn och betjening
samt af Posse hemtas och införas till staden. Men
äfven dessa oskyldiga fordringar kunde icke
beviljas. Jag kom således icke till mötet, och
följden blef, att Kristianstad icke intogs i den
jernvägsplan, hvaröfver på min framställning den
snart sammanträdande riksdagen hade att besluta.

Bland detta års tilldragelser torde jag ej böra
förbigå en, som väckte en viss uppmärksamhet. Den
sedermera beryktade magister Nils Rudolf Munck af
Rosenschöld var denna tid bosatt i Lund och egde
derstädes ett boktryckeri, från hvilket utgafs
tidningen Fäderneslandet. I denna tidning utgöt han
genom hätska och obefogade artiklar sin galla mot
allt hvad myndighet hette, dervid ingalunda sparande
medlemmarne af den kungliga familjen. Harmen öfver
detta hans beteende var allmän, synnerligen bland
ledamöterna af Lunds konsistorium, emedan Rosenschöld
fortfarande stod inskrifven såsom student vid
universitetet. Önskande att på ett eller annat sätt
aflägsna detta för den akademiska ungdomen vådliga
föredöme, fattade konsistorium den 22 december
1852 det beslut, att Munck af Rosenschöld skulle
från universitetet förvisas. Denne förskaffade sig
då en på landets område, men tätt invid gränsen af
Lund belägen bostad och fortsatte derifrån både sin
boktryckerirörelse och utgifvandet af sin tidning. Nu,
och då han icke längre var åtkomlig för de
akademiska pedellerna, fattade konsistorium det beslut
att anlita konungens befallningshafvande, och öfverlemnade
derför genom en sväfvande skrifvelse af den 11 januari 1853
samtliga till målet hörande handlingar, hemställande
ärendet till konungens befallningshafvande, för
den handräckningsåtgärd, som på denna myndighet
kunde bero.

Den då varande driftige och duglige landssekreteraren
i Malmöhus län, Bråkenhjelm, hörde till det slags
embetsmän af gammalt skrot och korn, som ansågo en
landshöfdings första skyldighet vara att meddela
exekution, så snart sådan af annan myndighet
begärdes; och till följd häraf föreslog han att
anbefalla både magistrat och kronobetjening att
skyndsamt verkställa den begärda förvisningen. Ehuru
mycket jag, såsom nybegynnare, vid denna tid ansåg
mig i juridiska frågor böra fästa afseende vid min
landssekreterares bestämdt uttalade tanke, sade
mig dock mitt sunda omdöme, att det förfaringssätt,
han påyrkade, var förhastadt och tillika ej fullt
lagligt. Jag vägrade derför att derpå ingå och
uppsatte en skrifvelse till rektorsembetet, deri
jag fordrade bestämd förklaring, huruvida embetet
å konsistorii vägnar önskade handräckning för
verkställighet af utslaget, utan afseende derpå att
detsamma icke vunnit laga kraft, samt att i sådant
fall i hvad mån och huru vidsträckt handräckningen
begärdes. Rektor och konsistorium, hvilka ryggade
tillbaka för att i dessa hänseenden närmare uttala
sig, beslöto lemna min skrifvelse obesvarad; och på
sådant sätt förföll saken.

Då emellertid denna relegationsfråga blifvit
upparbetad till en "cause célèbre", hvars slut
man icke med visshet kunde förutse, meddelade jag
i enskilda skrifvelser den af mig tagna åtgärden
åt mina båda vänner, justitiestatsministern grefve
Sparre och landshöfdingen friherre Kræmer, samt hade
den glädjen att mina åtgöranden af båda dessa herrar
godkändes. Sparre skref nämligen: "Ditt förfaringssätt
i afseende på verkställigheten af relegationsstraffet
är i min tanke det både lagligaste och klokaste, som
kunnat vidtagas i en sak, der förtrytelsen gifvit
anledning till en åtgärd, som väl kan försvaras,
men som jag anser hafva varit nyttigare, om den
uteblifvit." Kræmer yttrade: "Jag förstår ej,
huru din landssekreterare kunnat tillstyrka att
lemna handräckning åt konsistorii evasiva begäran
om Rosenschölds
fördrifvande från Lund. Det hade haft till följd, att
hela ansvaret drabbat konungens befallningshafvande
för en olaglig kraftåtgärd."

Min under sommaren 1853 mer än någonsin under hela
min tjenstgöring strängt afmätta tid upptogs äfven
af flere extra förrättningar, hvilka föranledde
en ganska ansenlig tillökning i göromål. Sålunda
hade af föregående riksdag anslag blifvit lemnadt
till inrättande af en teknisk elementarskola i
Malmö. Chefen för civildepartementet, som mycket
ifrade för denna fråga, önskade, att jag skulle
mottaga ordförandeskapet i dess styrelse. Jag
kunde ej vägra att efterkomma hans begäran
och erhöll den 29 april 1853 förordnande att
denna befattning bestrida. Skolans organisation,
antagande af föreståndare, af lärare och lärjungar,
samt läsekursernas ordnande m. m. medförde dock vida
mera arbete, än jag kunnat föreställa mig.

Efter biskop Tegnérs död hade svenska akademien
gått i författning om insamlande af medel för
uppresande i Lund af en minnesstod öfver denne vår
store siarekung. Akademien hade sjelf ombesörjt
stodens modellering och gjutning, men bestyret med
fotställning, grundval och uppsättning öfverlemnades
åt utsedda komiterade, hufvudsakligen bestående af
professorer i Lund. Derjemte anmodade akademien mig
att bland dessa herrar föra ordet, ett förtroende,
som jag naturligtvis ej kunde afsäga mig. Efter många
resor till Lund och vidlyftigare öfverläggningar,
än en så enkel fråga syntes erfordra, kom slutligen
den vackra bildstoden lyckligt på sin plats, och
tiden för dess aftäckning bestämdes till den 22
juni, dagen före den i sammanhang dermed utsatta
filosofie-magister-promotionen. Festens högtidligaste
ögonblick, då täckelset föll, under den härligaste
midsommarsol, glömmes säkert aldrig af dem, som dervid
voro närvarande, lika litet som de vackra tal, hvilka
utmärkte den derpå följande middagen, deraf vissa,
synnerligen professor Hagbergs skål för Tegnériderne,
voro verkliga mästerstycken.

Vid Malmöhus läns hushållningssällskaps sammanträde
sommaren 1853 utsågs jag enhälligt till sällskapets
ordförande; och jag bibehöll efter förnyade omval
denna befattning till december månad 1873, då jag
densamma nedlade. Vid derefter följande sammankomst
beslöts att tilldela mig sällskapets stora medalj i
guld, att å bröstet eller om halsen
bäras. Öfverlemnandet åtföljdes af en skrifvelse,
hvari uttalas, "att medaljen vore ett uttryck af
sällskapets stora tacksamhet för det ovanliga nit
och det aldrig hvilande intresse, med hvilka herr
landshöfdingen under en lång följd af år, såsom dess
ordförande, städse ledt sällskapets förhandlingar
och öfvervakat dess verksamhet".

Det tillkommer ej mig att i dessa minnesteckningar
fälla något omdöme öfver, hvad sällskapet under
min tjuguåriga ledning, mindre genom ordförandens
än genom sekreterarens och ledamöternas förtjenst,
verkat för utvecklingen af Malmöhus läns jordbruk,
boskapsafvel och näringar. De förvånande framstegen
i dessa hänseenden äro för en hvar synliga, utan att
särskildt behöfva påpekas.

Min broder Fredrik gjorde denna sommar i Malmö
ett besök, som dock betydligt förkortades genom
underrättelsen, att han sent omsider fått kompani vid
gardet; och före kolerans uppträdande i residensstaden
företogo vi dels med honom, dels ensamma, åtskilliga
utflykter till kringliggande herregårdar, bland
annat till Vrams Gunnarstorp, dit egaren, ryttmästare
Tornérhjelm, samtidigt till ett mycket angenämt möte
inbjudit de tre landshöfdingarne i Vexiö, Kristianstad
och Malmö. Lifvet i Malmö var under den derefter
inträffande sjukdomstiden mycket tyst. Ett kort
afbrott häri gjorde mamsell Michals (sedermera fru
Michaeli) besök under september månad, på genomresa
till Paris, der hon ämnade ytterligare utbilda sin
musikaliska färdighet. Detta besök hade troligen
under då varande förhållanden obemärkt försiggått,
derest jag icke kort förut från teaterdirektören
friherre Knut Bonde erhållit ett bref, hvari han,
beklagande sig öfver mamsell Michals otacksamhet mot teaterns
styrelse, bad mig "icke för mycket visa henne godhet och utmärkelse,
emedan hon annars allt för mycket skulle finna
framgång på sin oppositionsväg". Baron Bondes
beteende fann jag så småaktigt, att brefvet hade en
verkan, alldeles motsatt den dermed åsyftade. Jag och
min hustru föranstaltade nu en större aftonbjudning
för sångerskan, under hvilken hon hänförde samtliga
våra gäster, och hvarefter hon påföljande dag hade
att glädja sig åt fullt hus på sin konsert.

I början af november uppreste jag landvägen med
min hustru och dotter till Ferna, hvarest dessa
qvarstannade, hvaremot jag för riksdagens öfvervarande
fortsatte resan till Stockholm. Till riksdagen
drefs jag denna gång icke endast såsom hittills af
intresse för landets allmänna angelägenheter, utan
äfven och företrädesvis för bevakande af Malmöhus läns
bästa, synnerligen i den vigtiga jernvägsfrågan. För
denna fråga hade jag lefvat och verkat under nära
halftannat år, och jag ansåg densamma för provinsens
lifsfråga. Det var nämligen lätt att inse, att det
bördiga Skåne i främsta rummet behöfde snabba och
förbättrade kommunikationsanstalter, för att lyftas
till ett förut ej anadt välstånd. Hvad de allmänna
vägarne beträffade, var för dem redan mycket gjordt
och mera i görningen. Men äfven om dessa aldrig
så mycket förbättrades, förblef dock provinsen i
alla fall afsöndrad från hufvudstaden och derintill
liggande landskap. Derför voro äfven, på grund af
den långa besvärliga landresan, skåningarne med få
undantag temligen sällsynta gäster i Stockholm. Det
var till Köpenhamn de reste för att förlusta sig;
det var der de gjorde sina uppköp, och der hade de
långt flere vänner och förbindelser än i den egna
hufvudstaden. Anläggningen af en jernväg, utgående
från Malmö i riktning mot
det mellersta Sverige, skulle verksammare än någonting
annat häri åstadkomma förändring samt ytterligare
tillknyta bandet mellan moderlandet och de forna
danska provinserna. Det var således åt detta håll jag
borde rikta min oaflåtliga uppmärksamhet, oaktadt
jag väl visste, att många och stora svårigheter
mötte genomförandet af en dylik tanke. Att dessa
svårigheter kunde öfvervinnas, och att vid 1854
års riksdag anslag slutligen beviljades för södra
stambanans påbegynnande -- detta utgör en så vigtig del
af min landshöfdingeverksamhet, att det må förlåtas,
om denna fråga här möjligen kommer att allt för
vidlyftigt utvecklas.

Fullkomligt främmande var dock icke, redan nu, tanken
på en jernväg i Skåne. Under åren 1851--52 uppgjorde
chefen i södra väg- och vattenbygnads-distriktet,
major Beyer, ritningar och planer till en sådan
mellan Malmö och Lund. Men oaktadt Beyers redan
då egande obestridliga skicklighet, kunde likväl
dessa ritningar med dertill hörande kostnadsförslag
svårligen
läggas till grund för ett dylikt arbetes utförande,
förr än de blifvit öfversedda af någon i det
speciela jernvägsbyggeriet erfaren ingeniör; och
de föranledde således för det då varande icke någon
vidare åtgärd. Jag hemtade dock deraf anledning att,
då nu fråga uppstod om dylika anläggningar i en långt
vidsträcktare skala, sätta mig i beröring med chefen
för väg- och vattenbygnadsstyrelsen, öfverste Sydow,
för att inhemta hans råd. Denne förklarade likväl
genast, att inga medel funnos till undersökningar,
och att svårligen lämpliga svenska ingeniörer stodo
att erhålla, hvarför han tills vidare afstyrkte att
i ämnet vidtaga några åtgärder.

Det var således tydligt, att ingeniörer måste
anskaffas från de länder, der man om dylika bygnader
hade nödig erfarenhet, likasom äfven att medel till
bestridande af undersökningskostnaderna måste inom
provinsen sammanbringas. Min första åtgärd blef derför
att undersöka, huruvida inom Malmöhus län intresset
för jernvägar verkligen var så stort, att jag, utan
att göra fiasko,
skulle kunna sätta mig i spetsen för ett dylikt
företag, samt om
jag i sådant fall kunde hoppas att genom frivilliga
sammanskott erhålla de för undersökningar erforderliga
medel. Genom samtal med inflytelserika personer
ansåg jag mig härom förvissad, och jag beslöt derför
att skyndsamt vidtaga åtgärder för ingeniörers
anskaffande. Med sir Charles Fox, chef för den
bekanta firman Fox, Hendersen et comp. i London,
hvilken mot slutet af 1852 i och för gasverks
anläggning besökte Malmö, hade jag först härom ett
längre samtal, och utvecklade sedermera skriftligen
för honom frågans närmare beskaffenhet. Den 12
februari 1853 underrättade mig Fox, att en af hans
utmärktaste ingeniörer, Brounger, nyligen anländt
till Köpenhamn, och att denne vidare skulle taga
saken om hand. Jag besökte Brounger, och han mig,
hvarvid den upplysning erhölls, att kostnaden för
ritningars och nödiga förslags uppgörande till
jernvägar inom Skåne komme att uppgå till omkring
2,000 pund st. Några vidare öfverenskommelser kunde
för tillfället icke träffas. Jag ansåg mig dock nu ej
längre böra dröja att i frågan höra länets invånare
och utlyste följaktligen sammanträden att hållas i
Malmö, Ystad och Kjeflinge. Dessa sammanträden, som
egde rum i slutet af maj och början af juni månader,
bevistades af ett stort antal för
saken lifvade personer af alla
samhällsklasser. Enhälligt beslöts, att listor
skulle utgå för samlande af frivilliga bidrag till
undersökningskostnadens bestridande, hvarjemte till
interimsstyrelse för frågans vidare handläggning
utsågos, jemte mig såsom ordförande och major
Beyer såsom sakkunnig person, för Malmötrakten
herr F. H. Kockum, för Ystadtrakten kammarherre
C. Hallenborg, och för länets mellersta del grefve
C. Dücker, hvartill sedermera kom ryttmästare
Tornérhjelm för Helsingborg- och Landskronatrakten.

Till den 11 juli 1853 utlystes ett sammanträde i Lund,
dels för att sammanjemka de hittills på olika ställen
bestämda, något skiljaktiga riktningarna, dels för
att besluta om de sammanbragta medlens, då redan
uppgående till 16,000 riksdaler banko, ingående i en
gemensam kassa, på det desamma för jernvägsplanen i
sin helhet måtte kunna användas. Enighet vans i begge
dessa afseenden, under förutsättning att ingen af de
olika orternas fördelar dervid åsidosattes. Från
Helsingborgstrakten hade vid detta möte ombud
infunnit sig, hvilka önskade, att den tilltänkta
banan skulle erhålla en mera vestlig riktning än den
förut i fråga satta, och att ritning till en grenbana
från Röstångatrakten till Helsingborg äfven skulle
uppgöras. Med anledning häraf, och under förutsättning
att nödiga medel till kostnadernas bestridande
äfven inom denna ort sammanbragtes, lofvade jag
att i Landskrona utlysa ett nytt möte till den 10
augusti, och beslöts dervid, att undersökningar
skulle verkställas jemväl för anläggningen af en
jernväg från Helsingborg mot Ringsjön, att infalla
på de från Malmö och Ystad utgående banor.

Invånarne i en hvar af de kuststäder, som sålunda
skulle komma att i jernbanenätet intagas, ansågo
af lätt begripliga skäl den stad, som de sjelfva
tillhörde, böra företädesvis antagas till utgångspunkt
för den blifvande stambanan. Den stora svårigheten
vid alla dessa sammanträden var derför att kunna så
hopjemka meningarne, att splittring förekoms, på det
att alla länets representanter måtte vid den kommande
riksdagen såsom en man understödja den motion, som jag
ämnade ingifva. Detta ändamål var nu vunnet, sedan man
förenat sig om trenne banor, utgående från Malmö,
Ystad och Helsingborg, med föreningspunkt i närheten
af Ringsjön.

Den tidpunkt var således kommen, då jag kunde på fullt
allvar gå i författning om antagande af ingeniörer
för undersökningsarbetets utförande. Oväntade
svårigheter hade i detta afseende mött från ett håll,
der jag minst bort blifva derför utsatt. Jag hade
nämligen i början af året i detta ämne tillskrifvit
grefve Adolf Rosen, som då vistades i London. Rosen
lemnade detta bref obesvaradt ända till den 15 maj
och underrättade mig då, att han i det närmaste
uppgjort en öfverenskommelse med jernvägsfirman
Peto, Brassey, Betts et komp., hvarigenom dessa
herrar förbundo sig att oförtöfvadt, på egen
bekostnad, utföra afvägningar för hela det svenska
jernvägssystemet, således äfven för Skåne. Rosen
hemstälde derför, huruvida ej de medel, som han
förnummit vara till undersökningar insamlade,
snarare kunde hållas tillhanda för andra nyttiga
ändamål. I flere påföljande skrifvelser upprepade
Rosen dessa sina förespeglingar, likasom äfven sir
Charles Napier, öfveringeniör för huset Peto et
komp., den 24 oktober från Stockholm tillskref mig
ett mycket artigt bref i samma syfte. Lyckligtvis
lät jag ej dåra mig af alla dessa sirénsånger. Det
var nämligen lätt insedt, att, om äfven Peto hade
fullt allvar med sina löften, han dock ej skulle
medhinna att före riksdagens sammanträde afsluta
de skånska jernvägsundersökningarne, likasom det
äfven var antagligt, att grefve Rosen företrädesvis
önskade planläggning af sådana banor i mellersta
Sverige, som kunde sättas i förening med den af
honom omhuldade Köping-Hults-jernvägen. Jag beslöt
derför att, med fullkomligt åsidosättande af Rosens
framställningar, arbeta på egen hand. Men äfven Fox
et Hendersen hade, oaktadt gifna muntliga löften,
en tid bortåt lemnat mig obestämda svar, emedan,
såsom jag sedan fick veta, Peto föreslagit dessa
herrar, att de båda firmorna skulle gemensamt ingå i
företaget. Dessutom önskade sir Charles Fox att, såsom
ett vilkor för undersökningens företagande, erhålla
löfte eller åtminstone förhoppning om företräde vid
jernvägsbygnadens slutliga utförande. Härtill svarade
jag dock ett bestämdt nej. Jag ville sjelf blifva
egare till ritningar och kostnadsförslag, med rätt
att använda dem efter godtfinnande.

Då så många oväntade svårigheter mötte från de
personer, som jag först trott mig böra i denna väg
anlita, ansåg jag nödigt
att börja underhandlingar på andra håll, och jag
satte mig af sådan anledning, genom sändebudet i
Berlin friherre Hochschild, i beröring med preussiske
ministern von der Heydt, under hvilken der varande
jernvägsbygnader lydde. Von der Heydt upptog ganska
välvilligt min förfrågan och gaf förhoppning om nödiga
ingeniörers erhållande, men förklarade tillika,
att minst sex månader erfordrades för ett dylikt
arbetes utförande.

Alla dessa uppskof oroade mig, emedan det var nödigt
att så tidigt få undersökningarna verkstälda,
att frågan kunde underställas den mot årets slut
sammanträdande riksdagen. Jag erhöll derför vid
sammanträdet i Landskrona bemyndigande att sjelf eller
genom ombud utresa till Tyskland för anskaffande af
personer, lämpliga och villiga att det brådskande
uppdraget utföra. Innan denna resa hann verkställas,
erhöll jag dock bref från sir Charles Fox af den
15 augusti med underrättelse att före månadens slut
två af hans ingeniörer, herrar Gisborne och Coghlan,
skulle infinna sig i Malmö med nödiga biträden och
ställas till mitt förfogande.

Så skedde äfven, och efter åtskilliga öfverläggningar
afslöts den 7 september med Gisborne ett kontrakt,
hvarigenom han förband sig att, mot en summa af 2,000
pund st., låta undersöka och inom den 12 januari
1854 aflemna planer, sektioner och fullständiga
kostnadsförslag å jernvägar, utgående från Malmö
öfver Lund och från Ystad öster och vester om
Ringsjön till Finjasjön; från Helsingborg till banan
vester om Ringsjön, samt från Landskrona till sist
nämda bana. Tillika åtog sig Gisborne att, om så
påfordrades, mot särskild ersättning af 300 pund
st. upprätta ritningar och kostnadsförslag för en
jernväg mellan Kristianstad och Finjasjön.

Min ursprungliga plan var att genom samlande af
bidrag från alla de södra länen kunna utsträcka
undersökningarna ända till Jönköping, och jag sökte
dertill uppmana dessa läns höfdingar, hvilka äfven
för sådant ändåmäl utlyste sammanträden; men
före dessas hållande hade från grefve Adolf Rosen
anländt skrifvelser af enahanda innehåll som den
nyss omnämda till mig. Rosens bref förfelade icke
att vid dessa sammankomster göra åsyftad verkan,
och man beslöt derför vid dem alla att tills vidare
se tiden an. Genom personligt uppträdande hoppades jag
dock att åtminstone i Kristianstad kunna genomdrifva
ett annat beslut, men tillträdet till denna stad
förvägrades mig, såsom redan nämdt, på grund af den
i Malmö utbrutna kolerasjukdomen. Jag var således
inskränkt till de medel, som inom Malmöhus län kunnat
samlas, men dessa, slutligen uppgående till den
betydliga summan af 25,327 rdr bko, voro lyckligtvis
tillräckliga för arbetets bedrifvande ej blott inom
länet, utan äfven till Vittsjö norr om Finjasjön,
alltså till Lagaåns vattenbäcken.

Så snart öfverenskommelsen med herr Gisborne blifvit
träffad, började genast undersökningsarbetet och
bedrefs med den fart, att fullständig plankarta
kunde till mig öfverlemnas före min uppresa till
riksdagen; och blefvo derefter under början af år 1854
detaljritningar och fullständiga kostnadsförslag mig
i Stockholm tillsända.

Jag har törhända nog vidlyftigt beskrifvit
alla de svårigheter, som i början af 1850-talet
mötte uppgörandet af planer och kostnadsförslag
till ett jernbanesystem, afseende en enda till
arealen icke betydlig provins, men jag vågar dock
försäkra, att denna skildring endast ofullständigt
återgifver de många motigheter, den oerhörda
skriftvexling och den jemna omtanke, som dermed
voro förknippade. Framställningen häraf kan vara
af intresse vid jemförelse med den lätthet, hvarmed
nutiden blott behöfver göra ett upprop, för att se
mångfaldiga skickliga ingeniörer ställa sig till dess
förfogande, och detta ehuru många stora jernbanor
samtidigt byggas och undersökningar på andra håll
för dylikt ändamål verkställas.

Genom det ytterst ansträngande arbete, som jag de två
senare åren måst underkasta mig, hade mina synorgan
blifvit till den grad försvagade, att mitt första
besök efter ankomsten till hufvudstaden stäldes till
doktor Minton, som förklarade det vara af högsta
behof påkalladt, att jag någon längre tid skonade mina
ögon. Jag hade till riksdagen medfört två fullmakter,
den ena för grefliga ätten nummer 12 Stenbock, att
begagna derest man ville insätta mig till ordförande
i statsutskottet, den andra för adliga ätten nummer
1,659 Svedenstjerna. Efter sammanträdet med Minton
var det naturligt, att jag valde den senare, och
jag gjorde det så mycket hellre, som jag icke var
rätt nöjd med ställningen, sådan den vid ankomsten
för mig uppenbarade sig. Det
adliga junkerpartiet hade med högvederbörligt
understöd lyckats fatta makten på riddarhuset samt
var nu beslutet att sig emellan fördela riksdagens
inflytelserikaste hedersplatser. Till ordförande i
statsutskottet hade man på förhand utsett friherre
Karl Åkerhjelm, fullmäktig för grefliga ätten
nummer 8 Oxenstjerna. Ehuru jag icke tillhörde
partiet, anmodade man mig dock att uttaga pollett
för ätten Stenbock, på det jag skalle blifva
andre man i utskottet, och man visade icke ringa
missbelåtenhet, då jag vägrade efterkomma denna
önskan. I statsutskottet insattes jag dock och erhöll
der ordningsnummern 6, hvadan jag således efter all
möjlig slutkonst borde vara befriad från att föra
ordet på någon af utskottets afdelningar. Olyckligtvis
skulle å inkomstafdelningen förekomma den svårlösta
skatteförenklingsfrågan, hvars handläggning man
nödvändigt ville, att jag skulle
åtaga mig. Jag vägrade. Man bad kronprinsen,
baron Palmstjerna och grefve Henning Hamilton att söka
öfvertala mig, men jag gaf äfven dem afslag på
grund af min ögonsjukdom. Slutligen gjorde man inom
utskottet en verklig stormlöpning på mig. Ett par
ledamöter lofvade att, derest jag ville föra ordet
på afdelningen, de skulle i mitt ställe uppläsa alla
handlingar; en annan, den utmärkte landshöfdingen
i Göteborg O. I. Fåhræus, åtog sig att genomgå och
rätta afdelningens betänkanden. Nu blef det för mig
omöjligt att längre säga nej, men jag fästade dock vid
mitt bifall det vilkor, att jag skulle få förflytta
mig på riksgäldsafdelningen, då jernvägsfrågorna,
hvilka nu mer än någonsin lågo mig om hjertat,
der skulle förekomma. Skatteförenklingsfrågan
genomdrefs på riksdagen så, som den inom utskottet
blifvit uppgjord, dock icke utan mycket motstånd. På
riddarhuset hade jag många och långa strider att för
densamma utkämpa.

Konungen ämnade vid denna riksdag aflåta proposition
om beviljande af fem millioner rdr bko för påbörjande
af en jernbana mellan Göteborg och Stockholm. Det
förslag, som jag var beredd att ingifva för de
skånska banorna, stod således på visst sätt i strid
med regeringens proposition eller kunde åtminstone vid
det slutliga afgörandet åstadkomma röstsplittring. Af
sådan anledning och då jag förnummit, att man sökt
ingifva konung Oskar allvarliga betänkligheter mot
detta mitt förehafvande, ansåg
jag mig genast vid ankomsten till hufvudstaden
böra meddela min afsigt, icke blott åt min närmaste
chef, civilministern, utan äfven åt hans majestät
sjelf. Inför den senare utvecklade jag fullständigt
min ställning till frågan och förklarade, på
ett undfallande och ödmjukt men tillika mycket
bestämdt sätt, att om, såsom man sagt mig, hans
majestät ogillade, att dess landshöfding ingaf en
dylik motion, vore det min skyldighet att i dess
höga händer åter nedlägga den förtroendebefattning,
som han godhetsfullt mig anförtrott, men att numera
vore det mig omöjligt att rygga tillbaka, samt att
jag måste väcka motionen och söka på allt sätt verka
för dess genomdrifvande. Konungen hade, under det jag
sålunda yttrade mig, en mycket högtidlig och afmätt
uppsyn, men var dock vänlig. Han sade till och med,
att han hade allt skäl att lyckönska sig till det
val han gjort af landshöfding i Malmöhus län, samt
att, såsom sakerna nu gestaltade sig, han mer än
väl insåg, att jag ej kunde underlåta att väcka den
af mig tilltänkta motionen, hvarjemte hans majestät
förklarade sig vilja taga närmare kännedom af dertill
hörande ritningar, då de anländt.

Med anledning häraf anmälde jag mig till företräde
en dag i slutet af januari, medhafvande alla till
frågan hörande handlingar, men erhöll ett svar,
hvarvid jag var föga van: att hans majestät ej hade
tillfälle mottaga mig. Jag förnyade två gånger dessa
försök, alltid med samma påföljd, och lät derför
utan vidare betänkande utstryka mig på listan bland
audienssökande.
Ett vandt öga kan lätt på den kungliga omgifningens
beteende
märka, huru sängkammartermometern står, och jag såg
tydligt, att den icke var för mig gynsam. Detta
visste jag äfven genom berättelser från andra
håll. Beställsamma tungor hade, efter då varande tids
åsigter, så länge med konungen talat om det opassande
för en i tjenst varande landshöfding att motionera en
fråga, som möjligen kunde korsa hans majestäts egna
planer, att den ädle och rättänkande konung Oskar
äfven sjelf började omfatta samma åsigt och af sådan
anledning nu icke ville mottaga mig. 

Tagande denna
kungliga missbelåtenhet, hvartill jag på intet vis
ansåg mig vållande, temligen lugnt och öfvertygad,
att det som är rätt äfven slutar med att blifva rätt,
väckte jag i en omsorgsfullt utarbetad motion,
den 28 december, hos
ridderskapet och adeln framställning om anläggning af
jernväg från den eller de kuststäder inom Malmöhus
län, som kunglig majestät ansåge dertill mest
lämpliga, till tjenligt ställe vid Vetterns södra
strand. Denna motion jemte en karta öfver belägenheten
och de föreslagna jernvägssträckningarna lät jag
trycka till utdelning på riddarhuset, likasom äfven
till andra personer, hvilka kunde vara för frågan
lifvade. Jag lät äfven till sakens befordrande införa
en och annan artikel i de mest lästa tidningarna och
tillskref slutligen vår mest populäre statistiske
författare, biskop Agardh, med anhållan att han
ville i skrift söka verka för frågans lyckliga
lösning. Agardh villfor väl icke min begäran,
men svarade mig dock på ett sätt, som kunde vara
smickrande för min fåfänga. Han yttrar nämligen,
"att han med största nöje genomläst motionen, hvilken
särskildt intresserade honom såsom skåning, men att
han sannerligen ingenting visste att tillägga, och
att det vore alldeles öfverflödigt, om han skulle
vilja uppträda efter en så väl utförd framställning".

I de tre ofrälse stånden väcktes samtidigt ej mindre
än sju korta motioner i ungefär enahanda syftning som
den af mig mera fullständigt afgifna. Med ett ord,
frågan förbereddes så klokt som möjligt.

Först den 7 september afgaf statsutskottet i tvänne
särskilda betänkanden sina utlåtanden rörande
jernvägarne. I det första betänkandet afstyrktes
bifall till den af kunglig majestät föreslagna linien
Göteborg--Stockholm; i det senare drabbades alla
motioner rörande skånska banor af enahanda öde. Jag
hade förgäfves inom utskottet kämpat för en motsatt
utgång. Det var derför af synnerlig vigt att låta
betänkandet åtföljas af en väl motiverad reservation,
för att om möjligt verka på riksstånden, då frågan
der förekom.

Jag uppsatte en sådan. Men innan densamma befordrades
till tryckning, ansåg jag mig, till följd af det
spända förhållande, hvari jag blifvit försatt till
konungen, hvilken icke enskildt sett mig på mera
än sex månader, böra försöka att få derom tala med
högstdensamme. Jag reste följaktligen en söndagsmorgon
ut till Haga, hvarest hans majestät för tillfället
vistades. Vid min begäran om företräde svarade mig
spetsigt den tjenstgörande kammarherren -- densamme
som under januari månad flere
gånger förklarat, att hans majestät icke kunde
mottaga mig -- att han knappast trodde konungen
på söndagen vara tillgänglig. Temligen allvarsamt
yttrade jag nu, att det var hans ovilkorliga pligt att
framställa frågan och lemna mig del af hans majestäts
svar, samt att, ehuru smärtande det skulle vara,
om konungen äfven denna gång icke ville mottaga
mig, hufvudsaken dock numera vore, att jag kunde
visa, att jag verkligen sökt hans majestät för att
med honom samtala i ett vigtigt ämne. Kammarherren
yttrade vid sin återkomst, halft förvånad, att det
skulle glädja konungen att träffa mig. Jag inträdde
och sade, att det var mig mer än väl bekant, att hans
majestät varit med mig missbelåten, till följd af
mina åtgöranden i jernvägsfrågan, men jag erinrade
tillika, att högstdensamme vid riksdagens början, då
jag för honom anmälde förhållandet, icke deremot gjort
några erinringar. Då var det mig omöjligt att handla
annorlunda än jag gjorde. Nu deremot befann sig frågan
på en annan ståndpukt. Statsutskottet hade afstyrkt
alla anslag. Jag hade mot utskottets utlåtande uppsatt
en innehållsrik reservation, hvilken jag bad att
få förevisa hans majestät, med förklarande att det
för sakens slutliga utgång kunde vara likgiltigt, om
denna reservation ingåfves och undertecknades af mig
personligen, hvilket jag naturligtvis föredroge, eller
af någon annan; och jag hade under sådana förhållanden
infunnit mig för att fråga, om hans majestät önskade,
att mitt namn icke skulle blifva under reservationen,
och i egenskap af dess författare, synligt.

Konung Oskar, som uppmärksamt afhört mig, svarade
med verklig godhet, att han blifvit missledd och
derför oriktigt bedömt hela denna sak, samt att han
numera vore öfvertygad om de skånska jernvägarnes
stora vigt, icke blott för denna provins enskildt,
utan äfven för landet i sin helhet. Han bad mig derför
sjelf underteckna min reservation och för öfrigt med
samma ifver som hittills arbeta för frågans lyckliga
lösning.

Omkastningen i konungens åsigter var ögonskenlig. Han
var denna förmiddag ej upptagen af andra göromål,
hvarför jag temligen länge hos honom qvarstannade;
och under hela denna tid sökte han genom mycken
välvilja godtgöra den ovänlighet, som han under nära
två tredjedels år låtit komma mig till del. Hvad som
dervid mest gladde mig var, att denna välvilja, för
hvars återvinnande jag icke tagit ett enda
förödmjukande steg, var uppriktigt menad. Det dröjde
ej heller länge, förr än ett offentligt bevis
derpå lemnades mig, då konungen den 18 december
utnämde mig till kommendör af nordstjerneorden,
en utmärkelse, hvarmed då ej slösades så mycket som
under senare tider. Excellensen Sparre yttrar härom i
det lyckönskningsbref, han dagen efter ordenskapitlet
tillskref mig: "den utmärkelse hans majestät tilldelat
dig var så mycket mera distinguerande, som det skett
framför flere äldre landshöfdingar."

Jernvägsbetänkandena företogos till
behandling den 22 och 23 september. Frågan om
Göteborgs--Stockholms-linien återremitterades af alla
fyra stånden, den rörande de skånska banorna endast
af prester och borgare. Hos adeln stred jag förgäfves
för återremiss. Utskottets afstyrkande betänkande
blef der godkändt, ehuru endast med sju rösters
majoritet; och dertill voro mina egna hemma varande
landsmän, de skånska herremännen, ensamt orsaken. Jag
hade skrifvit till flere bland dem med anmodan att
resa upp till Stockholm för att biträda mig, men de
hade alla de obotfärdigas förhinder och lemnade mig
i sticket.

Ställningen syntes nu för skånska jernvägsfrågan
förlorad vid denna riksdag, helst då efter en så lång
frånvaro min återresa till länet var af högt behof
påkallad och det således blef mig alldeles omöjligt
att i statsutskottet öfvervara frågans förnyade
behandling. Men jag hade der trogna hjelpare i då
varande majoren D. G. Bildt samt prostarne Berlin
och Holmberg från Skåne, med hvilka jag flitigt
skriftvexlade. Dessa herrar lyckades att inom
utskottet genomdrifva den öfverenskommelse, att af de
fem millioner riksdaler banko, som kunglig majestät
äskat, fyra anslogos till Göteborgs--Stockholms-linien
och en till den från Malmö utgående banan; och det
sålunda uppgjorda förslaget godkändes af riksdagen den
1 november, då jag åter der instält mig. Härigenom
var saken vunnen, ty, huru obetydligt en millions
anslag än var, blef dock frågan om en stambana med
Malmö såsom utgångspunkt derigenom betryggad.

Bland de många vigtiga ämnen, som på riddarhuset
förekommo, torde äfven böra nämnas slutliga
behandlingen den 15 februari af ett från
föregående riksdag hvilande förslag till
representationsförändring och till upphörande af
adelns personliga
sjelfskrifvenhet, hvilket, ehuru år 1850 godkändt, nu
af en öfvervägande majoritet afslogs. Vid protokollets
justering den 22 mars afgaf mot detta beslut friherre
C. O. Palmstjerna en väl skrifven reservation, som
biträddes af ganska många ledamöter och hvari äfven
jag instämde. Jag hade kommit upp till hufvudstaden i
akt och mening att skona mina ögon, men denna föresats
kunde ej genomföras. Det var tvärtom den sträfsammaste
riksdag, hvari jag deltagit, hufvudsakligen
genom utskottsarbete, men äfven i ståndet, hvars
protokoll utvisa, att jag på riddarhuset afgaf 240
yttranden. Jag lyckades äfven att hos adeln förvärfva
ett ganska stort inflytande i alla de frågor, som
ej rörde Skåne, men när dylika förekommo, stod jag
öfvergifven af provinsens hemma varande adel och
tappade merendels i voteringarna. En annan för landet
mycket maktpåliggande fråga, som vid denna riksdag
fick sin lösning och i hvars afgörande jag lifligt
deltog, var den nya bränvinslagstiftningen, hvilken
med ens tillintetgjorde de förderfliga småpannorna.

Nu upplefde vi ett par glada och bekymmerfria år
i Malmö. Vi höllo ett godt men icke öfverflödigt
hus, hvarest gäster så väl från staden som landet
ofta sågos på middagar och alltid voro välkomna
om aftnarne. Sommaren 1855 hade vi den glädjen att
mottaga besök, först af min svärmor och sedan af min
broder; och dels i sällskap med dem, dels sedermera på
egen hand, företogo vi en mängd utflykter till länets
vackra herrgårdar och deras gästfria egare. Hvad som
dervid i hög grad gladde mig, det var den oförstälda
välvilja, som visades både mig oeh min hustru,
och det erkännande, som började komma mig till del
för mina bemödanden att befordra länets bästa. Föga
fästade jag mig vid, hvad i detta afseende vid en
mängd olika tillfällen personligen till mig yttrades,
ty sådant kunde vara förestafvadt af artighet och
inställsamhet, men jag kunde deremot icke underlåta
att i viss mån lemna uppmärksamhet åt uttalanden i
bref från aflägset boende gamla vänner eller en och
annan af provinsens aktade personligheter. Bland de
många dylika vitnesbörd, som jag bevarat, ber jag
att här få åberopa endast några få. Så yttrar den
frejdade professor Sven Nilsson 18 15/4 55, "att han
öfverlemnar sin fiskfauna såsom ett ringa vedermäle
af den högaktning äfven han delar för den upplyste
länsherre, som redan
utverkat och uträttat så mycket godt och nyttigt för
den landsort, som har den lyckan att ega honom till
styresman". Kammarherren grefve Corfitz Beck-Friis
d. ä. skrifver i november 1854: "Välkommen hem efter
väl afslutadt arbete! Som skåning hade jag bort
personligen aflägga äfven min uppriktiga tacksägelse
för ditt sträfvande för provinsens väl, som så väl
tycks hafva lyckats, och som jag är öfvertygad hvar
och en inom provinsen lika med mig erkänner. En
framtid skall, enligt min tanke, erkänna, att du
förstått se framför din tid." Landshöfdingen baron
Kræmer skrifver 18 17/1 56: "att jag i dina egenskaper
anade en utmärkt driftig höfding, är numera icke hos
mig -- och ännu mindre hos dina länsbor -- en aning,
utan verkligheten står i öppen dag. Jag lyckönskar
dig af hela mitt hjerta till väl förtjent aktning
och tillgifvenhet och hoppas, att du ännu länge må
få lefva och verka i samma ädla syftning."

Åberopandet af dessa uttalanden kan måhända förefalla
löjligt. De äro dock här intagna, icke för att pråla
med någon barnslig fåfänga, men såsom ett bevis
derpå, att den välvilja, hvarmed jag af mina länsbor
omfattades, ålade mig såsom oafvislig pligt att ej
lyssna till det erbjudande af en statsrådsbefattning,
som kort derefter gjordes mig.

Jag hade under de närmast föregående fyra åren
genom öfverhopande arbete blifvit så ansträngd
både till kropp och själ, att ett verkligt behof
af hvila för mig förefans. Nu, under åren 1855--56,
förelågo, om jag undantager förberedelserna till
ett blifvande landtbruksinstitut, inga nya större
organisationsfrågor. Jag kunde således uteslutande
egna mig åt landshöfdingetjenstens skötande;
och dertill hörande göromål voro ej vidlyftigare,
än att jag snart återhemtade både helsa och krafter.
Med arbete på landskansli och landskontor sysselsatte
jag mig dessa år ganska allvarligt och förrättade
derjemte åtskilliga bevillningstaxeringar både i
stad och på landsbygd -- allt för att närmare sätta
mig in i tjenstens olika delar. Tillika egnade jag
mycken uppmärksamhet åt fögderiernas inre förvaltning.
Tack vare de skickliga kronofogdar, som under min
företrädares tid blifvit tillsatta, voro inga
svårare anmärkningar att i detta hänseende göra,
men mera enhet fordrades, och i vissa fall äfven
mera ordning. De tillåtna krogarnes antal var för
stort, och
lönkrögeri utöfvades på icke få ställen. Nödiga
inskränkningar i dessa hänseenden börjades,
men kunde endast småningom genomföras. Äfven
vid beväringsmönstringar egde bränvinssmugling
rum. Detta oskick afskaffades dock snart. Både före
och efter mönstringen genomgick jag alltid med mycken
uppmärksamhet det uppstälda beväringsmanskapets led,
för att tillse huruvida någon af ynglingarne var
berusad. Inträffade sådant, tilltalades allvarligt
icke blott den felande, utan äfven fjerdingsman
och länsman, hvarjemte laga åtal ej sällan
anbefaldes; och
på sådant sätt lyckades jag ganska snart bringa det
derhän, att på landsbygden aldrig något fylleri vid
dessa tillfällen förspordes, och att i städerna dylika
förseelser blefvo ganska sällsynta.

I egenskap af gammal militär van vid punktlighet,
har jag under min tre- och tjuguåriga landshöfdingetid
aldrig vid ett utlyst sammanträde låtit en enda minut
vänta på mig, och följden blef, att alla underlydande
lärde sig att med största noggranhet taga tiden i akt.

Vägbesigtningar förrättades fortfarande af
mig personligen, och så väl vid dessa som andra
tillfällen, då jag sammanträffade med högre eller
lägre kronobetjening, lät jag denna noggrant redogöra
för tillståndet inom dess områden, likasom den äfven
då fick stå till ansvar för en eller annan hos mig
anmäld oordning. Derjemte vinlade jag mig synnerligen
om att bibringa länsmanskorpsen den hållning och
disciplin, hvarförutan det var omöjligt fordra, att
densamma skulle kunna utöfva nödigt inflytande inom
sina distrikt.

Bland de mycket arbete medförande bestyr, som för 25
år sedan ålågo länsstyrelserna inom de forna danska
landskapen, kan nämnas uppsigten öfver kyrkor,
kyrkokassor och kyrkohemman. Men dertill måste,
synnerligen inom Malmöhus län, läggas vården öfver
samtliga så kallade hospitalsegendomar, af hvilka
några äro rätt betydliga hemman, andra deremot mindre
jordlotter och gatehus, men som sammanlagdt uppgå
till ett antal af icke mindre än 104 stycken. Den
afkastning, som i början af 1850-talet af dem tillföll
hospitalskassan, var i förhållande till värde och
jordrymd föga betydlig och derjemte i hög grad ojemn,
derigenom att för några få af dessa hemman erlades
temligen betydliga arrenden, hvaremot det stora
flertalet innehades på
mycket låga vilkor. Utarrenderingen berodde
till stor del på hospitalsysslomannen, till
följd hvaraf åtskilliga missbruk uppstodo. En
förändring i detta hänseende var således af stort
behof påkallad, men svårigheten var att inleda
frågan. Detta skedde derigenom, att några af de
hospitalhemmans-innehafvare, som voro jemförelsevis
högt betungade, förmåddes att hos kunglig majestät
göra anhållan, att vid dylika hemmans framtida
utarrendering måtte få förfaras på sätt, som för
kungs- och kungs-ladu-gårdar var föreskrifvet. Ålagd
att häröfver yttra mig föreslog jag, att för
bestämmande af de maximi- och minimiafgifter, som
vid blifvande arrendeauktioner borde hospitaljorden
åsättas, en allmän uppskattning af densamma skulle
verkställas af en inom orten boende godsegare, biträdd
af landtmätare, hospitalsyssloman och vederbörande
kronofogde, hvilket förslag af serafimergillet
tillstyrktes och af kunglig majestät godkändes.

Sedan sättet att tillvägagå sålunda var bestämdt,
återstod att utfinna en för oväld, sakkunskap och
obestridt anseende bland allmogen känd större
godsegare, som vore villig att åtaga sig detta
mödosamma uppdrag. Lyckligtvis fans en sådan att
tillgå i kammarherren Karl Hallenborg, en af dessa
sällsynta persöner, som, utan att ifrågasätta egna
fördelar, städse befinnas villiga att biträda vänner
och närboende vid förvaltningen af deras egendomar
eller skötseln af deras penningeangelägenheter, och
som derjemte aldrig tveka att åt sträfsamma kommunala
bestyr offra både tid och omtanke.

Hallenborg åtog sig detta uppdrag, hvilket endast i
undersökningar å stället af de olika hemmansdelarne
erfordrade mera än en månads tid, och som fullgjordes
på ett så fullständigt och samvetsgrant sätt, att alla
parter dermed blefvo belåtna. De förslag till minimi-
och maximiafgifter, som af Hallenborg uppgjordes och
som sedermera städse blifvit följda, hafva i ganska
väsentlig mån höjt serafimergillets inkomster utan
att för arrendatorerna vara betungande.

Fördelarne af detta utarrenderingssätt föllo snart
så i ögonen, att kort derefter ungefär enahanda
åtgärder föreslogos och af kunglig majestät den 17
november 1859 bestämdes för Lunds domkyrkas under
full eganderätt innehafvande hemman och lägenheter;
och hafva derigenom domkyrkans inkomster så betydligt
ökats, att man, utan understöd af statsmedel,
kunnat till väsentliga delar ombygga denna härliga
katedral, det södra Sveriges äldsta och mest beryktade
minnesmärke.

Att under denna tid den politiska ställningen äfven
i Skåne ådrog sig mycken uppmärksamhet behöfver ej
nämnas, synnerligen efter det kännedom vunnits om
innehållet af den så kallade novembertraktaten mellan
Sverige-Norge å ena samt vestmakterna Frankrike
och England å andra sidan. Derigenom förband sig den
först nämda parten icke blott att till Ryssland ej
afstå eller tillåta detta rike att besätta någon del
af dess område eller der begagna bete, fiske m. m.,
utan äfven att, om sådant sattes i fråga, delgifva
detta förhållande åt den andra parten, som då vore
skyldig lemna stridskrafter till lands och vatten,
tillräckliga att, jemte egen stridsmakt, motstå
Rysslands anspråk eller angrepp.

Redan före kungörandet af denna mycket betydelsefulla
traktat hade förhållanden inträffat, som gåfvo rikt
ämne till politiskt kannstöperi.

I början af april månad 1855 besökte en engelsk
eskader under befäl af kapten Yelveston Malmö redd och
begaf sig derifrån till Landskrona, hvarest densamma
många dagar uppehöll sig och rönte mycken gästfrihet.

General Canrobert, franske kejsarens utomordentliga
sändebud, hvilken i och för novembertraktaten haft
en särskild beskickning till Stockholm, tog på sin
återresa, beledsagad af då varande kammarherren Oskar
Björnstjerna, vägen öfver Helsingborg. Underrättelse
om den för ett neutralt folk nästan allt för
betydelsefulla hänförelse, hvarmed Canrobert i
Stockholm blifvit mottagen, hade genom tidningarna
blifvit spridd; och ett så lifaktigt samhälle
som Helsingborgs stad ville naturligtvis icke
gifva hufvudstaden efter. Vid ditkomsten den 23
november 1855 på aftonen mottogs derför Canrobert af
regementsmusik, som spelade "Partant pour la Syrie",
samt af stadens alla sångföreningar; hvarjemte
vid intåget gator och öppna platser voro på det
festligaste upplysta. Äfven följande förmiddag, sedan
Canrobert hos generalen grefve von Essen intagit
frukost, hyllades han vid afresan ytterligare genom
musik och hurrarop. Med ett ord,
äfven i det lugna Skåne hade man mångenstädes lyckats
gifva sinnesstämningen en ganska anti-rysk riktning.

Öfverallt inträffade, till följd af denna stämning
och sedermera inträdda krigsförhållanden, en betydlig
stegring på alla lefnadsförnödenheter. Särskildt
ansågos de betydliga uppköp, som för engelska och
franska flottornas räkning inom Sverige verkstäldes,
vara dertill vållande. Härtill sällade sig äfven
arbetsbrist för den lösa befolkningen, hvaraf i en
del af länets städer föranleddes oordningar, hvilka
dock snart stillades. Derjemte sökte man öfverallt
att, dels genom soppkokningsanstalter, dels genom
anordnande af allmänna arbeten, komma de behöfvande
till hjelp; och följden häraf blef, att ingenstädes
några allvarligare oroligheter förekommo.

*

VII.

Landshöfdingetiden.

(1856--1858.)

Befallning att uppresa till hufvudstaden. Konungen
erbjuder mig civilportföljen. Svårighet att neka. Med
kronprinsens tillhjelp lyckas jag undandraga
mig förtroendet. Välvilliga och smickrande
utlåtanden i tidningar och bref. Utflygt till
Norge. Förberedande åtgärder för landtbruksinstituts
åvägabringande. Riksdagen 1856--1857. Öppnandet
af jernvägen Malmö--Lund. Invigningen
af Malmö skeppsdocka. Karl Hermanssons
bröllop. Penningekrisen. Skånes banks bekymmersamma
ställning. Banken räddas genom finansminister
Gripenstedts beslutsamma åtgärder. Gripenstedts
omdöme om bankförvaltningen. Utflygter under
sommaren. Ordnande af Alnarps landtbruksinstitut. Mig
lemnad hedersgåfva vid södra stambanans öppnande till
Höör. Vägrad tillåtelse att densamma mottaga. Storkors
af nordstjerneorden. Sista besök hos konung Oskar.

Den 22 april 1856 började jag årets
beväringsmönstringar och hade nyss slutat den
första af dessa förrättningar, vid Klörups 2 mil
från Malmö belägna gästgifvaregård, då till min
stora förvåning ett ilbud bragte mig ett bref från
min hustru, hvilken jag några timmar förut lemnat i
Malmö. Brefvet innehöll ett telegram, som hon erhållit
med tillsägelse, att det vore högst angeläget
och borde tillställas mig, hvarhelst jag än befann
mig. Det var från chefen för konungens enskilda byrå
grefve Erik Lewenhaupt af den 21 april och lydde
sålunda: "Konungen, som vill tala med landshöfdingen,
önskar, att tit. måtte med första ångbåt begifva sig
hit, hvarest vistandet ej behöfver beräknas till
mer än 3 à 4 dagar." Efter att hafva uppdragit åt
den på stället varande chefen för södra skånska
infanteriregementet, Åberg, att i mitt ställe
beväringsmönstringarna förrätta, återvände jag till
Malmö, derifrån resan till Stockholm den 24 april
företogs med ångfartyget Göta. Under färden till
hufvudstaden hade jag godt tillfälle att öfverväga
betydelsen af telegrammet, och ju mera jag tänkte
derpå, dess mera föreföll det mig troligt, att
anledningen ej kunde vara någon annan än hans
majestäts beslut att erbjuda mig en plats vid dess
rådsbord. Men i samma mån jag derom blef öfvertygad, i
samma mån stegrades äfven min föresats att ett sådant
erbjudande afböja. Skåne var mig numera så kärt; dess
invånare hade visat mig så mycken tillit, och jag hade
der börjat så många saker, som kräfde en omsorgsfull
vård för att ändamålsenligt fullbordas, att jag
hvarken kunde eller borde lemna min der varande
verksamhet. Fast besluten att handla i denna
syftning, landsteg jag den 27 april på förmiddagen
vid Stockholms skeppsbro och gick genast i resdrägt
upp till slottet för att anmäla min ankomst. Jag blef
ögonblickligen anbefald att till konungen inträda, och
min förmodan besannades, då hans majestät utan allt
omsvep förklarade, att han utsett mig att mottaga
civilportföljen efter J. F. Fåhærus, som länge
anhållit att derifrån blifva entledigad. Jag hade
nu att under tvänne timmar bestå en af de svåraste
strider jag någonsin utkämpat. Konung Oskar sökte
att punkt för punkt vederlägga de skäl jag androg
för min vägran. Han erbjöd mig att låta
landshöfdingebeställningen i Malmöhus län stå obesatt för min räkning,
och, om en dylik åtgärd då varit lika vanlig som nu
för tiden, hade jag troligen måst gifva vika. Men
detta konungens förslag var en fullkomlig nyhet, och
jag var förvissad, att jag skulle, inom en ej aflägsen
tid, blifva tvungen att afträda från länsstyrelsen,
derför att en så maktpåliggande tjenst hvarken borde
eller kunde länge skötas på förordnande. Konungen
ordade vidare med mycken vältalighet om de kraf
fäderneslandet har på en hvar af sina
söner, och han slutade med det yttrande, att en
undersåte, synnerligen då han var tjensteman, icke
hade rätt att säga nej, då hans konung ansåg honom
passa för en vigtig plats och, såsom nu, bad honom att
densamma mottaga. Jag hade småningom blifvit bragt
ur den ena försvarsställningen efter den andra och
var nära att blifva besegrad, då jag slutligen måste
låta mina dåliga ögon såsom reservtrupper rycka fram
i elden. Jag berättade oförbehållsamt, huru genom de
senare årens ansträngningar dessa blifvit till den
grad försvagade, att doktor Minton ålagt mig att på
det sorgfälligaste akta dem, och tillade, att jag,
äfven ur denna synpunkt, omöjligen kunde stå ut
med det öfverhopande arbete, som ett öfvertagande af
civildepartementet skulle medföra. Konungen tycktes ej
vilja sätta tro till detta, dock fullt sanningsenliga
skäl, ålade mig att rådfråga hans egen lifmedikus
Lundberg samt att mera noga öfverväga saken och om
tvänne dagar återkomma för att afgifva ett bestämdt svar. Slutligen
förklarade hans majestät, att kronprinsen och
excellensen Sparre voro de enda personer, som hade
kännedom om det nu tagna steget, hvarför hans majestät
önskade, att jag icke skulle derom meddela mig med
någon annan. Häruti lyckades jag dock utverka ändring
i afseende på min närmaste chef, statsrådet Fåhræus,
hos hvilken jag nödvändigt måste anmäla min ankomst.

Vid utträdandet från konungen var jag visserligen
lika bestämd som förut att icke mottaga det mig
nådigst erbjudna förtroendet, men svårigheten var
att på ett sådant sätt kunna afgifva det nekande
svaret, att hans majestät icke deraf sårades. Dertill
måste kronprinsen och excellensen Sparre vara mig
behjelpliga, hvarför jag så skyndsamt som möjligt
besökte dem båda och erhöll deras löfte att för mig
göra hvad de förmådde. Detta löfte uppfylde de äfven
samvetsgrant, ty då jag två dagar senare instälde
mig hos konungen, mottog högstdensamme med långt mera
saktmod och lugn, än jag hade väntat, förklaringen,
att jag stod fast vid mitt redan förut tillkännagifna
beslut, och han afskedade mig till och med på det
mest godhetsfulla sätt, jag kunde önska.

Ett eget förhållande vid hela denna underhandling var,
att chefen för civildepartementet, densamme som jag
bort efterträda, blifvit derom lemnad i fullkomlig
okunnighet. Då jag instälde
mig hos honom för att anmäla, att jag på konungens
befallning infunnit mig, och att hans majestät
erbjudit mig civilportföljen, blef han gladt
öfverraskad; men då jag tillade, att jag vägrat
densamma mottaga, förbyttes glädjen i verkligt
missmod, emedan, såsom Fåhræus yttrade, konungen
under flere månader lofvat honom befrielse från sitt
ansträngande kall, så snart högstdensamme lyckats
finna en efterträdare, med hvilken han kunde vara
belåten; och genom min vägran måste ännu någon tid
denne departementschef fortfara med den arbetssamma
tjenst, som han redan under nio år bestridt.

I Stockholm egnade jag ytterligare några dagar åt min
ålderstigna moder och åt mina der varande syskon samt
återvände derefter öfver Ystad till Malmö. Dit anlände
jag den 11 maj, synnerligen glad att hafva kunnat på
ett så lyckligt sätt komma ifrån statsrådstaburetten;
och denna glädje ökades ännu mera på grund af den
tillfredsställelse, hvarmed man efter hemkomsten
öfverallt helsade mig åter välkommen till Skåne.

Min hustru tillskref mig redan dagen efter min uppresa
till hufvudstaden, att de många, som vid stranden
samlats för att taga farväl, allmänt beklagat min
affärd, derför att de, anande anledningen till
densamma, hyste den öfvertygelse, att jag ej skulle
slippa från det öde, som var mig tillämnadt. Samma
åsigt uttalades af flere bland provinsens tidningar
i artiklar, hvaraf det må tillåtas mig att här
afskrifva en, införd i det af den aktade magister
Cronholm utgifna bladet Snällposten:

"Herr landshöfdingen och kommendören von Troil
har i dag med ångfartyget Göta afrest till
Stockholm. Anledningen till denna hastigt påkomna
resa är oss obekant, men gissningsvis hafva
vi från flere håll hört den förmodan uttalas,
att herr landshöfdingen möjligen skulle erbjudas
någon statsrådsplats, enär man tror, att en eller
flere af de nu varande statsråden komma att snart
afgå. Huruvida denna förmodan är riktig, kunna vi ej
veta, men opinionen på stället har velat gifva saken
en dylik tolkning, och från alla håll höras redan
uttryck af saknad vid tanken på, att länet skulle
förlora en styresman, som i så hög grad tillvunnit
sig kärlek och förtroende och af hvars insigter och
ovanliga förmåga länet har att hoppas en lefvande
framtid. Under de år herr landshöfding von Troil har
varit styresman för
Malmöhus län, har herr landshöfdingen med nit och
kraft gripit in i sin förvaltnings alla grenar,
påbörjat nyttiga företag och förstått att gifva
fart åt en vaknande 'public spirit'. Det vore en
stor förlust, om denna påbörjade verksamhet skulle
afbrytas. Vi hafva landshöfdingen von Troil att tacka
för den förbättring i våra kommunikationsanstalter,
som redan egt rum genom påbörjad jernväg och
makadamiserade vägar, men för fortsättningen
hvaraf ännu mycket behof göres af hans omtanka
och nit. Enahanda förhållande är äfven i flere
andra hänseenden, hvaribland vi vilja nämna den
gagneliga riktning herr landshöfdingen gifvit åt
hushållningssällskapets verksamhet, och omsorgen för
förbättringen af våra kustbors ställning, som i hög
grad påkallar verksamma åtgärder, och hvarvid herr
landshöfdingen påbörjat en reform i fiskerierna, som
det vore till lycka om den finge fortsättas. Malmöhus
län är rikt både på folk och ekonomiska resurser,
och den styresman, som förstår att inverka på
dessa krafter, har också funnit vägen, som leder
till landets välstånd, till allmän och enskild
lycka och framgång. Det torde måhända icke vara en
efterträdare gifvet, att så kunna tillvinna sig alla
samhällsklassers förtroende, som det lyckats länets
nu varande styresman både bland städernas invånare
och landets allmoge, och genom detta förtroende
är herr landshöfding von Troil också i tillfälle
att kunna uträtta vida mer, än mången annan skulle
kunna göra. Vi tvifla icke på, att herr landshöfding
von Troil skall värdigt fylla en plats inom hans
majestäts statsråd, men vi tro oss icke böra fördölja
den opinion, som dessa senaste dagar från många håll
låtit sig höra, att länets invånare skulle hafva ökad
anledning till tacksamhet mot hans majestät konungen,
om länet finge bibehålla herr landshöfding von Troil
vid den verksamhet, som han med så mycken framgång
och lycka har påbörjat, och hvaraf man för framtiden
med skäl gör sig så många förhoppningar."

Jag vill ej åberopa flertalet af den stora mängd skrifvelser
i ungefär enahanda syftning, hvilka samtidigt kommo
mig tillhanda från personer af alla samhällsklasser,
men det må dock tillåtas mig att af dem antyda
tvänne, derför att de utgått från ett par af de
stora jordegarne, hvilka snällpostartikeln undviker
att särskildt omnämna. Redan i Stockholm mottog jag bref från
baron C. A. von Nolcken på Jordberga,
hushållningssällskapets forne ordförande samt den
bland länets possessionater, som dittills mer än
någon annan stått i spetsen för framåtgåendet och
derför vid denna tidpunkt törhända var den mest
inflytelserike bland dem alla. Han skrifver den 30
april: "Din hastiga uppresa till Stockholm har försatt
länet i den största oro och förskräckelse. Man fruktar
att mista sin älskade, förträfflige höfding, och det
är ej underligt, att ovissheten härom sprider allmän
sorg. Jag tröstar mig dock med det hopp, att du sjelf
har funnit, att du passar så väl på den plats, som du
innehar, och vet dig der kunna uträtta så mycket godt
och vigtigt samt skörda så många tusendes tacksamhet
och välsignelser, att det är synd att öfvergifva
dem. Och om konungens rådsbord och hufvudstaden skulle
ega något lockande, så torde dock detta icke förslå
emot att sjelf vara konung i Malmöhus och der skörda
folkets kärlek till belöning. Välkommen derför åter
att förblifva hos oss såsom vår höfding! Gud välsigne
dig!" Likaså skrifver den 18 maj, kort efter min
hemkomst, då varande ryttmästaren Rudolf Tornérhjelm:
"Med sann glädje erfar jag, att du hemkommit segrande,
och att vi få behålla dig och du får fortsatt verka i
det kall, der du redan förvärfvat dig allas aktning
och förtroende. Du kan der göra mera nytta och
förvärfva dig ett minne, större och tacksammare än
på den löst stående taburetten."

Om äfven största delen af hvad som innehålles i dessa
tryckta och skrifna uttalanden afräknas såsom möjligen
härflytande från ögonblickets vänliga ingifvelse,
så återstår dock alltid tillräckligt för att visa,
att jag handlade rätt, då jag så väl nu afböjde alla
konung Oskars försök att införa mig på en ny bana, som
äfven några år senare konung Karl XV:s till mig gjorda
likartade framställning. Den mig visade välviljan blef
emellertid en ny sporre att, så länge mina krafter
det medgåfvo, egna alla bemödanden åt det läns bästa,
hvars styrelse blifvit mig anförtrodd. Men jag sökte
tillika att ej låta hänföra mig af densamma, och
jag tror, att jag deruti lyckades, tack vare mitt
forna deltagande i det offentliga lifvet, der beröm
och klander så ofta vexla, och der man således lär
sig uppskatta den rätta halten af så väl det förra
som det senare.
 
Sommaren 1856 tillbragte min hustru med sin fader
sex veckor på Särö, der äfven jag gjorde ett par
korta besök. Tiden mellan dem användes, dels att
med öfverste Ericsson under två dagar taga noggrann
kännedom om de pågående jernvägsarbetena mellan
Göteborg och Alingsås, dels till en utflykt i
Norge. Vägen dit togs öfver Fredrikshall, hvarest
kommendanten general Michelet särdeles vänligt mottog
mig och förevisade den vackra Tistedalen. Till
Kristiania anlände jag den 23 juni under pågående
trävarumarknad och hade troligen fått en mycket
ledsam midsommardag, om ej kronprinsen Karl, som med
familj vistades i Norge, haft den godheten taga mig
med till Oskarshal. Här pryddes af kronprinsessan och
hennes damer en ståtlig midsommarstång, kring hvilken
dansades med lust och gamman, och här fördes hela
dagen ett gladt och okonstladt hemlandslif. Efter
att hafva besett Kristianias närmaste omgifningar
och på jernväg gjort en utflykt till Eidswold,
återvände jag till Skåne. Här hade jag stämt möte
med danske fiskeridirektören Heins, med hvilken jag
företog en resa till länets nordligare fisklägen,
för att bättre ordna derstädes brukliga fiske- och
insaltningssätt. Jag hade af Heins väntat mycken
nytta, men fann snart, att han var en opraktisk
förslagsmakare. Vinsten af hans besök i Skåne och af
de icke obetydliga medel, som hushållningssällskapet
för detta ändamål anslagit, blef derför ingen. Det
var först mot slutet af min landshöfdingetid och
under ledning af den svenske fiskeriintendenten
Widegren, som några verksammare åtgärder kunde i
detta hänseende vidtagas.

Från det ögonblick jag mottog
landshöfdingebefattningen inom Malmöhus län
föresväfvade mig tvänne mål, för hvilkas uppnående jag
oaflåtligen borde sträfva. Det ena var förbättringen
af kommunikationsväsendet; det andra inrättandet
af ett högre landtbruksläroverk, till förebild
för jordbruket och till djurafvelns lyftning och
förbättring. Väl fans redan, likasom inom de flesta
andra län, en lägre landtbruksskola vid Orup, men der
utbildades endast rättarelärlingar. Hvad som deremot
i det södra Sverige saknades var en läroanstalt,
vid hvilken det vetenskapliga åkerbruket kunde
teoretiskt och praktiskt meddelas bildade ynglingar,
och hvars jordbruk och djurafvel kunde med tiden så
uppdrifvas, att de tjenade till förebild för ortens
landthushållare.
Detta ämne bragte jag ofta på tal vid de tillfällen,
då jag med länets större jordbrukare sammanträffade,
och fann med glädje, att deras tankar länge varit
riktade åt samma håll. För att vinna framgång åt
denna fråga, som kräfde betydliga penningeanslag,
måste dock densamma framstå såsom en angelägenhet af
vigt för hela den södra delen af landet -- icke endast
för provinsen Skåne. I sådan syftning öfverenskoms
om sakens bringande å bane vid det år 1855 under
landshöfdingen baron Kræmers ordförandeskap i Upsala
församlade allmänna sjunde svenska landtbruksmötet,
hvilket senare äfven till kunglig majestät aflät
framställning om inrättande i södra Sverige af ett
nytt landtbruksinstitut. Denna mötets skrifvelse
remitterades den 27 mars 1856 till mitt utlåtande med
föreskrift, att jag borde undersöka, huruvida någon
för sådant ändamål passande egendom kunde vara att
tillgå, samt i sådant fall afgifva förslag i afseende
på de åtgärder och kostnader, som erfordrades för
ött dylikt läroverks inrättande och underhållande.

Långt förut hade jag, gemensamt, med åtskilliga af
de possessionater, som voro ledamöter af skånska
hushållsföreningen, gjort försök i enahanda
riktning, genom att hos kunglig majestät begära
upplåtande för ändamålet af en del jord under Dalby
och Flyinge kungsgårdar. Detta förslag strandade
dock på grund af stuteristyrelsens deremot gjorda
invändningar. Ett försök att mot ständigt arrende få
öfvertaga någon del af den till biskopstolen i Lund
anslagna jordegendom rönte ej heller större framgång;
och likadant blef förhållandet, då jag ifrågasatte att
erhålla något af de många inom provinsen befintliga
militieboställen. Öfverallt möttes jag af obenägenhet
eller tvekan. Efter ankomsten af kunglig majestäts
nyss anförda remiss af den 27 mars 1856 utfärdades
kungörelse, att hågade säljare kunde anmäla sig
för aflåtande af till landtbruksinstitut passande
egendomar. Åtskilliga anbud inkommo visserligen,
men de befunnos alla, efter granskning, oantagliga.

Under sådana förhållanden, och då det syntes nära
nog omöjligt att på annat sätt komma i besittning
af någon till landtbruksinstitut lämplig egendom,
hemstäldes till mig, huruvida jag ej skulle vilja
för ändamålet upplåta den mig såsom boställe på lön
anslagna Alnarps kungsgård. Densamma hade genom
kammarkollegium blifvit bortarrenderad på 30 år från
midfastan 1832 och skulle således från 1862 å nyo
utstädjas. Att arrendet vid en sådan ny auktion skulle
betydligt uppstegras var otvifvelaktigt, likasom att
jag derför genom boställets öfverlåtande skulle komma
att göra en icke ringa ekonomisk förlust. Emellertid
fans ingen annan utväg att erhålla ett af alla
efterlängtadt landtbruksinstitut. Jag förklarade mig
derför villig att på förslaget ingå,
under förbehåll att hushållsföreningens komiterade
skulle bestämma den afkomst från bostället, som
från och med 1862 borde mig tillfalla, äfvensom, att
de skulle med då varande arrendator uppgöra om den
afträdessumma, mot hvilken han möjligen skulle vilja
dessförinnan från arrendet afstå. Sedan derefter
aftal träffats om Alnarps afträdande redan våren
1858 mot en afträdessumma stor 45,000 rdr rmt,
afgaf jag, i hufvudsaklig öfverensstämmelse med
komiterades förslag, till kunglig majestät underdånig
framställning med begäran om proposition i detta ämne
till snart sammanträdande riksdag.

Rörande riksdagens tilldragelser må endast anföras,
att jag väckte motioner om Malmö skolas uppflyttning
till högre elementarläroverk och om förbättring af
kronolänsmännens lönevilkor. Jag uttog pollett för
friherrliga ätten n:r 231 von Kaulbars och önskade
att såsom vanligt inkomma i statsutskottet, för att
der kunna bevaka de frågor, som för länet voro af
intresse, men adelns herrar elektorer voro af en
annan åsigt. Jernvägsfrågorna började redan nu att
föranleda underhandlingar och partibildningar. Jag
hade under föregående riksdagar haft allt för mycket
inflytande på desammas afgörande, och mig ville man
under då varande förhållanden af sådan orsak insätta
i det utskott, der dessas första behandling skulle
förekomma. Jag blef derför utsedd till ordförande
i bankoutskottet. Denna post var visserligen både
vigtig och hedrande; men dels var jag temligen
obekant med de frågor, som der förekommo, dels
ville jag skona mina ännu ej fullt återstälda ögon,
och dels ville jag slutligen ej binda mig för hela
riksdagen. På grund af alla dessa skäl afsade jag
mig ledningen af bankoutskottet. Deremot kunde jag
icke neka att mot slutet af riksdagen på en kort
tid öfvertaga ordförandeplatsen i statsutskottet,
hvilken befattning friherre Tersmeden, liksom vid
ett föregående tillfälle, äfven nu måste för enskilda
angelägenheter öfvergifva. Man anmodade mig att
blifva hans efterträdare, och för att icke vålla några
svårigheter mottog jag befattningen, men förklarade
genast på riddarehuset, att det var mig omöjligt att
längre än 14 dagar densamma bestrida. I jemförelse
med föregående riksdagar var således mitt arbete
under denna ganska måttligt, och jag afgaf endast 86
yttranden till ridderskapets och adelns protokoll. De
hufvudfrågor jag för länet hade att bevaka rörde
dels fortsättning af södra stambanan, dels anslag för
det tillämnade landtbruksinstitutet i Skåne. Rörande
detta senare aflät kunglig majestät den 26 februari
1857 en, hufvudsakligen på mitt ingifna förslag
grundad proposition, som innehöll två alternativ:
det ena att Alnarp skulle 1862 öfverlemnas till ett
landtbruksinstitut, hvilket borde träda i verksamhet
hösten 1864; det andra att återstående arrendeår
skulle aflösas, kungsgården 1858 af en blifvande
styrelse mottagas och institutet år 1860 öppnas. I
begge fallen borde 40 tunnland jord i
Alnarpskogen undantagas för att till sommarbostad åt
landshöfdingen öfverlemnas.

Nu, om någonsin, beklagade jag att ej vara medlem
af statsutskottet, då jag hoppats kunna förhindra
detsamma att, såsom vid detta tillfälle skedde,
förklara sig sakna anledning att tillstyrka bifall
till kunglig majestäts proposition. Jag lyckades
dock sjelf och genom mina vänner så bedrifva saken
inom riksstånden, att detta utskottets afstyrkande
betänkande blef af adel, prester och borgare
återremitteradt.

Inom riksstånden hade under de öfverläggningar, som
föregingo återremissen, yttranden blifvit fälda, som
djupt sårade mig. En och annan talare hade nämligen
antydt, att hela denna fråga var en tillställning af
mig för att erhålla löneförbättring. För en hvar,
som satt sig in i ämnet, var det deremot klart,
att jag genom afstående af Alnarp gjorde en ganska
betydlig ekonomisk uppoffring; och mitt bifall till
hushållsföreningens derom gjorda framställning var
i sjelfva verket en åtgärd, som med vida mer skäl
af en och annan skåning klandrades, derför att den
skulle medföra en minskning både i mina framtida och,
såsom man trodde, mina efterträdares inkomster.

För att emellertid bereda framgång åt hufvudsaken
och tillika aflägsna hvarje, äfven den ringaste
anledning att misstänka
mig för egennytta, begärde jag företräde i
statsutskottet, då denna fråga å nyo der förekom,
utvecklade densamma och förklarade tillika, att
jag afstod icke blott från de 40 tunnland, som voro
föreslagna till sommarbostad åt landshöfdingen, utan
äfven från hvarje annan framtida tillökning i min då
varande löneinkomst. Tillika aflemnade jag vid samma
tillfälle ett förslag till beslut, som af utskottet
godkändes och sedermera af riksdagen antogs.

Enligt detsamma skulle Alnarp år 1858 mottagas af
den blifvande styrelsen för landtbruksinstitutet,
hvarjemte till inlösen af arrende och uppförande af
bygnader m. m. beviljades 175,000 rdr (jag hade begärt
200,000) samt i årligt statsanslag 18,000 rdr, allt
riksmynt, mot det att 1,200 tunnor spanmål årligen
erlades i arrende till landshöfdingen i Malmöhus län.

Knapt två månader efter min uppresa till riksdagen
öppnades den 1 december 1856 för trafik den först
färdiga delen af södra stambanan, den mellan Malmö och
Lund. Med rätta kunde jag kalla mig fader för denna
bana och skulle derför lifligt hafva önskat deltaga
i de högtidligheter, som då egde rum. Men sådant var
omöjligt, då sjökommunikationen för året upphört,
och tiden ej medgaf att landvägen företaga en dylik
resa. Jag måste derför qvarstanna i Stockholm, men
blef der genom både bref och telegram från många af
de i festen deltagande underrättad om den allmänna
saknad mitt uteblifvande förorsakat.

Några månader senare, i slutet af april 1857, blef
det mig dock möjligt att på kort tid nedresa till
Malmö, hvarest jag den 1 maj ville kontrollera
uppbörden, sammanträffa med kronofogdar och
häradsskrifvare samt för öfrigt ordna en och annan
länets angelägenhet. Under dessa dagar öfvervar jag
en vacker högtidlighet: invigningen af Malmö nya
skeppsdocka. Festen egde rum om bord å ett stort
amerikanskt fartyg, det första som i dockan inlupit;
och den erhöll en särskild anslående prägel, derigenom
att jag till allas öfverraskning från Stockholm
medfört och till dockans byggmästare, major Beyer,
å konungens vägnar öfverlemnade nordstjerneordens
riddaretecken.

En anledning till glädje tillskyndades vid denna tid
familjen genom min svåger Karl Hermanssons inträffade
förlofning med Adèle Michaelson. Min svärmor hade
af sådan anledning lofvat tillbringa midsommaren på
Schebo bruk hos fästmöns moder,
enkefru Michaelson, och Sophie följde henne dit,
der äfven jag med dem alla sammanträffade.

På samma ställe firades sedermera, den 9 september,
det glada och ståtliga bröllopet. Vi hade lofvat att
öfvervara detsamma och afreste för sådant ändamål
från Stockholm den 8:de på morgonen. Vädret var det
svåraste, för hvilket jag någonsin varit utsatt. Vi
färdades den långa vägen till Schebo under ett hela
dagen fortfarande fullkomligt skyfall, åtföljdt af
ett tordön, så förskräckligt att åskstrålarne med
korta mellanrum nedslogo på alla sidor omkring
oss. Redan vid affärden från Stockholm liknade
gatorna forsande strömmar, och på landsvägen voro
vägarne så utskurna, att man mångenstädes endast
med största svårighet kunde framkomma. Slutligen
uppnådde vi dock målet för vår resa, utan svårare
äfventyr än att bröllopskläderna blefvo förstörda,
men få timmar senare voro broar bortsköljda och vägen
mångenstädes ofarbar.

Efter bröllopet stannade vi några dagar i Stockholm
och återvände derifrån den 20 september sjöledes
till Malmö.

Här kom jag snart i tillfälle att öfverskåda
den bekymmersamma penningställning, hvilken,
likasom i så många andra delar af landet, äfven
i Skåne inträdt. Anledningarne dertill voro
flerehanda. Spanmålsprisens ovanliga uppjagande
under de närmast föregående åren och deraf
förorsakadt öfverflöd på penningar hade föranledt ett
spekulationsraseri i egendomshandel, som öfvergick
alla gränser. Utan att dertill ega nödigt kapital
köpte man jordagods till högt uppdrifna pris och
lyckades till en början att innan kort åter sälja
dem med vinst. Slutligen inträffade, såsom vid
alla dylika tillfällen, en reaktion. Spanmål och
egendomsvärden föllo; de sista köparne kunde svårligen
betala ränta, ännu mindre kapital, å den skuld de
sig iklädt; och då härtill kom, att landtmannen i
allmänhet voro betydligt skuldsatta hos städernas
handlande, inträffade bland dem en mängd bankrutter
såsom följd både af nyss nämda förhållande och af det
öfverdådiga lefnadssätt, hvarvid de vant sig under
de rikliga penningeåren.

I städerna var förhållandet ännu
bekymmersammare. Svindeln hade äfven der gripit
omkring sig till en förvånande grad. I förlitande på
de stora blankokreditiv, man lyckades förskaffa
sig i utlandet, importerade man besinningslöst,
långt utöfver behofvet. Då inträffade handelskrisen i
Hamburg och förde i november månad med sig en dylik i
Malmö. Varuvärdena föllo, afsättningen försvårades,
blankokrediterna skulle inbetalas, och alla möjliga
utvägar måste derför anlitas till låns erhållande. Den
förr så rikliga penningemarknaden blef otillräcklig,
ehuru bankerna på många ställen utsträckte sin
hjelpsamhet vida utöfver hvad de borde. Slutligen
kunde försträckningar ej mera bekommas, hvarken från
riksbankens lånekontor eller från skånska eller
från köpenhamnska bankerna. Nu intog en panisk
förskräckelse sinnena; man ropade på hjelp från det allmännas
sida. Äfven Malmö handelskorps ingick till bankofullmäktige med
anhållan om förstärkning af der varande lånekontors
kassa. Man bad om mitt biträde, och den 4 december
aflät jag till fullmäktiges ordförande, grefve
Lagerbjelke, ett så lydande telegram: "Ställningen
högst oroande. Många bankrutter förestå. Penningar
stå ej att erhålla. Handelskorpsens petition
riktig. Lånekontoret behöfver förstärkning. Meddela
statsrådet Gripenstedt. Hastig hjelp af nöden." Dylika
jämmerrop från alla trakter af landet blefvo mer
och mer högljudda med den påföljd, att mot årets
slut rikets ständer, på konungens derom gjorda
framställning, beslöto upptagande af ett lån på tolf
millioner riksdaler till handelns och näringarnes
förseende med tillfälligt förlagskapital (det så
kallade sjuprocentslånet).

Till följd af den finansiella krisen och bankens
bekymmersamma belägenhet var sinnesstämningen i Malmö
nedtryckt under vintern 1857--58, och umgängeslifvet af
samma anledning allvarsamt och sorgbundet. Min hustru
och jag kände af sådan anledning ett verkligt behof
att då den vackra årstiden inträdde söka förströelse,
och vi tillbragte derför en stor del af sommaren
med utflykter åt olika håll. Sålunda vistades vi i
medlet af maj 5 dagar i Köpenhamn, hvarest svenska
sändebudet amiral Virgin likasom hela hans familj
visade oss mycken välvilja, hvaraf syntes att vi i
deras hus kunde påräkna ett verkligt hem, så ofta vi
foro öfver sundet. Under försommaren gladde oss min
svärmor med några veckors besök i Skåne, hvarunder
hon med Sophie och lilla Anna tillbragte någon tid
hos grefve De la Gardies på Löberöd.
I början af juli egde i Köpenhamn en hygienisk
kongress rum, hvartill jag blifvit särskildt inbjuden,
och hvilken jag derför icke ansåg mig kunna undgå att
bevista. Utom det intresse förhandlingarna medförde,
underhöllos deltagarne med åtskilliga inbjudningar,
hvaribland en stor middag på Skydebanen, som för
oss svenskar var af något ovanlig beskaffenhet,
och en annan särdeles angenäm tillställning hos
den rike konsul Hage på hans vackra landtställe vid
sundet. Sista dagen af kongressens sammanvaro lopp
en dansk fregatt af stapeln. Vid denna högtidlighet
inbjöds jag af prins Kristian, numera konungen af
Danmark, att påföljande dag äta middag på Bernsdorf,
hvarunder jag erhöll tillfälle att kasta en inblick i
tronföljareparets enkla och älskliga familjelif. Jag
var ensam främmande. Vid bordet åto de båda äldsta
barnen. De öfriga inkommo vid desserten och erhöllo,
sedan de artigt helsat på en hvar af sällskapet,
sin anpart af densamma. Efter middagen framkom en
öppen vagn. Prinsen satte sig upp i främsta sätet,
tog tömmarna och erbjöd mig plats vid sin sida. I
eftersta sätet åkte prinsessan och den på besök hos
henne varande hertiginnan af Nassau, och nu företogs
en lång färd genom de aflägsna sköna delarne af den
danska djurgården, på småvägar, hvilka endast kunde
vara kända för den, hvilken såsom prinsen länge
bott i denna härliga trakt, småvägar, som jag vid
senare utflykter förgäfves sökt att fullständigt
återfinna. Med ett ord, jag var högst belåten med min
i alla afseenden angenäma dag.

Under augusti månad gjorde jag med min
hustru åtskilliga utflykter till de skånska
herregårdarne. Vi besökte derunder Ramlösa, Vrams
Gunnarstorp, Kristinehof, Krageholm, Charlottenlund,
Börringe och Toppeladugård, och då härtill läggas
alla de resor jag i tjensteväg gjorde till olika
delar af länet, så inses lätt, att jag under denna
sommar befann mig på ganska rörlig fot.

Emellan alla dessa utflykter sysselsatte jag mig
med förberedelser till ordnande af det blifvande
landtbruksinstitutet vid Alnarp. Sedan nämligen
bifall lyckligen kunnat vid 1857 års riksdag
genomdrifvas till anslag för detsamma, och skrifvelse
derom från riksdagen aflåtits, tillstälde kunglig
majestät mig den 2 oktober 1857 nyss nämda skrifvelse och förordnade
derjemte en interimsstyrelse, bestående af kammarherre
grefve Corfitz
Beck-Friis, häradshöfding Karl Trolle och ryttmästare
R. Stjernsvärd, att under mitt ordförandeskap
vidtaga nödiga åtgärder för institutets organisation
m. m. Vid denna interimsstyrelses första sammanträde,
den 24 oktober 1857, anstäldes såsom förvaltare under
organisationstiden inspektor Nissen, hvarjemte vid
samma tillfälle till uppgörande af nödiga ritningar
antogs danske arkitekten F. Meldahl. Begge dessa
val utföllo synnerligen lyckligt, och det är
den utmärkte Meldahl, numera direktör vid danska
konstakadedemien, som hufvudsakligen har förtjensten
af, att den slottslika bygnaden vid Alnarp kunnat
så ändamålsenligt, så harmoniskt skönt och tillika
så ytterst billigt uppföras.
Denna bygnad kostade, fullt färdig och försedd
med de nödvändigaste inventarier och möbler, endast
omkring 145,OCO rdr rmt.
Grundstenen dertill
inmurades den 11 april 1859, sedan under densamma
blifvit nedlagd en blecklåda, innehållande alla då
gällande svenska mynt, jemte en silfverplåt, hvarpå
dagen samt styrelseledamöternas och arkitektens
namn blifvit inristade. Till konduktör, att under
bygnadstiden vistas vid Alnarp och oaflåtligen
hafva tillsyn vid arbetet, antogs hr Fenger, äfven
han numera en af Danmarks skickligaste arkitekter;
och arbetet bedrefs med den fart, att hela det stora
slottet vid 1859 års slut var under tak.

Styrelsen insåg dock snart omöjligheten att enligt
nådig föreskrift hafva institutet i full verksamhet redan
hösten 1860, och sedan kunglig majestät lemnat anstånd
dermed till början af år 1862, lämpades derefter dagen
för det högtidliga öppnandet. För frågans ekonomiska
och materiella del var således temligen väl sörjdt,
men det vigtigaste af allt återstod: anskaffandet
af en fullt lämplig föreståndare. Det blifvande
läroverkets framtida anseende, likasom möjligheten att
göra detsamma för svenska landtbruket fullt gagnande
berodde på, huruvida styrelsen skulle lyckas att till
denna vigtiga befattning påträffa en person, utrustad
med alla de egenskaper, som dertill erfordrades;
och alla styrelsens ledamöter sökte derför att,
redan från första sammanträdet, i sådant hänseende
förskaffa sig nödiga underrättelser. Synnerligen
förorsakade denna fråga mig mycket bekymmer och
omtanke. Under två års tid hade jag för sådant ändamål
en vidlyftig skriftvexling med nästan alla inom det
svenska jordbruket mera kända personligheter, men
såsom vanligt voro
omdömena öfver de i fråga satta föreståndareämnena
mycket delade. Och icke nog med att jag sökte inhemta
praktiska och vetenskapliga jordbrukares omdöme, jag
vände mig äfven personligen, dock utan att ingifva
några förhoppningar, till alla dem som möjligen syntes
mig kunna till föreståndareplatsen ifrågakomma,
så väl agronomer som äfven sådana militärer, hvilka
tagit vetenskapliga examina och derjemte voro med
chefsegenskaper utrustade.

Det var så mycket angelägnare att vid institutets
organisation och synnerligen vid föreståndareplatsens
tillsättande ej begå några misstag, som allmänna
uppmärksamheten mycket fäste sig vid styrelsens
åtgöranden. Åtskilliga väl skrifna artiklar hade
derjemte blifvit införda i tidningen Aftonbladet, i
hvilka både regering och interimsstyrelse allvarsamt
klandrades derför, att ej någon vetenskapligt bildad
landtbrukare blifvit i den senare insatt. Dessa
uppsatser troddes allmänt vara skrifna af sekreteraren
i landtbruksakademien J. Th. Nathhorst, så mycket
mera som yttranden i fullkomligt enahanda syftning
blifvit af honom inom akademien fälda. Tillika
hade han i bref till grefve Beck-Friis uttalat sin
misströstan om utgången af styrelsens bemödanden,
då det vetenskapliga elementet helt och hållet inom
densamma saknades.

J. Th. Nathhorst var tongifvande i hvad som rörde
landtbruket, och jag beslöt derför, med anledning
af brefvet till grefve Beck-Friis, att sjelf taga
honom om hand. Jag uppgaf för honom skriftligen,
hvilka egenskaper jag af en föreståndare fordrade, och
begärde hans råd, hvar och huru en sådan skulle kunna
anträffas. Nu anslog Nathhorst en annan tonart. Han
skrifver den 21 januari 1858: "Jag hade befarat, att
man vid Alnarp ville gå samma väg som vid Ultuna, men
herr landshöfdingens förträffliga bref har återlifvat
mina förhoppningar, att en bättre tid möjligen kan
vara att emotse." Under den 9 februari fortsätter han
vidare: "Ju flere bref jag har den äran att mottaga af
herr landshöfdingen ju mera finner jag, att svenska
landtbruket må prisa sin lycka, som satt en sådan
man i spetsen för styrelsen af det nya institut, som
för dess befrämjande skall organiseras." Med ett ord,
allt var nu idel solsken, och från denna tid var det
slut både med missnöjet inom landtbruksakademien
och med klandret i tidningarna.
Under loppet af denna skriftvexling meddelade
J. Th. Nathhorst, att den ende, som han ansåg
passande till föreståndareplatsen, var hans son
Hjalmar Nathhorst. Den senare hade vid ett besök i
Malmö, hvartill han af styrelsen blifvit inbjuden för
att yttra sig öfver de af arkitekten Meldahl uppgjorda
utkast till institutets blifvande hufvudbygnad,
på samtliga styrelseledamöter gjort ett mycket
fördelaktigt intryck. Men flere af Södermanlands
förnämligaste jordbrukare, inom hvilken provins
Nathhorst några år varit föreståndare för Väderbrunns
landtbruksskola, ansågo honom vara så opraktisk,
att de allvarsamt afrådde hans anställning. Äfven mot
öfriga ifrågasatta personer gjordes anmärkningar af
flerfaldig beskaffenhet. Styrelsen råkade derför i
mycken villrådighet och beslöt att med föreståndares
antagande låta tills vidare anstå, sedan institutets
öppnande numera blifvit med kunglig majestäts
tillåtelse uppskjutet.

Efter förnyade öfverläggningar och mycken
skriftvexling med agronomen Hjalmar Nathhorst
stannade jag slutligen med mitt val på honom,
och öfriga styrelseledamöter förenade sig äfven om
samma åsigt. Den 5 maj 1861 utnämdes han af kunglig
majestät till föreståndare, och i september samma år
flyttade han till Alnarp. Att detta val, som gjort
styrelsen så mycket bekymmer, dock slutligen utföll
synnerligen lyckligt, det har erfarenheten sedermera
till alla delar bekräftat.

Den 15 mars 1862 började undervisningen, och
institutet invigdes vid detta tillfälle med vanliga
högtidligheter. Jag fick då offentligen hembära min
tacksägelse till interimsstyrelsens samtliga ledamöter
för det verksamma sätt, hvarpå de mig understödt,
och tillika meddela att, genom bidrag under olika
titlar af 17,000 rdr från hushållningssällskapet,
samt en gåfva stor
20,000 rdr af lagmannen Sylvan, institutet nu vid
dess öppnande befans vara fullkomligt skuldfritt.

Genom nådig skrifvelse af den 13 juni samma år
behagade kunglig majestät "förklara mig och samliga
ledamöter i interimsstyrelsen dess nådiga välbehag
öfver det utmärkta nit och den osparda möda, som vi
ådagalagt vid fullgörandet af det med svårigheter af
flerfaldig art förenade uppdraget att ordna Alnarps
landtbruksinstitut och dess redan började verksamhet".
Det må äfven tillåtas mig att nu få inför
efterverlden tacksamt erkänna den stora
förbindelse, hvari jag står till dessa mina
vänner, Beck-Friis, Trolle och Stjernsvärd, för
det aldrig tröttnande verksamma nit, hvarmed de så
väl under organisationstiden som under de första,
ofta bekymmersamma åren af institutets verksamhet,
med uppoffring af tid och omtanke, stodo mig bi.

Några år förut, och förmodligen såsom en följd
af hvad jag gjort för genomdrifvande af Alnarps
landtbruksinstitut, invaldes jag den 19 maj 1858 till
arbetande ledamot i landtbruksakademien och gjorde
hösten samma år mitt inträde derstädes.

Den 14 september 1858 var för Skånes inbyggare en
kär högtidsdag. Den södra stambanan hade då hunnit
färdigbyggas till gränsen af Kristianstads län,
och invigningsfesten firades vid Höör, den sista
stationen inom Malmöhus län. För mig enskildt var
denna dag icke blott en högtids-, utan derjemte äfven
en glädje- och hedersdag. Genom ord, som någon tid
förut undfallit ryttmästare Tornérhjelm, hade jag en
svag aning om, att en öfverraskning var mig tillämnad,
men hvari den skulle bestå, derom var jag fullkomligt
okunnig. Sedan banan med öfliga ceremonier af major
Beyer och mig förklarats öppnad, uppträdde grefve Karl
Dücker, tackade i vackra, värdiga och synnerligen
välvilliga ordalag länets höfding för hvad han för
detsamma uträttat, och särskildt för den jernväg, som
genom hans bemödanden kommit till stånd och som nu
blifvit genom Malmöhus län fullbordad. I sammanhang
härmed öfverlemnade han på länets invånares vägnar
en, i konstnärligt hänseende ännu mer än genom dess
betydliga materiella värde storartad minnesgåfva
af silfver, föreställande i förgrunden Skåne,
som under bilden af en skön qvinna stöder sig på
en sköld med det skånska vapnet. Till venster om
henne hvilar det svenska lejonet, omgifvet af vapen
och krigiska sinnebilder, hvaremot man på hennes
högra sida ser en forskande ödla, konstens lyra och
upplysningens fackla. Bakom Skånes bild reser sig
från odlade sädesfält en hög, fristående bautasten
med smakfullt anbragta runslingor, å hvilka läsas
följande inskrifter:

Å framsidan:

Till Samuel Gustaf von Troil, den kraftfulle,
lyckosamme Höfdingen, befordraren af Malmöhus läns
framgång.

Å baksidan:

En gärd af tacksamhet den 14 september 1858, dagen då
jernbanan öppnades mellan bördiga tegar och skogbevuxna marker.

Djupt rörd tackade jag så väl grefve Dücker som öfriga
gifvare för detta vedermäle af deras tillgifvenhet
och välvilja, men meddelade dem tillika, att enligt
gällande föreskrifter det var hvarje tjensteman
förbjudet att mottaga gåfvor af personer, som i ett
eller annat afseende kunde anses under honom lyda. Jag
tillade dock, att jag ville hos konungen anhålla, att
ett undantag måtte medgifvas för detta säregna fall,
samt mottog derför tills vidare den för mig dyrbara
gåfvan. Under återfärden från Höör uppehöll sig tåget
några timmar i Lund, hvarest en storartad middag var
anordnad, med för tillfället afpassade skålar och
tal, och hvarvid den ståtliga hedersgåfvan fick midt
på bordet intaga sin plats för att riktigt kunna af
alla beskådas.

Då jag kort efter denna vackra fest anlände till
Stockholm och så väl skriftligen till civilministern
som muntligen till kronprinsen-regenten anmälde
förhållandet och utbad mig tillåtelse att mottaga den
åt mig öfverlemnade minnesgåfvan, anade jag föga, att
ett sådant tillstånd skulle mig förvägras, helst så
väl kronprinsen som statsrådets medlemmar enskildt
på det hjertligaste dertill lyckönskat mig. Men
sådan blef dock utgången. Man befarade följderna
af ett prejudikat, och under den 29 oktober afläts
till mig en skrifvelse af innehåll, "att kunglig
majestät, som icke kunnat annat än med synnerlig
tillfredsställelse erfara, att herr landshöfdingen
genom sin embetsverksamhet såsom landshöfding
i Malmöhus län förvärfvat sig länets inbyggares
förtroende och erkänsla, likväl funnit den åt herr
landshöfdingen erbjudna gåfvans mottagande, såsom
varande i strid mot hvad i allmän lag är stadgadt,
icke böra i nåder medgifväs".

Den 16 november uppkallades jag till
kronprinsen-regenten, som med verklig ledsnad
meddelade mig denna utgång af frågan, hvilken
ännu icke hunnit blifva mig i officiel väg
tillstäld. Kronprinsen behagade vid samma tillfälle
tilldela mig storkorset af kunglig nordstjerneorden,
hvilket jag sålunda erhöll framför många äldre
kommendörer, under tillkännagifvande att detsamma
borde anses såsom ett bevis på konungens stora
tillfredsställelse så väl med mig personligen som
äfven med det sätt, hvarpå
Malmöhus läns invånare velat uttrycka sin belåtenhet
med sin höfdings verksamhet.

Till den af mig högt aktade grefve Dücker, som fört
ordet i Höör, meddelade jag detta beslut å den gjorda
framställningen, med underrättelse tillika, att jag i
början af det kommande året skulle vara åter i Malmö,
och att minnesgåfvan då kunde hos mig afhemtas. Vid
nämda tid infann sig en deputation af gifvarne, som
tolkade sin ledsnad öfver den oförväntade utgången,
men tillika anhöll, att min hustru och efter
henne vår dotter ville mottaga den mig tillämnade
hågkomsten. Anbudet mottogs med tacksamhet, men under
hela min landshöfdingetid undangömdes dock denna
vackra gåfva i ett aflägset förvaringsrum, hvarifrån
densamma blott vid ett enda tillfälle framtogs,
nämligen vid min dotters bröllop sommaren 1871, då en
stor del af gifvarne var tillstädes. Sedan jag tagit
afsked, har den dock åter kommit till heders och utgör
nu den kanske vackraste, och säkert för mitt hjerta
dyrbaraste, prydnaden i mitt och min hustrus förmak.

Den ädelsinnade konung Oskar hade alltifrån
uppstigandet på tronen egnat sig åt uppfyllandet
af sina regentpligter med en aldrig hvilande
omsorg. Hans samvetsgrannhet ålade honom dervid,
kanske allt för mycket, att söka intränga i hvarje
frågas äfven obetydligaste biomständigheter. Den
öfveransträngning han derigenom pålade sig kunde
ej annat än menligt verka på hans helsa, för hvars
återställande honom af läkarne vid flere tillfällen
föreskrefs hvila och medicinsk behandling. Redan år
1852 föranleddes af denna anledning badresan till
Kissingen, men äfven efter denna tid hade konungen
flere sjukdomsfall. Tillståndet förvärrades med tiden,
och i juni månad 1857 öfverlemnades riksstyrelsen
åt kronprinsen Karl. Konungens nervsystem angreps
nu allt mer och mer, och sommaren 1858 tillbragtes
på Drottningholm, der han ostörd skulle öfverlemna
sig åt hvilan. Å detta lustslott vistades han ännu,
då jag i september månad samma år anlände till
Stockholm. En varm solskensdag, den 27 i nämda månad,
reste jag ut till Drottningholm för att anmäla mig hos
den sjuke konungen. Man hade allmänt sagt mig, att
tillträde till hans person blef en hvar förvägradt,
och äfven den tjenstgörande kabinettskammarherren,
öfverste Bruncrona,
upprepade detsamma, men jag ville åtminstone låta
drottning Josefina veta, att jag personligen instält
mig, och bad derför Bruncrona anmäla min närvaro,
utan att strängt påyrka något företräde. Till stor
förvåning för honom sjelf, likasom för mig, återkom
han med det budskap, att konungen vore färdig att
göra en spatserfärd i vagn, men att jag genast
efter återkomsten skulle blifva mottagen. Så skedde
äfven. Detta besök var det sista jag hos konungen
aflade, och minnet af dess minsta omständigheter
hafva åren icke kunnat utplåna. Till venster i
mottagningsrummet stod en soffa, framför denna
ett större bord, och vid bordets yttre långsida
en beqväm hvilstol, i hvilken konungen, klädd i
nattrock, satt med ryggen mot fönstret. Drottningen
mottog mig, anvisade mig plats bredvid sin gemål
och satte sig sjelf i soffan. Konungens åsyn gjorde
på mig ett ytterst sorgligt intryck. De förr så
vackra ögonen voro nu glasartade och intet sägande,
hvarjemte hela ansigtsuttrycket vitnade om en oändlig
slapphet. Sjelfmant frågade hans majestät: huru står
det till i Skåne?, men allt hvad han sedermera yttrade
var endast ett upprepande af de ord drottningen lade
i hans mun. Om det således var med djupt vemod jag såg
och hörde den halft medvetslöse konungen, så stegrades
deremot den höga tanke jag alltid hyst om drottning
Josefina till största grad af beundran. Ett sådant
välde öfver sig sjelf har jag aldrig hos någon qvinna
sett. Konungens plats var sådan, att sidan vändes åt
drottningen, hvilken han således icke kunde se. Jag
satt deremot midt emot hennes majestät, och hon
tillät mig, under detta temligen långa företräde,
att oförbehållsamt läsa i hennes själ. Det ena
ögonblicket runno de stridaste tårar utför hennes
kinder, det andra aftorkade hon dem och blandade sig
med glad och likgiltig ton i samtalet, framkastande
ämnen, som kunde gifva konungen anledning att yttra
något. Då jag slutligen tog afsked, följde hon mig
till dörren och gaf mig der en lång och talande blick,
som trängde ned till min själs innersta fibrer och
som tydligt innebar, att hon icke längre ville för mig
dölja sin gemåls verkliga tillstånd. Jag var upprörd
och kunde omöjligt underlåta att med hänförelse
trycka och kyssa den hand, som så vänligt räcktes
mig till farväl.

Detta konungens tillstånd fortfor och förvärrades
under nio och en half månader, ända till den 8 juli
påföljande år, då hans majestät fick sluta sina
lidanden; och under hela denna tid vårdade honom hans
ädla maka på ett sätt, som endast få kunna efterlikna.

*

VIII.

Landshöfdingetiden.

(1858-1865.)

Ordförandeskap i kommunalkomitén. Obehagligt
arbete i densamma. Täta resor mellan Malmö och
Stockholm. Besök på Fredriksborg hos Fredrik
VII. Min moders död. Inköp af Rönneholm. Riksdagen
1859--60. Jernvägsfrågans ställning nödgar mig att i
densamma deltaga. Uppresa till Stockholm. Vacker seger
på riddarhuset. Norska frågan. Kröningen. Början
af de många kungliga besöken. Lägret vid
Ljungby. Fredrik VII öfverraskar min hustru. Konung
Karl med familj gästar vårt hus. Tillsättning af
landssekreterarebefattningen. Hemlif. Henning
Hamilton minister i Köpenhamn. Sändning från
Karl XV till Fredrik VII. Prins Gustaf af Vasa i
Helsingborg. Min svärfars benbrott. Åtgärder för
de skånska bibanornas tillvägabringande. Motioner
om bidrag till dessa banor och om förökadt anslag
till Alnarp under riksdagen 1862--63. Vestra
stambanans invigning. Konungen föreslår mig att
inträda i statsrådet. Representationsförslagets
framläggande. Lapinskis polska expedition. Tre
dagars besök af kronprins Oskar. Svenska och
danska konungarne sammanträffa i Malmö. Fredrik
VII:s besök och historiskt märkvärdig middag i
landshöfdingeresidenset. Prins Oskar med gemål
och barn gästa landshöfdingehuset under fyra dagar.
Prins Augusts besök. Grefvarne
Manderström och Henning Hamilton sammanträffa hos
mig. Omintetgörande af tilltänkt förbundstraktat
med Danmark. Sinnesstämningen i Danmark och
Sverige. Insamlingen för danskarne. Ordförandeskap
i landstinget. Hemlif. Nytt besök af prins Oskar
med familj. Resor till Stockholm med anledning af
min systers död. Förberedelser för elfte allmänna
svenska landtbruksmötet. Jag inbjuder konungen, men
måste lemna opåaktad drottningens önskan att dervid
närvara. Landtbruksmötet. Malmö stads storartade
fest. Aftonbjudningar i landshöfdingehuset. Jag
erhåller konungens porträtt och storkorset af
vasaorden. Konungen inviger Landskrona- och
Helsingborgs-banorna.

Den resa, som jag i september månad 1858 företog
till hufvudstaden, var föranledd af ett uppdrag,
som blef både vidlyftigare och obehagligare, än jag
hade väntat. Den 10 föregående
maj tillskref mig nämligen då varande chefen för
civildepartementet, statsrådet Almqvist, med begäran å
kronprinsen-regentens och egna vägnar att jag måtte
åtaga mig ordförandeskapet i en blifvande komité
för kommunalväsendets ordnande; och då jag alltid
ansett det vara embetsmannens pligt att, så vidt han
förmår, offra sina krafter åt det allmännas tjenst,
besvarade jag jakande denna till mig framstälda
fråga. Jag förordnades derefter den 19 juni 1858 att
såsom ordförande, och med riksarkivarie Nordström,
borgmästare Stolpe, teologie doktor Gumælius,
bruksegare Ekstrand och riksdagsfullmäktige Nils
Larsson såsom ledamöter utgöra den komité, som enligt rikets
ständers begäran borde ej mindre upprätta förslag till författning
om landsting eller en länen omfattande 
kommunal-representation, än äfven i sammanhang
dermed öfverse de angående menighetsstyrelse, så
väl på landet som i synnerhet i städerna, gällande
författningar.

Efter mottagande af detta förordnande blef min första
åtgärd att från Norge, Danmark och åtskilliga
andra länder anskaffa de förordningar i ämnet, som
derstädes funnos att tillgå, men af hvilka jag dock
sedermera under vårt arbete ej hade
någon synnerlig nytta. Nästa fråga blef att
efterhöra en duglig
sekreterare, och i sådant afseende gjorde jag mig
länge ganska mycken möda, ehuru förgäfves, emedan
alla skickliga personer, till hvilka jag vände mig,
voro af andra uppdrag hindrade att en dylik tillfällig
befattning mottaga. Följden deraf blef äfven, att den
person, som komitén slutligen till sekreterare antog,
var i så många afseenden olämplig, att mitt och allas
vårt arbete derigenom i betydlig mån ökades.

Den 4 oktober 1858 sammanträdde komitén. Det dröjde
ej länge, förr än jag insåg, att dess öfverläggningar
skulle blifva stormiga. Riksarkivarien Nordströms
ovanliga kunskapsförråd, likasom hans skarpsynthet
och arbetsförmåga, äro mer än väl kända, men dermed
förenade han en hög grad af envishet samt ett
despotiskt och uppbrusande lynne, som understundom
öfvergick gränsen för det passande. Borgmästare
Stolpe hade likaledes mycken både erfarenhet och
skicklighet, men i det fogliga väsendet låg någonting
stickande, som i hög grad retade Nordström. Då
derjemte dessa herrar, synnerligen hvad beträffade
ordnandet af städernas kommunalväsende, voro af
mycket olika
åsigter, uppstodo innan kort dem emellan häftiga
strider. Vid många af dessa tillfällen måste jag
gifva Stolpe rätt, och derifrån härledde sig den
bittra sinnesstämning, som blef rådande äfven mellan
Nordström och mig. Jag har under min långa lefnad
varit i beröring med menniskor af de mest olika
lynnen och i allmänhet förstått att temligen väl med
dem förlikas, men med Nordström blef detta omöjligt,
och jag tillstår öppet, att vårt samarbete derigenom
blef för mig i högsta grad obehagligt.

Komiténs medlemmar insågo genast nödvändigheten
af att icke lappa på de gamla menighetsstadgarne,
utan från grunden utarbeta nya förordningar ej
blott för landsting utan äfven för kommunalstyrelse i
städerna och på landet, likasom för handläggning af de
kyrkliga angelägenheterna, och efter mycket sträfvande
lyckades vi att till medlet af december månad få
hufvud-grunderna för alla dessa olika förordningar
bestämda. Af sekreteraren hade jag dervid föga hjelp
och nödgades derför i allmänhet att efter hvarje
sammankomst sjelf utarbeta förslag till lydelsen
af de paragrafer, hvarom vi då öfverlagt. Detta
förslag blef ofta vid vårt nästa möte sönderrifvet,
för att omredigeras och möjligen åter undergå nya
förändringar. Detta obehag underkastade jag mig
dock villigt, emedan jag fann det vara enda sättet
att bringa arbetet framåt. Då vi i december månad
åtskildes, åfverenskommo vi att i medlet af april
månad 1859 åter sammanträffa, och borde sekreteraren
under mellantiden på grund af de fattade besluten
uppgöra fullständiga förslag till förordningar. Denna
vår förväntan gick dock om intet, hvarför, då vi åter
sammanträdde, ett mycket drygt arbete återstod,
hvarmed komitén var sysselsatt ända till medlet
af augusti. Men äfven då kunde vi icke slutligen
åtskiljas, ty motiv saknades, hvilka riksarkivarien
Nordström åtagit sig att uppsätta. Komitén måste
derför, och det för tredje gången, komma tillsamman i
medlet af oktober och kunde först i början af november
till kunglig majestät aflemna frukten af sitt arbete.

Dessa förslag till kommunalförordningar
tillstäldes genom kunglig proposition den då samlade
riksdagen. Vid frågans förberedande behandling inom
ekonomiutskottet lät jag under några veckor derstädes
invälja mig, för att förklara och försvara desamma. De
antogos. nästan utan anmärkning så väl af utskott
som af riksdagen i dess helhet och hafva sedermera
varit i mer än 13 år gällande utan väsentliga
förändringar. Under min temligen sträfsamma
embetsmannatid har jag aldrig deltagit i ett
arbete, som satt mitt tålamod på svårare prof
och så många gånger i hög grad utledsnat mig, och
dock har jag sedermera ej kunnat underlåta att med
stor tillfredsställelse erinra mig den möda jag på
kommunalfrågans lösning nedlagt, sedan jag erfarit,
i hvilken hög grad dessa forordningar bidragit att
höja det svenska folkets anda och sjelfverksamhet,
likasom den stora utveckling landet och synnerligen
städerna derigenom vunnit.

Vinterresorna mellan hufvudstaden och Skåne voro
denna tid, då jernvägskommunikation saknades,
ganska besvärliga. Ehuru många dylika färder jag
nödgades företaga, hade jag dock den lyckan att aldrig
utsättas för några svårare äfventyr. Då jag nu den
15 december 1858, efter kommunalkomiténs första
sammanträde, återvände till mitt hem, besökte jag
under vägen mina vänner, landshöfdingarne baron af
Ugglas i Linköping, grefve Mörner i Vexiö och Emil
von Troil i Kristianstad. Till Mörner hade jag länge
och ifrigt varit inbjuden och öfvervar hos honom en
festlig tillställning, som äfven bevistades af min
gamle kamrat i statsutskottet, biskop Heurlin. Denne
senare lemnade eljest numera aldrig sitt hem, men
denna gång kunde han ej förneka sig nöjet att åter
få politisera med den forne stridskamraten. Den
23 december återkom jag till Malmö, hvarest jag ej
fick qvarstanna mer än knappa fyra månader, under
hvilka tiden hufvudsakligen upptogs af embetsresor
och arbete för organisationen af landtbruksinstitutet
på Alnarp. Den 18 april styrdes åter kosan till hufvudstaden, dit min hustru och
dotter något senare anlände samt efter en månads dervaro begåfvo
sig till föräldrarna på Frötuna. Vid slutet af
augusti återvände vi alla kanalvägen öfver Göteborg
till Malmö, i härligt väder och i sällskap med den
angenäme markis Talleyrand, hvilken återvände från
en utomordentlig beskickning till svenska hofvet.

Äfven denna gång fick jag blott helt kort,
1 1/2 månad, qvarstanna i Skåne. Den 10 oktober måste
jag åter uppresa till Stockholm för att afsluta
kommunalkomiténs arbeten och närvara vid riksdagens
öppnande. Jag medförde till den senare två fullmakter,
den ena för friherrliga ätten Kaulbars, den andra för
adliga slägten Berg von Linde. Men då jag förnam,
att man hade starka funderingar på mig till
ordförandeplatsen i statsutskottet, och jag under
hela det föregående året varit så länge aflägsnad från
Skåne, att min närvaro derstädes var lika mycket af
behofvet påkallad som af mig sjelf efterlängtad, uttog
jag pollett för n:r 1,917 Berg von Linde, ingick ej i
något utskott och afsade mig äfven den bänkmansplats,
som vid riksdagens början blifvit mig tilldelad.

Derigenom kunde jag den 11 november anträda återfärden
från hufvudstaden. Mot slutet af samma månad reste jag
med min hustru på några dagar öfver till Köpenhamn,
hvarunder jag i sällskap med svenska sändebudet,
amiral Virgin, tillbragte en dag på Fredriksborgs
slott hos konung Fredrik VII. Detta besök var af
intresse, icke blott derför att det egde rum några
få dagar innan den härliga slottsbygnaden afbrann,
utan äfven derför att jag då fick göra bekantskap med
konungens morganatiska gemål, den mycket beryktade
grefvinnan Danner. Man hade denna tid mycket att
säga på denna grefvinnas räkning, men hvad som
ingen kan bestrida är, att hon hade både hufvud och
förmåga att leda och underhålla ett samtal, hvarpå
jag äfven vid detta tillfälle erhöll ett talande
bevis. Jag hade nämligen blifvit hennes granne vid
bordet, och vi underhöllo oss till en början med
likgiltiga, icke synnerligen lifvande ämnen, då
konungen frågade, huru länge jag haft anställning
vid Karl Johans person. Sedan jag derför redogjort,
yttrade grefvinnan, att det var för henne en stor,
glädje att få sammanträffa med någon, som närmare
känt denne namnkunnige man, om hvilken hon läst så
mycket. Af lätt förklarliga skäl blef nu samtalet
högst lifvadt under hela den återstående delen af
middagen. Hvarest grefvinnan Danner hade inhemtat
sina upplysningar om Karl XIV, känner jag icke --
och visserligen voro i mer än ett fall åsigterna
skefva, men hon hade i allmänhet ganska god kunskap om
denne konungs person och historia -- och jag omnämner
detta förhållande endast för att visa, med hvilken
takt hon visste att hastigt omfatta ett ämne, som
kunde gifva fart åt samtalet. Denna erfarenhet hade
jag äfven framdeles flere tillfällen att förnya,
och utan tvifvel var det äfven denna hennes snabba
uppfattning jemte hennes förmåga att roa konungen,
som väsentligen bidrog att
bibehålla grefvinnan Danners stora välde öfver
Fredrik VII -- ett välde som försatte honom i en
mycket obehaglig ställning till Danmarks högadel
och bildade fruntimmerskretsar samt derigenom
omöjliggjorde hvarje hoflif i Köpenhamn. Efter
konungens död sökte grefvinnan att genom storartad
välgörenhet godtgöra forna förseelser, och den
ansenliga förmögenhet hon samlat öfverlemnades genom
hennes testamentariska förordnande nästan uteslutande
till fromma stiftelser.

Då jag i november 1859 afreste från Stockholm,
hoppades jag att i lugn få öfverlemna mig åt hemlifvet
och åt länets angelägenheter, från hvilka jag genom
mitt trägna komité-arbete måst så länge afhålla
mig. Jag trodde nämligen icke, att några särskildt för
Skåne vigtiga frågor skulle påfordra min ytterligare
närvaro vid riksdagen, men deruti misstog jag mig. Jag
måste åter dit uppresa, äfven denna gång till följd
af jernvägsfrågan. Denna hade under de sju år, som
förflutit, sedan jag lyckats genomdrifva beslutet
om en från Malmö utgående statsbana, vidgats efter
en förvånande måttstock. År 1853, i jernvägarnes
barndomstid, sträckte sig anspråken icke längre än
att möjligen kunna tillvägabringa dylika banor för
sammanbindning af de stora insjöarne sinsemellan
och med hafvet, på det man sålunda skulle kunna,
dels å jernväg, dels genom ångbåts- och segelfart,
underlätta utförseln af landets alster; och det var
i sådant syfte jag framlagt förslaget om en jernväg
Malmö--Jönköping. Öfverste Ericsson, som under den
derefter förflutna tiden uppgjort en fullständig
jernvägsplan för hela det södra och mellersta Sverige,
hade sett frågan från en långt vidsträcktare synpunkt
och föreslog nu sammanhängande jernvägslinier, hvilka
väl borde beröra men aldrig afbrytas af våra stora
insjöar. I sammanhang dermed yrkade han, att den
södra stambanan, i stället för att följa Lagaådalen,
borde dragas genom det inre af Småland till Nässjö,
hvarifrån densamma skulle afvika till Jönköping,
och borde Nässjö derjemte blifva utgångspunkten
for en framdeles blifvande jernväg genom det rika
Östergötland. Verkstälda undersökningar visade
grundlösheten af de farhågor, man hittills hyst för
framkomsten genom det höglända och brutna Småland;
och då härtill kom, att det södra Sverige hade att,
genom Nässjöliniens antagande, framdeles emotse en
temligen rak och kort förbindelse med
hufvudstaden, var det naturligt, att jag till alla
delar skulle ingå på Ericssons plan, hvilken redan
innan den framlades blef mig meddelad. Densamma var
äfven af regeringen antagen, och i öfverensstämmelse
dermed föreslog kunglig majestät vid 1859--60 års
riksdag, att södra stambanan skulle från Falköping
ledas genom Jönköping öfver Tenhult till Nässjö och
derifrån vidare förbi och i närheten af sjön Salen
till Finjasjön.

Om, såsom antagligt var, denna regeringens af
samtliga myndigheter understödda plan vann riksdagens
godkännande, var min närvaro vid frågans afgörande
obehöflig; och jag hade på denna förutsättning grundat
hoppet att ostörd få qvarstanna i Skåne. Beklagligtvis
började dock redan vid denna tid de sedermera
så ryktbarvordna jernvägsunderhandlingarna, med
åtföljande kompromisser och löften om ömsesidigt
understöd, att vinna inträde i representationen, om
hvilket allt jag snart erhöll upplysning. Jag stod
nämligen i liflig brefvexling med flere af mina i
hufvudstaden varande vänner, hvilka alla visste,
att jag i händelse af behof -- men endast under
sådan förutsättning -- vore beredd att till riksdagen
uppresa. Dessa gåfvo mig under januari och februari
månader täta underrättelser om ställningen. Med full
visshet kunde de väl icke yttra sig om det spel,
som i tysthet bedrefs, men alla meddelanden stämde
dock deruti öfverens, att inom statsutskottet de nya
uppslagen i jernvägsfrågan leddes af general Bildt,
professor Carlson och ryttmästare Tornérhjelm,
hvilka lyckats derstädes genomdrifva förkastandet af
södra banans riktning åt Nässjö, hvaremot Lagalinien
af dem ifrigt förordades. Anledningen härtill vore,
enligt hvad man påstod, att söka i löften gifna åt
det norra mälarepartiet. Om Nässjölinien godkändes,
fruktade nämligen detsamma att bearbetningarna för
en östgötabana skulle blifva så starka, att alla
förhoppningar om jernväg norr om Mälaren komme att
för en längre tid stå tillbaka; och derför hade man
beslutit att, såsom det kallades, till förmån för
nämda parti "escamotera" den södra banan. Af alla
dessa skäl påyrkade man ifrigt min snara uppresa,

I hvad mån ofvan antydda förutsättningar voro riktiga,
blef det mig ej möjligt att vid min ankomst till
hufvudstaden med full visshet utröna. De hade dock
mycken sannolikhet för sig,
ehuru man såsom anledning till Nässjöliniens
förkastande angaf den besparing, som derigenom
skulle för statsverket uppkomma. Saken blef inom
statsutskottet så väl bedrifven, att af dess 36
ledamöter endast 11 reserverat sig mot beslutet,
hvaremot samtliga de öfriga omfattade den åsigt att,
med Nässjöliniens förkastande, föreslå jernvägens
ledning genom Lagaådalen.

Denna omständighet, likasom den att nästan alla
adelns utskottsledamöter omfattat Lagaå-riktningen,
gjorde det mer än troligt, att densamma skulle
på riddarhuset blifva antagen, så framt ej med
de mest giltiga skäl ohållbarheten af utskottets
förutsättningar kunde ådagaläggas. Jag beslöt dock
att i detta afseende göra hvad i min förmåga stod
och företog derför den 23 februari 1860 uppresan
till Stockholm.

Genom de förutskickade förbudssedlarne var min ankomst
öfverallt bekant, och, då jag efter andra nattlägret
skulle om morgonen afresa från Elmhult, instälde sig
en deputation från kringliggande socknar, för att
bedja mig verka för jernvägens dragande åt Nässjö --
ett bevis på huru lifligt redan då jernvägsfrågan
af allmogen omfattades. Resan fortsattes lyckligt
de första fyra dagarne. Den femte uppstod en
häftig storm. Under det jag åt en hastig middag
i Linköping, mottog jag besök af mina der varande
vänner, landshöfdingen baron Ugglas samt generalerna
Hohenhausen och Lovén, hvilka på det enträgnaste
sökte öfvertala mig att till följd af det svåra
vädret uppskjuta affärden och deltaga i en större
festmåltid, hvartill de alla voro inbjudna. Jag
afslog dock alla deras framställningar, och denna
bestämdhet var synnerligen lycklig, ty stormen
öfvergick till den våldsammaste snöyra, som följande
dag och derefter 3 à 4 dagar tillintetgjorde all
samfärdsel på östgötaslätten. Jag hade visserligen
äfven nu ganska svårt att uppnå Norrköping och att
derifrån framkomma till nattlägret Åby, men det gick
dock för sig; och då derifrån resan fortsattes genom
skogsbygd, voro påföljande dag de mötande hindren
icke oöfveryinneliga.

Vid ankomsten till Stockholm mottogs jag med öppna
armar af alla dem, som ifrade för den af kunglig
majestät föreslagna jernvägsriktningen. Ett, om jag
så må kalla det, enskildt utskott bildades skyndsamt,
sammansatt af 2 à 3 liktänkande personer af hvarje
stånd, hvilka hos mig hade täta öfverläggningar
för att organisera motståndet mot
statsutskottet. Redan i Malmö hade jag noggrant
studerat denna fråga. Nu, sedan utskottets betänkande
blifvit tryckt, genomgicks detsamma punkt för punkt
och underkastades en sträng granskning. Med ett ord,
vi förberedde oss i alla afseenden till den stora
striden, hvilken egde rum den 25 april. För mig var
denna dag en glädje- och hedersdag. Jag vann då den
vackraste seger, som under min långa riksdagsmannabana
någonsin kommit mig till del. En lycklig tillfällighet
underlättade dock min svåra uppgift. Jag fick
nämligen ordet strax i början af eftermiddagens
plenum, då de mangrant församlade åhörarne hvilat upp
sig efter förmiddagens öfverläggning. Mitt anförande
var länge förberedt och väl öfvertänkt. Ehuru det
räckte nära två timmar och i protokollet upptager
femton fint tryckta sidor, hade jag dock den
tillfredsställelsen, att riddarhusets uppmärksamhet
icke ett enda ögonblick slappades, likasom att
ingenstädes något af dessa enskilda samtal började,
hvilka vanligen uppstå, när talaren för länge behåller
ordet. Då jag slutade, helsades jag med så ihållande
och så lifliga bifallsrop, att jag deraf tydligen
kunde finna, att jag och de med mig liktänkande skulle
segra. Så blef äfven förhållandet, och vid voteringen,
som först egde rum klockan 2 på natten, antogs mitt
förslag med 121 röster mot 52. Samma beslut genomdrefs
äfven i preste- och borgarestånden, från hvilka jag
under öfverläggningens fortgång hvarje halftimme
erhöll breflappar med uppgift å talare för och mot
samt utsigterna för ögonblicket.

Denna utgång var förkrossande för statsutskottet, som
derigenom på en dag såg tillintetgjord den konstlade
tillställning, med hvars genomdrifvande detsamma i
flere månader varit sysselsatt.

Några veckor före jernvägsfrågans nu beskrifna
afgörande förekom en annan strid af ganska
säregen beskaffenhet. Man hade nämligen bland
annat motionerat, att all trafik på statens
jernbanor måtte på sön- och helgdagar varda
förbjuden. Ekonomiutskottet hade afstyrkt en dylikt
dårskap; men då frågan den 14 mars 1860 på riddarhuset
förekom, gjordes af husets samtliga läsare en riktig
stormlöpning mot detta utskottsbetänkande. Äfven jag
måste uppträda för att stäfja dessa fantaster,
hvilka naturligtvis ej lyckades genomdrifva sin
åsigt. Bland öfriga frågor, som vid denna riksdag
förekommo, var utan tvifvel den så kallade "norska"
den mest brännande. Jag deltog icke offentligen
i dess afgörande, hvarför äfven skildringen deraf
icke tillhör dessa rader. Konungen sjelf befann sig
i en svår belägenhet, stäld mellan de svenska och
norska intressena, dock; såsom det ville synas,
genom gifna löften lutande åt norska sidan. Rykten
uppstodo om de svenska statsrådsledamöternas afgång
till följd af denna fråga och spridde sig hastigt
till alla landets delar. Min hustru oroades i hög
grad af dessa berättelser, emedan hon befarade, att
jag skulle blifva nödsakad att inträda i ministèren,
och tillskref mig derom många bref. Jag lugnade henne
dock med den försäkran, att sådant så mycket mindre nu
kunde komma i fråga, som jag i detta ämne haft flere
samtal med konungen och dervid ganska oförbehållsamt
uttalat en åsigt stridande mot den hans majestät
hyllade. Frågan väckte en tid stor uppståndelse, men
sedan den en gång var afgjord, lugnade sig sinnena,
och af det befarade ministerombytet blef -- såsom
bekant är -- ingenting.

Efter att hafva öfvervarit konungens och drottningens
kröning, återvände jag i medlet af maj sjöledes till
Malmö, hvarvid vägen togs öfver Hamburg. Anledningen
till denna omväg var den underrättelse, som konung
Karl mig meddelat, att jag och min hustru hade att
bereda oss på åtskilliga besök under sommaren af
så väl den svenska som danska konungafamiljen; och
ehuru vårt hus redan förut var i de flesta hänseenden
ganska väl försedt, var det dock ett och annat, som
i bohagsväg behöfde tilläggas, hvarför jag beslöt att
i Hamburg göra de för sådant ändamål nödiga uppköp.

De höga gästerna läto, såsom här nedan synes, ej länge
vänta på sig; och nu började den tid, 1860-72, under
hvilken vårt hus nästan årligen, ofta flere gånger
på året och under åtskilliga på hvarandra följande
dagar, hedrades med kungliga påhelsningar från båda
sidor om Öresund. Från första början antogs dervid
såsom regel, att de kungliga personerna skulle vara
våra gäster och således hvarken medföra eget kök
eller uppassarepersonal. Deras besök blefvo af sådan
anledning för oss dubbelt angenäma, likasom det äfven
ville synas, såsom om
de kungliga personerna rätt godt trifdes i vårt väl
hållna, men ej anspråksfulla hem. Och hvad mig och min
hustru beträffar, hafva vi haft den hedern, likasom
den sanna tillfredsställelsen, att under dessa år i
långt högre grad än något annat landshöfdingehus
få hos oss mottaga samtliga medlemmar af de båda
konungaslägterna.

Under juni månad var ett större läger anordnadt å
Ljungby hed, der jag redan i början infann mig och
åtföljde dagen derefter konungen på den festliga
tillställning Fredrik VII för honom anordnat på
Kronoborgs slott, icke blott för att fira sin höge
nabo utan äfven för att bereda grefvinnan Danner ett
tillfälle att göra konung Karls bekantskap. Färden
dit genom det med flaggor rikt smyckade Helsingör, det
högtidliga mottagandet i den gamla borgen, utflykten
i vagn i den härliga omgifningen och den ypperliga
middagen, vid hvilken Rosenborgs slotts namnkunniga
silfverservis prunkade på bordet och konung Fredrik
i unionsdrottningen Margaretas gamla vin drack sin
gästs skål -- allt detta bidrog i hög grad att göra
denna tillställning ståtlig och angenäm.

Jag återvände kort derefter till Malmö för att mottaga
de danska främmande, som konung Karl inbjudit till
lägret. Af dessa ankommo prins Fredrik af Hessen med
gemål den 14 juni, åto middag hos oss och fortsatte
derefter färden till Ljungby. Påföljande dag anlände
konung Fredrik VII jemte arfprins Ferdinand, prins
Kristian af Danmark (den nu varande konungen) och
ett talrikt följe. Efter i landshöfdingeresidenset
intagen gaffelfrukost afreste hela sällskapet under
min ledning med extratåg till Höör, der vagnar mötte
för vidare befordran till Herrevadskloster, å hvilket
ställe det höga herrskapet uppehöll sig till lägrets
slut, och dit äfven drottning Lovisa anlände från
Bäckaskog. Min hustru, af konung Karl inbjuden,
tillbragte likaledes vid lägret en dag. Konung
Fredrik VII, som hufvudsakligen sysselsatte sig med
skånska husarregementet, vid hvilket han kort förut
blifvit utnämd till hederschef och hvars uniform han
följaktligen hela tiden bar, syntes mycket road af sin
vistelse vid Ljungby och utdelade vid afresan derifrån
åtskilliga ordensutmärkelser, bland hvilka storkorset
af dannebrogen föll på min lott. Midsommardagen
återförde jag hela sällskapet, prinsens af Hessen
inberäknade, till Malmö. Der väntade konung Fredriks
ångfartyg, med föreskrift att klockan 7 eftermiddagen
afgå till Köpenhamn och då hafva middag i ordning. Som
hans majestät hade svårt att skilja sig från lägret
och derjemte ville i Lund göra ett uppehåll hos
biskop Thomander, blef emellertid resan så försenad,
att vi ej förr än omkring klockan 9 anlände till
Malmö. Älskande öfverraskningar, sade mig konungen
på vägen dit, att han ville göra ett besök hos
min hustru, för att tacka henne för sist, och i
stället för att resa ned till ångbåten stälde han
sålunda kosan till landshöfdingeresidenset. Sophie,
som hade ämnat att efter de kungligas ankomst,
om bord å ångfartyget, taga afsked af prinsessan
af Hessen och det öfriga sällskapet, befann
sig lyckligtvis hemma och blef genom hurraropen
underrättad om konungens och hans följes ankomst,
men större delen af tjenstepersonalen hade erhållit
tillstånd att gå ut för att se på ståten. Härigenom,
och då vi väntade, att besöket endast skulle vara
några minuter, blef det omöjligt att anordna några
förfriskningar. Konung Fredrik bad dock att få
gå ned i mina enskilda rum, dit han lät uppkalla
åtskilliga personer, med hvilka han ville tala,
och han uppehöll sig dermed så länge, att mer än
halfannan timme förflöt, innan afsked togs. Under
denna långa väntan hade baron Blixen-Finecke upptäckt,
att anordningarna för vår enkla aftonmåltid voro
framsatta i salen. Dit inträdde nu, en efter annan,
prinsen af Hessen och de öfriga väntande herrarne för
att göra razzia på hvad som fans att tillgå, och som
lyckligtvis hushållerskan återvändt och kunde fylla
de uppståndna luckorna, fingo de af kall mat allt
hvad de behöfde för att stilla den ögonblickliga
hungern. Men så var det ej med damerna, och min
hustru var förtviflad att ej kunna såsom sig borde
undfägna sina kungliga gäster. Prinsessan af Hessen,
brorsdotter till nu varande kejsaren af Tyskland,
uppfattade med den qvinnan medfödda takt hennes
bryderi, fann konungens sätt att tillvägagå nästan
allt för obesväradt och sökte genom den största
älskvärdhet ursäkta den ofrivilliga del hon kom att
taga i detta långa, oväntade besök, hvarjemte hon
efter hemkomsten tillsände Sophie sitt porträtt och
jemte sin man under de följande åren inbjöd oss till
flere festliga tillställningar. Derjemte var
lyckligtvis husets goda rykte så stadgadt, att detta
missöde icke inverkade på dess anseende.

Tre dagar efter lägret anlände konung Karl med
sin drottning och den unga prinsessan Lovisa till
Malmö, hvarest både de kungliga personerna sjelfva
och större delen af deras talrika följe bodde i
landshöfdingeresidenset.

De båda dagar deras majestäter uppehöllo sig i Malmö,
gåfvo vi för dem större middagar, och sista aftonen
af deras dervaro hade Malmö stad för dem anordnat
en festlig bal på Knutssalen.

Under loppet af sommaren 1860 afled landssekreteraren
i Malmöhus län Bråkenhjelm. Den tjenst han innehaft
var ganska inkomstbringande, ehuru på långt när icke
till den grad ryktet hade att omförmäla. Följden
deraf blef, att en stor mängd sökande, hvaribland
flere särdeles utmärkta personer, anmälde sig
att blifva hans efterträdare. Af dessa äro nu
två landshöfdings och två justitieråd. Det skulle
derför hafva varit en ganska lätt sak att bland
dem utvälja en passande landssekreterarekandidat, så
framt afgörandet berott af mig ensam; och jag skulle
då troligen hafva dertill föreslagit endera af de
båda då varande revisionssekreterarne Rabe eller
Strandberg. Men saken invecklades derigenom, att en
annan sökande, A., lyckats åt sig utverka konung Karl
XV:s bestämda och flere gånger upprepade löfte att
erhålla denna plats. A., då borgmästare i Småland,
hade vid två riksdagar beklädt en framstående plats
och kunde ur sådan synpunkt ega rättmätiga anspråk
att motse uppfyllandet af denna sin önskan. Jag
var likväl öfvertygad, att han, oaktadt all sin
skicklighet, ingalunda var lämplig för den sträfsamma
landssekreterare-befattningen i ett län med mer än
300,000 invånare, och att han passade vida bättre på
en chefsplats än såsom underordnad. Äfven af andra
anledningar ville jag för ingen del hafva A. till
min närmaste man, och jag beslöt derför att med alla
de krafter, som stodo mig till buds, söka motverka
hans utnämning. Men om jag ville segra i denna mer
än vanligt svåra strid, så var det nödigt att mot
A. kunna uppställa en person, hvilkens öfvervägande
egenskaper såsom landssekreterare af ingen kunde
bestridas, och jag nödgades derför med saknad
öfvergifva de båda unga och lofvande
kandidaterna Rabe och Strandberg, för att med mitt
val stanna vid landssekreteraren i Hallands län
Hane. Striden blef långvarig; jag lyckades dock
bringa statsrådets samtliga medlemmar på min sida, och
slutligen afgjordes frågan på det sätt, att A. blef
landshöfding i ett norrländskt län och Hane erhöll
landssekreterare-befattningen i Malmöhus län. Med
Hane hade jag i flere afseenden skäl att vara mycket
belåten, men de invecklade affärsförhållanden, hvari
han sig befann och hvilka oaktadt på förhand gjorda
efterspaningar voro för mig obekanta, medförde dock
icke ringa obehag.

Till följd af de kungliga besöken sommaren 1860,
likasom äfven derför att många reparationer
och förändringar gjordes vid det nyförvärfvade
Rönneholm, kunde vi detta år först ganska
sent dit utflytta. Detta ställe var genom sin
närbelägenhet synnerligen passande till sommarbostad
åt landshöfdingen. Under de tolf år vi der vistades,
gick jag vanligen hvarje morgon in till embetsrummet,
tog efter slutadt arbete ett kallt hafsbad och åkte
derefter hem till middagen.

Under november månad detta år uppehöllo vi oss sex
dagar i Köpenhamn för att öfvervara de festliga och
mycket angenäma tillställningar, som egde rum med
anledning af landtgrefvens af Hessen guldbröllop,
till hvilka man haft den artigheten att inbjuda oss.

Vintern 1860--61 tillbragtes i Malmö utan
anmärkningsvärda tilldragelser. Vi utflyttade
så tidigt på våren som väderleken det medgaf till
Rönneholm, hvarest jag allvarsamt insjuknade i en svår
och plågsam åkomma (bältrosen), som dock lyckligen
öfvervans. Under några veckor af sommaren hade
vi den glädjen att få mottaga besök af min syster,
med hvilken vi, för att visa henne en del af Skåne,
gjorde en ganska angenäm utflykt till Höganäs för att
öfvervara aftäckningen af grundläggarens, excellensen
Ruuths bildstod, och hvarifrån resan fortsattes till
Kullen, Vegeholm och Köpenhamn.

I början af år 1861 efterträddes amiral Virgin, såsom
sändebud i Köpenhamn, af grefve Henning Hamilton. Både
han och hans hustru hörde sedan gammalt till antalet
af våra närmare vänner, och vi tillbragte derför hos
dem, likasom de hos oss, under den tid de i Köpenhamn
qvarstannade, många
trefliga stunder. De år, som nu följde, voro de
skandinaviska funderingarnes tid, med deraf
föranledda täta ömsesidiga påhelsningar af de båda
konungaslägternas manliga medlemmar. Jag tog ingen
egentlig del i alla dessa planer, men kunde dock
ej undgå att i viss mån deraf beröras och erhålla
kännedom om en eller annan underhandling. Dertill
hörde äfven ett af konung Karl XV sommaren 1861 hos
Fredrik VII tillämnadt besök. Den svenske konungen
företog nämligen, i slutet af juli eller början
af augusti, om bord å en kronoeskader en länge
påtänkt resa till Frankrike, för att helsa på sin
höge anförvandt, kejsar Napoleon. Återfärden skulle
äfven ske sjöledes, och de båda nordiska regenterna
hade öfverenskommit att då sammanträffa på
ön Als, hvilken vigtiga militärposition, likasom
äfven Dannevirke-ställningen och Glücksborgs slott, vid samma
tillfälle skulle beses. För att värdigt mottaga sin
höge gäst hade konung Fredrik beordrat danska gardet
att infinna sig på Als, och många andra förberedelser
blefvo för samma ändamål vidtagna. Så mycket
större blef derför missräkningen, då det väntade
besöket uteblef. Vare sig af fruktan för sjösjuka,
hvaraf konung Karl illa plågats under bortfärden,
eller möjligen af politiska skäl, beslöt han att
öfver Lübeck ställa kosan direkte till Sverige
och anlände den 21 augusti till Ystad. Jag mötte
der och medförde ett bref från Henning Hamilton,
i hvilket han förmodligen skildrade den misstämning
som uteblifvandet medfört i Danmark, ty Konung Karl
skref genast några rader till Fredrik VII, hvilka
han anbefalde mig att så skyndsamt som möjligt till
denne konung personligen öfverlemna. Jag begaf mig
följaktligen nästa dag till Köpenhamn och derifrån
till det vid sundet belägna vackra Skodsborg,
hvarest konungen med sin grefvinna för tillfället
vistades. Som hans majestät vid min ankomst var ute
på fiske, hade jag godt tillfälle att taga stället i
betraktande. Under hela den tid Fredrik VII derstädes
uppehöll sig, bodde han ej i det så kallade slottet,
utan i ett stort enkelt tält, utan alla afdelningar,
uti hvilket han skötte sin skriftvexling och mottog
de få personer, som vid denna fridlysta tillflyktsort
vågade infinna sig. Der erhöll äfven jag företräde,
aflemnade mitt bref och uttalade konung Karls ledsnad
öfver att ej hafva kunnat komma till Als. Fredrik VII
var allvarsam och fåordig, men inbjöd mig naturligtvis
till middagen,
hvarest sinnesstämningen, ehuru föga lifvad, dock
ingalunda var mot mig ovänlig. Jag begick dock under
måltiden ett misstag, visserligen mycket ursäktligt,
men som ej förbättrade ställningen. Då nämligen fisken
kringbjöds, var den upplagd på tvänne fat: å det ena
en ypperlig piggvar, å det andra några små eländiga
stekta fiskar. Jag tog för mig endast af den förra,
men fick sedermera veta, att småfiskarne, hvilka
jag försmått, utgjorde konungens fångst för dagen,
och att man just velat visa mig en artighet genom
att låta mig smaka på dem.

I början af september månad 1861 hölls ett skånskt
provins-landtbruksmöte i Malmö, med åtföljande
större industriutställning och tillhörande bjudning
i landshöfdingeresidenset. Under hösten gjorde vi
åtskilliga utflykter till herregårdar inom länet,
likasom till Köpenhamn, hvarest vi tillbragte 3 dagar
med våra vänner Hamiltons. För öfrigt erbjöd så väl
vintern i Malmö som den påföljande sommaren föga
omvexling. Konung Karl gjorde hos oss ett och annat
kortare besök vid sina resor till och från Köpenhamn,
hvarest högstdensamme den 19 juni 1862 bevistade en
stor af borgerskapet gifven bankett. För öfrigt voro
en utflykt till Helsingborg och Vrams Gunnarstorp,
för att der sammanträffa med den danska kungliga
familjen, samt en mängd
småfärder inom eget och närgränsande län de
hufvudsakliga afbrotten i vårt stilla rönneholmslif.

Den 22 september besökte prinsen af Vasa, under
antaget namn af grefve af Isenburg, Helsingborgs
stad. Efter att hafva besett Kärnan och det hus,
hvarest han en gång såsom ung gosse bott, åkte han
till Ramlösa, bevistade derefter ett klent skådespel
i ett ännu klenare teaterhus -- den vidt beryktade
ladan -- och återvände påföljande morgon till
Helsingör. Hans inkognito bevarades så väl, att man först efteråt
fick veta, hvilken den höge gästen varit.

Sista dagarne af juli månad detta år öppnades södra
stambanan till Elmhult, vid hvilket tillfälle jag,
på inbjudning, var närvarande. Nu, och sedan den
stora pulsådern, statens jernbana, var bestämd och
redan ett godt stycke inom Småland fullbordad, kunde
det vara tid att med fullt allvar söka genomföra
anläggningen af de bibanor, som upptagits i min vid
1853 års riksdag afgifna motion. Omöjligheten att
hos riksdagen
genomdrifva dessa banors omedelbara bekostande af
statsverket insågs dock af en hvar; det var således
den enskilda omtanken, åt hvilken omsorgen derom
måste öfverlåtas. För sådant ändamål hade jag redan
långt förut till den 22 september 1855 utlyst ett
sammanträde i staden Landskrona, hvarvid major Beyer,
de tre borgmästarna i städerna Helsingborg, Landskrona
och Ystad samt ett stort antal af provinsens godsegare
och öfriga för saken nitälskande personer voro
närvarande. Vid detta tillfälle utsågs en komité
af femton personer för att taga frågan om händer,
utfärda aktieteckning och vidtaga öfriga förberedande
åtgärder. Sedan jag förklarat mig icke kunna inom
densamma mottaga ordförandeplatsen, utsågs dertill
ryttmästare Tornérhjelm. Huru sedermera allt detta
utvecklade sig utgör ej föremål för dessa rader,
då jag såsom landshöfding endast på det sätt deri
ingrep, att jag någon gång på begäran höll ett
sammanträde med aktietecknarne för den ena eller
andra sträckningen. För hvarje särskild bana bestämdes
en interimsstyrelse; de riktningar, som af de
engelska ingeniörerna blifvit föreslagna, ändrades i
ett och annat afseende; och aktieteckning till belopp
öfverstigande en tredjedel af anläggningskostnaden
tillvägabragtes, dock icke utan stora uppoffringar
å vissa ställen, hvarpå såsom exempel kan anföras,
att staden Ystad tecknade sig för 600,000 rdr.

Enligt de uppgjorda och antagna förslagen skulle
de båda från Helsingborg och Landskrona utgående
jernvägarne sammanträffa i Billeberga och derifrån,
förenade, fortlöpa till anslutningspunkten med
stambanan: Eslöf. Det var härvid lätt insedt, att
den gemensamma banan Billeberga-Eslöf skulle blifva
den mest inbringande, och så väl Helsingborgs som
Landskrona jernvägsstyrelse ville derför tillegna sig
denna sträckning. Sedan de från Helsingborg utgångna
försöken att bilda ett gemensamt bolag strandat,
och öfverenskommelse ej heller kunnat på annat
sätt träffas, vände man sig till mig med anhållan
om bemedling. Ehuru misströstande om en lycklig
utgång, sammankallade jag dock af sådan anledning
jernvägsbolagen till Landskrona, hvarest jag dagen
före sammanträdet hade många timmars öfverläggning
med de båda stridiga styrelserna. Sedan med mycket
besvär ett medlingsförslag der blifvit uppgjordt och
antaget, måste detsamma dagen hos bolagen genomdrifvas
utan att på något sätt
åsidosätta formerna. Detta kunde endast ske derigenom,
att de båda bolagen först gemensamt öfverlade,
derefter åtskildes för att hvar för sig besluta och
slutligen åter kommo tillsamman för att till det
gemensamma protokollet aflemna sina fullkomligt lika
lydande beslut, hvarefter föreningen beseglades på
en god middag hos den gästfrie borgmästare Ödmansson.

Sedan således frågan kommit i det skick, att den
kunde underställas riksdagen, reste jag upp i
medlet af oktober 1862 öfver Göteborg och Frötuna
till Stockholm. På riddarhuset intog jag säte och
stämma för egen ätt, insattes, såsom jag önskade, i
statsutskottet och ingick der på riksgäldsafdelningen,
hvarest jernvägsfrågornas förberedande behandling
egde rum.

Det var lätt insedt, att, om jag af riksdagen begärde
statsbidrag för tre bibanor inom Malmöhus län, skulle
det blifva omöjligt att bereda framgång åt alla dessa
olika förslag. För att vinna det föresatta målet blef
det derför nödigt att kringgå eller rättare förkläda
frågan och under sådan form väcka den framställning,
som derom skulle göras; och i den motion, som jag
den 22 november på riddarhuset afgaf, begärde jag
derför statsbidrag för anläggning af en jernbana från
Helsingborg öfver Eslöf till Ystad, med sidobana till
Landskrona. Samtidigt väcktes af representanter från
de olika orterna särskilda motioner om jernvägar från
en hvar af städerna Helsingborg, Landskrona och Ystad
till Eslöf. På riksgäldsafdelningen, likasom sedermera
i utskottets plenum, hade jag många svårigheter
att bekämpa, innan framgång kunde vinnas för dessa
förslag. Att för de tre banorna ernå statsunderstöd i
form af anslag var omöjligt, och derpå var jag äfven
från början beredd. Deremot lyckades jag att för dem
anskaffa låneunderstöd på icke obilliga vilkor. För
Helsingborgs- och Ystads-banorna gick detta temligen
lätt, men bidrag till Landskrona-Eslöfbanan mötte
skarpt motstånd, till ej ringa del underblåst af
den täflan, som länge egt rum mellan de närbelägna
städerna Landskrona och Helsingborg. Hos riksdagen
blefvo samtliga dessa låneunderstöd sedermera
beviljade, så att hinder derefter icke förefans för
de olika banstyrelserna att påbörja arbetet.

Men det gafs äfven ett annat skånskt ärende, för
hvilket det var nödvändigt att påkalla ständernas
uppmärksamhet. Landtbruksinstitutet vid Alnarp hade
trädt i verksamhet under ganska
lofvande förebud. Men under den korta tid, som efter
dess öppnande förflutit, hade en icke obetydlig
skuldsättning redan uppstått, och styrelsen insåg
mer än väl, att det skulle blifva omöjligt att
uppehålla denna vackra inrättning utan förökade
anslag. Ehuru ömtålig denna fråga var, måste jag
dock underställa densamma riksdagens pröfning, och
detta skedde genom en den 29 november på riddarhuset
afgifven motion. Frågan väckte, som jag väl kunde
vänta, mycket motstånd. Slutligen lyckades det dock
att både såsom tillökning i årsanslaget och såsom
lån för en gång erhålla så pass mycket understöd,
att institutet kunde med sträng hushållning fortgå.

Med undantag af dessa båda frågor och af det myckna
arbete, som ledamotskapet i statsutskottet alltid
medför, deltog jag mindre ifrigt än förr i riksdagens
förhandlingar och yttrade mig endast 67 gånger till
ridderskapets och adelns protokoll.

En angenäm omvexling i riksdagsgöromålen egde rum
dagarne den 3--6 november, då vestra stambanan mellan
Stockholm och Göteborg högtidligen invigdes. Jag
tillhörde antalet af de riksdagens deputerade, som
voro inbjudna att i festligheten deltaga. Första
dagen färdades vi till Örebro, den andra till
Göteborg. Dessa städer, den förra i förening med
kringliggande landsbygds herremän, hade uppbjudit hela
sin förmåga att genom fester och illuminationer göra
mottagandet så lysande som möjligt. I Örebro gafs en
storartad bal i hotellets nya festvåning. Under den
rikliga aftonmåltiden tog konung Karl mig afsides,
tryckte mig på ett glas champagne och frågade, om jag
numera icke skulle vara villig att underlätta hans
regeringsbörda genom att inträda i statsrådet. Härpå
alldeles oförberedd tackade jag
på det uppriktigaste för detta nya vedermäle af
förtroende, men
bad hans majestät draga sig till minnes allt, hvad
jag sagt honom 1856, då en dylik fråga blifvit af
konung Oskar väckt, och huru han sjelf, godkännande
mina skäl, då lagt sig ut för mig hos sin höge
fader och derigenom gjort det för mig möjligt att,
utan att såra den regerande konungen, undandraga
mig uppfyllandet af hans önskan. Samma skäl gälde
äfven nu, och jag hoppades derför, att han ej skulle
illa upptaga min fortsatta vägran. Godhjertad såsom
alltid, skakade konungen vänligt min hand och sade:
"låtom oss ej vidare tala härom".

I Göteborg, hvars invånare stälde hela våningar till
de inbjudna gästernas förfogande, gafs i börsens
festlokal en lukullisk middag, och derefter en konsert
på teatern, hvars glans förhöjdes genom närvaron
af en mängd rikt och smakfullt klädda damer. I
Göteborgsfesterna deltog äfven en deputation af det
norska stortinget, som i Falköping sammanträffat med
jernvägståget. Uttröttade, men synnerligen belåtna
med resan, återkommo vi till Stockholm den 6 november
på aftonen.

Riksdagens utan all jemförelse vigtigaste
tilldragelse var dock det af kunglig majestät
afgifna förslaget till ny riksdagsordning. Jag
yttrade derom i bref till min hustru den 16 januari:
"Representationsförslaget är med jubel mottaget af
borgare- och bondestånden. Äfven de mera sansade af
adel och prester synas vara fördelaktigt stämda för
detsamma. Man är dock för klok att i en så vigtig
fråga göra opinionsyttringar, innan man hunnit noga
betänka saken. Borgare och bönder lära ämna i stor
deputation uppvakta konungen för att tacka."

Dylika opinionsyttringar uteblefvo dock icke. En
större middag anordnades för ledamöter af alla fyra
riksstånden, om jag ej missminner mig på hotell
Phoenix, till firande af det kungliga förslaget,
hvarvid tal och hurrarop vexlade i oändlighet. Jag var
icke vid denna middag tillstädes, men deremot en och
annan af dem bland adelns ledamöter, hvilka sedermera
uppträdde såsom detta förslags ifrigaste motståndare.

I nästan alla landsändar ordades för öfrigt mycket om
denna fråga. Hvad särskildt Malmöhus län beträffar,
tycktes åsigterna i Lund vara emot, men i länets
öfriga städer obetingadt för förslaget; och i
Malmö firades på Karlsdagen förslagets afgifvande å
icke mindre än tre offentliga middagar, vid hvilka
sinnesstämningen var ytterst lifvad.

De händelser, som under min frånvaro timat i Malmö,
nödgade mig att redan den 16 maj dit återvända. Der
hade nämligen någon tid förut inträffat en
tilldragelse, som ej kunde undgå att lifligt taga den
allmänna uppmärksamheten i anspråk: ankomsten af en
polsk fribytareexpedition, för hvars öden här torde
böra i korthet redogöras.

Den provisoriska polska upprorsregeringen hade i
London en underafdelning, som i olika riktningar
verkade för framgången
af den nationella saken. Denna londoner-komité
utrustade vintern 1862--63 en militärisk expedition,
med syftemål att någonstädes å den kurländska
kusten verkställa landstigning och derifrån sprida
sjelfständighetskriget till angränsande delar af
Polen. Manskapet bestod till en icke ringa del
af äfventyrare från olika länder. Officerarne
voro hufvudsakligen polackar och italienare. Till
militärbefälhafvare antogs den 38-årige öfverste
Lapinski. Denne var dock icke expeditionens egentlige
hufvudman, och honom ombetroddes ej att hafva dess
penningetillgångar om hand. Såsom chefer, ehuru
med delade åligganden, torde snarare kunna anses
herrar Mazurkiewicz och Demontowicz. Mazurkiewicz
kallade sig å de handlingar han undertecknade:
"Préposé de la part du commissaire du gouvernement
provisoire polonais." Demontowicz syntes hafva
fått den diplomatiska ledningen sig anförtrodd. Han
uppehöll sig en icke ringa del af den tid, hvarunder
expeditionen vistades härstädes, i Stockholm och
underhandlade der icke blott med utrikesministern,
utan äfven med den af August Blanche bildade polska
komitén. Demontowicz var en älskvärd man, med ett
mycket förbindligt sätt att vara. Han uppehöll sig de
senare åren af sin lefnad i Sverige och hade der många
vänner. Detta hindrade dock ej, att han vid den tid,
hvarom nu är fråga, var en mycket ifrig demagog. Bland
de papper, hvarpå preussiska regeringen lade beslag
i grefve Dzjalinskis slott inom storhertigdömet
Polen, funnos nämligen skrifvelser från polska
centralregeringens agent i London, hvilka utvisade,
att Demontowicz var en af hufvudmännen för den så
kallade kosmopolitiska propagandan, och att han såsom
sådan stod i förbindelse med Mazzini, Bakunin, m. fl.

För expeditionen förhyrdes i London ett större
skrufångfartyg, benämdt Ward-Jackson, hvari
inlastades 7,000 skålpund krut, patroner och
vapen af alla slag, deribland äfven ett par mindre
kanoner. Saken föreföll i England så misstänkt,
att regeringen derstädes lät lägga qvarstad på
fartyget. Men det oaktadt lyckades den ungefär 200 man
starka expeditionen att gå om bord och afsegla, ehuru
utan alla skeppshandlingar. Ångbåtens befälhafvare
började likväl finna hela företaget vådligt, hvarför
han lade till på Köpenhamns redd, der han jemte
större delen af besättningen öfvergaf fartyget. För
expeditionen fans
nu ingen annan utväg än att förhyra dansk
besättning. Men då denna ej ville medfölja längre
än öfver sundet, sattes kurs på Malmö, i hvars hamn
fartyget den 30 mars inlöpte. Der blef uppståndelsen
stor. Röda mössor och röda underkläder syntes
öfverallt på gatorna. Den ena berättelsen aflöste den
andra rörande expeditionens storlek och syftemål,
hvarom allt man så mycket mindre kunde göra sig
en riktig föreställning, som de båda på stället
varande förnämsta myndigheterna, landssekreteraren
och borgmästaren, voro oförmögna att meddela sig med
främlingarne och tillika obeslutsamma i afseende
på de åtgärder, som borde vidtagas. Förhållandet
inrapporterades dock genast både till regeringen
och till mig, som i och för riksdagen befann mig i
Stockholm. Utrikesministern grefve Manderström hade
redan förut på diplomatisk väg erhållit underrättelse
om expeditionens afgång från England. Man antog
derför, att det i Malmö hamn inlupna fartyget
vore detsamma, som i England blifvit förbjudet att
utlöpa, och förordnade derför genast den 1 april,
att detsamma skulle med qvarstad beläggas, hvarjemte
generalbefälhafvaren grefve von Essen, i anseende
till min frånvaro, anbefaldes att till Malmö afresa
for att öfvervaka ordningen. Stadens myndigheter
gingo i författning om manskapets kasernering, och
nyfikenheten började i någon mån lägga sig, då den 2
april tidigt på eftermiddagen ett rykte spridde sig,
att eld kommit lös i polackarnes fartyg, i närheten
af det ställe, hvarest krutet förvarades, och att
sålunda fartygets springande i luften med deraf
härflytande fara för hamnen, skeppen och staden vore
att förvänta. Bland dem, som af denna underrättelse
blefvo mest förfärade, var landssekreteraren Hane. I
min frånvaro ansåg han sig böra sörja för min hustrus
säkerhet, och sedan han gifvit befallning om skyndsam
förspänning, rusade han af sådan anledning upp till
min hustru och öfvertalade henne att jemte sin dotter
och den då hos henne vistande grefvinnan Malvina De
la Gardie hufvudstupa resa ut åt landsbygden. Sedan
de derstädes under några timmar förgäfves afvaktat
det rysliga utbrottet, återvände de till staden,
hvarest, allt var lugnt. Polackarne hade sjelfva, utan
främmande biträde, med mod och raskhet förekommit
faran. Huruvida verklig eld förefunnits, eller
om den rök, som utträngde, endast var en följd af
gasutveckling från stenkolen,
kunde ej vid den följande undersökningen med säkerhet
utrönas. Emellertid voro sinnena uppskrämda, hvartill
äfven i sin mån bidrog en utspridd berättelse,
att ett ryskt krigsfartyg kryssade i Öresund och
tvänne gånger skulle hafva varit synligt på Malmö
redd. General Essens ankomst den 3 april helsades
derför med allmän glädje, emedan något hvar insåg,
att man på stället behöfde en ledande person med lugn
och omdöme, hvilken derjemte egde förmåga att meddela
sig med främlingarne.

Den lyckligt öfverståndna faran manade emellertid
landshöfdingeembetet att foga anstalt om krutets
förflyttning från den inre hamnen. För sådant ändamål
uppgjordes vilkorligt kontrakt om förhyrning under
30 dagar af ett handelsfartyg mot en summa stor
2,500 rdr, hvarom underrättelse genom telegram
meddelades. Jag deltog alla dagar i de täta
öfverläggningar, som statsrådets ledamöter höllo
med anledning af de i Malmö timade händelserna,
och expedierade per telegraf de fattade besluten,
hvartill äfven hörde ofvan nämda hyreskontrakts
godkännande och befallning om krutets förflyttning
till kruthuset i Landskrona. Det officiella beslutet
härom är först dateradt den 17 april.

Sedan man i England erhållit underrättelse om det
öde, som i Malmö drabbat ångfartyget Ward-Jackson,
vände sig egarna af detsamma, herrar Leng i Hartlepool
och Curtis i London, till svenska regeringen med
anhållan om dess återbekommande. Med anledning
häraf förordnade kunglig majestät den 22 maj,
att, så vida den i bilagdt "register-certificate"
intagna beskrifning inträffade å det med qvarstad
belagda Ward-Jackson, qvarstaden skulle upphäfvas
och ångfartyget jemte inventarier och tillbehör till
herrar Leng och Curtis eller ombud utlemnas, dock med
vilkor att de erlade den summa af 2,500 rdr, hvilken
blifvit utbetald såsom ersättning för till krutets
förvarande förhyrdt fartyg, äfvensom alla Ward-Jackson
i öfrigt åliggande afgifter till kronan eller staden
Malmö. Sedan dessa vilkor blifvit uppfylda, och lasten
efter förut verkstäld inventering förflyttats till
högvakthuset och stälts under tullkammarens tillsyn,
upphäfdes qvarstaden, och fartyget afgick den 30 maj
till England.

Hvad deremot manskap och befäl angick, var det icke
så lätt att blifva af med dem. Att sådant ej lät sig
göra utan penninguppoffring var tydligt, och grefve
von Essen erhöll för sådant
ändamål från utriksministern grefve Manderström
16,000 rdr till framtida redovisning. Man ville
ej med våld, utan på öfvertalningens väg söka
göra sig af med detta ovälkomna främmande, hvars
befäl gång efter annan gaf löfte om afresa. Men
under förhoppning att slutligen lyckas utverka sig
tillstånd att återbekomma vapnen sökte sedermera
samma befäl att på allt möjligt sätt uppehålla
affärden. För sådant ändamål vistades Demontowicz
länge i Stockholm, och det var troligen i enahanda
afsigt Lapinski, åtföljd af den sedermera beryktade
Poles, äfven begaf sig dit. Den svenska regeringen
ville dock på intet vilkor bifalla en dylik önskan,
emedan landet derigenom kunnat komma i obehagliga
politiska förvecklingar. Vecka efter vecka förgick
emellertid på detta sätt. General Essen hade andra
vigtiga tjensteåligganden och började ledsna vid
uppehållet i Malmö. Han bestormade derför regeringen
med framställningar om mitt nedsändande, på det
han skulle blifva befriad från sitt obehagliga
uppdrag. För mig deremot var det icke gerna möjligt
att vid denna tidpunkt lemna riksdagen, emedan frågan
om statsunderstöd för de skånska bibanorna just då
stod på dagordningen, men sedan denna vigtiga sak
blifvit slutbehandlad, afreste jag i medlet af maj
till Malmö.

En del af det polska manskapet hade emellertid under
denna långa väntan ledsnat och i smärre afdelningar
lemnat den svenska jorden, så att vid min ankomst till
Malmö styrkan, befälet inberäknadt, nedgått till 111
man. Jag hade genom general Essen låtit underrätta
både Demontowicz och Lapinski om dagen för min ankomst
och väntade följaktligen att af dem få oförtöfvadt
mottaga besök. Men till min förvåning erfor jag, att
de voro bortresta, och befarade deraf föga framgång
i våra blifvande underhandlingar. Så blef likväl
icke förhållandet. De voro, likasom allt öfrigt
befäl, med hvilket jag kom i beröring, artiga och
uppmärksamma. Bland soldaterna hölls sträng manstukt,
och ehuru dessa endast utgjorde en sammanrafsad hop,
hade man mot dem ganska få anmärkningar att göra. Till
och med den tagna förtäringen betalades mycket
ordentligt, med undantag af den allra sista tiden.

Essen hade af Mazurkiewicz erhållit skriftlig
förbindelse af den 29 april, att han skulle göra allt
hvad som stod i hans
förmåga ("faire tout mo possible") för att de Malmö
qvarvarande polackarne skulle vara borta en af de
första dagarne i maj, och muntligen hade han såsom
yttersta termin för afresan bestämt den 10 i samma
månad. På grund af detta löfte hade Essen till honom
aflemnat 8,000 rdr till förhyrande af fartyg och
bekostande af öfriga utgifter för affärden. Det
oaktadt uppsköts den senare under åtskilliga
förevändningar, och då Essen till mig aflemnade
hvad som återstod af honom tillsända 16,000 rdr,
föresatte jag mig att göra hvad möjligt var för att
icke, såsom han, blifva lurad.

Sedan jag med mycket besvär lyckats göra för
Demontowicz klart att under ingen förevändning några
vapen fingo till polackarne utlemnas, hvaremot alla
klädespersedlar stodo till deras fria förfogande, och
sedan jag förhyrt tvänne fartyg, det ena för att föra
dem från Malmö till Köpenhamns redd, och det andra
för att der afhemta och till England öfverbringa dem,
lyckades jag ändtligen den 4 juni blifva qvitt dessa
främlingar, som då uppehållit sig i Malmö 2 månader
och 5 dagar.

Påföljande dag tillskref mig från Köpenhamn
Demontowicz ett bref, hvari han i varma ordalag
tackade för all den välvilja hans landsmän ända
till sista ögonblicket af afresan fått i Malmö
röna under försäkran, att i deras erinringar om det
ädla Sverige skulle mitt namn och min person alltid
intaga ett mycket framstående rum. Med ett ord, vi
skildes åt i bästa sämja, och då icke heller några
diplomatiska misshälligheter af besöket följde,
kan man säga, att detta äfventyr slutade utan
obehag. Inför grefve Manderström redovisade jag de,
förmodligen af kabinettskassan lemnade 16,000 rdr,
af hvilka endast 191 rdr kunde kontant återlemnas.

Expeditionens senare äfventyr; dess försök
att landstiga i närheten af Libau, dervid en
del af personalen omkom i vågorna; dess derefter
verkstälda besök å Gotland och der ålagda internering
m. m. tillhöra ej denna skildring.

De i förvar tagna vapnen blefvo fortfarande under
tullkammarens vård, men utlemnades mot slutet af året
till grosshandlanden L. J. Hierta i Stockholm, hvilken
styrkte sig hafva köpt dem af expeditionens ledare.

Efter den genom polackarnes ankomst något påskyndade
hemresan från Stockholm utflyttade vi så fort som
möjligt till
Rönneholm. Vistandet der blef dock ofta, synnerligen
under juli månad, afbrutet genom de många kungliga
besök vi detta år fingo mottaga och hvartill
skandinaviska planer utan tvifvel voro i icke ringa
mån bidragande. Den 19 juli ankom prins Oskar till
Malmö och bodde i residenset, hvarest vi första dagen
för honom anordnat en större middag. Följande dag gaf
staden en festlig tillställning på Knutssalen. Vid
begge dessa tillfällen talade prinsen med mycket
intresse om den tid han med sin fader och sina
bröder tillbragt i Malmö år 1848, då konung Oskar
der vistades två månader, hvarunder det lyckades
honom bilägga de dansk-tyska stridigheterna. Minnet
af denna tid, då icke obetydliga truppmassor voro
samlade i och omkring Malmö, bibehöll sig äfven länge
hos stadens invånare, och de första åren efter min
ditkomst hörde jag ofta omtalas de muntra men enkla
tillställningar, som då egt rum. En yra hade gripit
hela samhället, framför allt de unga damerna, hvilka
med hänförelse deltogo i prinsarnes och officerarnes
glada upptåg. Prins Oskar erinrade sig nu alla dessa
damer och frågade efter en och annan bland dem. Detta
gaf mig anledning hemställa, huruvida det skulle roa
honom att med dem åter sammanträffa, och då detta
förslag med mycket nöje omfattades, inbjödos den
tredje dagen, då prinsen på eftermiddagen skulle
lemna Malmö, till frukost i landshöfdingeresidenset
15 eller 18 af dessa 1848 års damer, de bland dem,
som sedermera inträdt i det äkta ståndet, utan sina
manliga följeslagare. Femton år hade förflutit sedan
1848 och i ej ringa mån inverkat på en och annan af
de inbjudnas fägring, men återseendet var icke derför
mindre hjertligt, och hela tillställningen den mest
glada och lifvade, i hvilken jag vet mig någonsin
hafva deltagit. Mot slutet af frukosten ordnades
damerna med fylda champagneglas i kolonn, hvilken
med mig och min hustru i spetsen frammarscherade,
hvarefter jag på 1848 års fruntimmersbataljons vägnar
föreslog prinsens skål, och derpå följde hurrarop,
som aldrig ville taga slut. Afresan var lyckligtvis ej
beroende af något jernvägståg, hvarför de förspända
vagnarna temligen länge fingo vänta, och då prinsen
slutligen for af, skedde det under blomsterregn och
ihållande lefverop af damerna. Hans kunglig höghet
sjelf tycktes äfven vara road af sitt vistande i vårt
hus och förklarade vid affärden, att han på
hösten skulle dit återkomma med hertiginnan och de
unga prinsarne.

Från Malmö stälde prinsen kosan till Helsingborg, dit
jag en timme senare begaf mig, och der äfven konungen
på natten inträffade. Påföljande dag besökte de båda
bröderna Fredrik VII på Skodsborg. Den 23 och 24 hölls
landtbruksmöte i Helsingborg, som bevistades af ett
stort antal af konung Karl inbjudna adliga danska
godsegare. Den 25 besåg konungen Höganäs, hvarest
en festlig middag för honom var anordnad. Derunder
frågade han leende, hvarför jag aldrig velat bjuda
honom på en så rolig tillställning, som den jag
nyligen anordnat för prins Oskar. Jag svarade, att,
on hans majestät ville gifva sig tillräcklig tid och
på förhand dertill utsätta dagen, skulle det vara mig
en ära likasom ett synnerligt nöje att efterkomma
denna hans önskan, men att till morgondagen, då de
båda grannkonungarne skulle hos mig sammanträffa,
vore sådant icke möjligt. Inseende riktigheten
häraf, bad dock konungen, att jag åtminstone ville
vid detta tillfälle inbjuda den af högstdensamme
år 1848 mycket utmärkta fröken Ida Hjelmstjerna. Så
skedde äfven, och då de båda konungarne den 26 juli
inträdde till min hustru, var den lyckliga fröken
Hjelmstjerna tillstädes och fick vid den för öfrigt
gående frukosten, utförd af konung Karl, sin plats
vid det mindre bord, som var anordnadt för de kungliga
personerna och min hustru. Sinnesstämningen var äfven
nu ganska glad, och efter ett par timmar afreste
det höga herrskapet till Bäckaskog. Dessförinnan
sade mig konung Fredrik VII: "Min gode vän, jag
kommer åter den 29 dennes. Må jag då också spisa hos
dem." Svaret kunde icke vara tvifvelaktigt, och jag
frågade endast, huruvida hans majestät, likasom nu,
önskade en gående frukost, eller om han föredroge en
sittande middag? Utan betänkande svarade konungen:
"Jag tror, vi taga sittande middag." Derefter träffade
min hustru sina anordningar; och vi hade på utsatt
dag en middag i ordning, fullt värdig våra höga
gäster, och till hvilken, jemte dem och deras talrika
omgifning, så många af länets framstående personer
voro inbjudna, som utrymmet medgaf. De tal, som vid
denna middag vexlades, och de öfriga tilldragelser,
som dervid egde rum, af hvilka skyldig grannlagenhet
ålägger mig att förbigå en del, voro så
betydelsefulla, att middagen med rätta kan anses
såsom historiskt märkvärdig. Prins Oskars skål för
den danske konungen var, såsom man kunde vänta,
vältalig och i hög grad poetisk. Hufvudtanken i
densamma var att, då konung Fredrik från Danmarks
sköna lunder blickade öfver till det svenska landet,
kunde han vara förvissad, att der bodde ett folk, sant
och uppriktigt tillgifvet sina nabor på andra sidan
sundet och färdigt att för dem göra uppoffringar --
ett folk, som aldrig svikit sitt ord och som ej heller
nu skulle göra det. Danske konungen svarade med en
skål för sin trofaste broder konung Karl XV och bad
prinsen säga denne, att han var förvissad att, om det
gälde, skulle de båda folken stå sidoordnade till
gemensamt försvar, och att han för sin del älskade
konung Karl så högt, att han vore färdig att gifva
honom allt hvad han egde, allt. Äfven danske konungen
talade med känsla, och begge dessa anföranden voro
temligen långa, ehuru jag hvarken kan eller bör ur
dem åberopa något vidare. Då Fredrik VII förklarade
sig vilja skänka sin vän och nabo allt hvad han egde,
sågo de närvarande med förvåning på hvarandra, och
min hustrus bordsgranne, generalen grefve von Essen
tillhviskade henne: "Jag undrar, om grefvinnan Danner
då skall följa med?"

Vid måltidens slut, då konung Fredrik i vänliga
ordalag föreslog värdfolkets skål, begagnade jag
tillfället att förklara, huru mycket jag hade önskat
att personligen få frambära välönskningarna för
hans majestät, men att, då prins Oskar anhållit att
dermed blifva betrodd, borde konungen vara belåten,
likasom jag hedrad, af det ombudsmannaskap hans
kunglig höghet sålunda behagat ikläda sig.

Efter intaget kaffe förärade konungen mig en med
sitt namnchiffer och juveler rikt besatt gulddosa,
och min hustru erhöll ett dyrbart gammalnordiskt
armband med vidhängande medaljong.

Äfven prins Oskar lemnade oss samma afton, men
endast för att på hösten återkomma med hela sitt
hus. Hertiginnan af Östergötland tillbragte nämligen
med sina tre söner en del af sommaren i Neuwied hos
sin syster. Prins Oskar afhemtade der gemål och barn
samt anlände med dem den 8 oktober på
förmiddagen till Malmö, hyarest vi lyckats så ordna residenset,
att de alla kunde der inrymmas. Hans kunglig höghet tillbragte
denna dag med Malmö frimurare, hvilkas loge han
då invigde, men vid hvilket tillfälle jag icke var
honom följaktig, emedan jag aldrig tillhört detta
sällskap. Hertiginnan var i all enkelhet med mig
och min hustru. Påföljande dag hade vi först middag
för herrar och sedermera stor aftonbjudning för båda
könen. Den 10 besågo deras högheter Lund, frukosterade
hos biskop Thomander och hade för aftonen antagit
Malmö stads inbjudning till Knutssalen. Man hade
först tillämnat en större bal, men, då hertiginnan
var svag och icke dansade, anordnades en musikalisk
aftonunderhållning, vid hvilken de höga gästerna
ökade sin välvilja genom att på en stund medtaga alla
tre barnen, af hvilka det yngsta endast var 2 1/2 år
gammalt. Denna artighet kunde ej förfela att på hela
samlingen göra ett särdeles angenämt intryck.

Den 11 oktober hade redan i Tyskland blifvit bestämd
för affärden från Malmö och nödiga anordningar
derefter träffade, men då deras högheter vid ankomsten
till Sverige förnummo, att det var en böndag, läto de
på min och min hustrus framställning öfvertala sig
att qvardröja och i all enkelhet tillbringa denna
dag i vår familjekrets. Biskop Thomander predikade
i S:t Petri kyrka, åt derefter middag hos oss och
roade under densamma hertiginnan genom sina qvicka
infall. Påföljande morgon afreste hela den hertigliga
familjen, efterlemnande hos alla och framför allt hos
oss, som i fyra dagar haft den hedern och glädjen
att räkna densamma såsom våra gäster, ett särdeles
kärt och angenämt minne.

Raden af de kungliga påhelsningar, hvarmed vi denna
sommar hedrades, slutade med ett besök af prins
August, som i november månad utreste till Tyskland
för att förlofva sig, och som för att intaga frukost
under genomfärden uppehöll sig några timmar hos
oss. Prinsen var derunder vid ett särdeles gladt
lynne och tycktes med nöje höra de anspelningar,
som gjordes öfver ändamålet med resan.

Det sätt, hvarpå landshöfdingehuset i Malmö under
detta och föregående år utöfvat värdskap för så väl
svenska som danska konugahusens samtliga medlemmar,
ådrog sig mycken uppmärksamhet. Mångfaldiga voro äfven
de gillande utlåtanden, som från flere håll i detta
ämne tillstäldes mig. Sålunda skrifver vid slutet af
år 1863 generalmajoren grefve Alrik Wachtmeister: "Du
har i sanning fått mottaga bra många kungliga och
furstliga besök i år. Det är en stor lycka för landet,
när denna svåra och kostbara representation faller
som nu på en person, som förenar med lycklig ekonomisk
samhällsställning verldsvana och stor parlamentarisk
förmåga. Sådana högre embetsmän inom landet äro tyvärr
snart räknade."

Ett annat besök, om ej så förnämt som de föregående
dock vida vigtigare och med dem stående i nära
sammanhang, hade vi den 25 augusti, knappa fyra
veckor efter de uttalanden, som egt rum på den
märkliga middagen den 29 juli. Svenska sändebudet i
Köpenhamn grefve Hamilton hade begärt att nämda dag
få på några timmar begagna mina enskilda rum i Malmö
till ett obemärkt sammanträde med utrikesministern
grefve Manderström. Jag mottog och införde dessa
herrar, men aflägsnade mig derefter genast. Ehuru
jag med dem båda stod på en mycket vänskaplig fot,
förbjöd mig nämligen granlagenheten att forska efter
anledningen till deras öfverläggning, och äfven
sedermera undvek jag sorgfälligt att i ringaste mån
derom orda, emedan jag helst ville ställa mig utanför
den så kallade danska frågan -- men nog förstod jag
mer än väl, att grunddragen, eller kanske rättare
ordalagen, då affattades till den förbundstraktat med
Danmark, som då höll på att uppgöras. Efter slutade
öfverläggningar följdes vi åt till Rönneholm, hvarest
dagen tillbragtes under gladt skämt och utan att någon
kunde ana, hvilka vigtiga frågor förut afhandlats.

Att denna tilltänkta förbundstraktat någon tid
derefter vid dess slutbehandling inom svenska
statsrådet förkastades, synnerligen genom friherre
Gripenstedts kraftfulla och sakrika motstånd, torde
få anses såsom gifvet. Beslutet derom öfversändes
till Hamilton redan i början af oktober, dock
med föreskrift att ej förr än på vidare order
meddela detsamma, och i medlet af samma månad
ankom på telegrafisk väg befallning om dess
framlemnande. Det är lätt att inse, hvad intryck
underrättelsen om Sveriges tillbakaträdande skulle
göra i Danmark. Man hade så länge och så ofta ingifvit
detta land förhoppningar om vårt deltagande i den
förestående striden med Tyskland, att detta hopp
nära nog öfvergått till visshet; och för Hamilton,
som dervid måst tjena såsom redskap, blef ställningen
i Köpenhamn nära
nog ohållbar. Det var endast den personliga aktning
och välvilja han rättvist tillvunnit sig, som i någon
mån mildrade det obehag han der måste erfara. Redan
i oktober månad inlemnade han ansökan om sitt
entledigande. Men i anseende till svårigheten
att under dessa brydsamma förhållanden utfinna en
lämplig efterträdare måste han qvarstanna på sin
post till början af år 1864, då han tills vidare
aflöstes af ministerresidenten i Konstantinopel,
Oskar Björnstjerna.

Äfven mot svenskarne i allmänhet blef den förr så
välvilliga stämningen i Danmark nu temligen bitter,
och, ehuru mycket jag eljest önskat att närvara
vid konung Fredrik VII:s i december inträffade
likbegängelse, fann jag mig likväl af sådan anledning
föranlåten att derifrån afstå.

Den stora delen af det tänkande svenska folket gillade
utan tvifvel denna omkastning i regeringens politik,
synnerligen på grund af vårt otillfredsställande
försvarsväsende, men deltagandet för Danmark
var dock i allmänhet stort. Det gaf sig på ett
bullersamt sätt tillkänna under de å nyo så kallade
mars-oroligheterna i Stockholm, utbrutna efter en af
många skandinaver föranstaltad middag å De la Croix'
hotell, då den upphetsade massan, under ropen "ned
med Manderström", stälde kosan till utrikesministerns
bostad, men på ett kraftfullt sätt afvisades af
polisen.

Lugnare men mera verksamt lade man på många ställen
sina känslor för danskarne i dagen genom insamlingar
för olika ändamål. Min hustru satte sig i spetsen för
en dylik insamling af filtar, tröjor, strumpor, vantar
och öfriga förnödenheter för de danska soldater,
som vid Dannevirke och Düppel voro utsatta för
en sträng vinters alla lidanden; och hon lyckades
verkligen sammanbringa en högst betydlig samling af
dylika varor.

Den svenska regeringen hade emellertid blifvit
strängt neutral -- till den grad, att jag i april
1864 fick en förfrågan, eller snarare en erinran från
civilministern, derför att jag tillåtit införande i
länskungörelserna af ett meddelande från en komité,
som bildat sig för samlande af bidrag till de svenska
frivillige, hvilka togo del i danska kriget, en
komité, i spetsen för hvilken stodo biskop Thomander,
professor Naumann och flere andra ansedde män. Jag
svarade härpå, att jag så mycket mindre kunnat vänta,
att denna min åtgärd skulle ogillas, som det var
allmänt bekant,
att ett stort antal både officerare och
underofficerare fortfarande permitterades för att ingå
i, såsom det kallades främmande, men såsom hvar och
en visste dansk krigstjenst, samt att två af dessa
officerare nyligen af kunglig majestät erhållit
resestipendier; hvarjemte, och då i Stockholm under
regeringens ögon rikets yppersta män både uppmanat
till och tecknat sig för sammanskott till danska
soldaters hustrur och barn, jag svårligen kunde finna,
att bidrag till de svenskar, som kämpade i Danmark,
borde anses förkastliga. Dessa skäl verkade, ty jag
hörde ej vidare af saken.

Om året 1863 hade varit rikt på om vexlingar, så blef
deremot det derpå följande så mycket lugnare. Jag fick
temligen oafbrutet egna mig åt tjensten, Sophie åt
umgängeslifvet och värdskapet i sitt hus. Af allmänna
tillställningar är endast att ihågkomma firandet den
4 nov. 1864 af femtionde årsdagen af Sveriges och
Norges förening, hvilket i Malmö skedde medelst en
mycket besökt middag och under mera upprymda känslor,
än jag hade väntat.

Jag var dessa år af kunglig majestät förordnad till
ordförande i landstinget. Detta hade visserligen allt
skäl för sig till en början, då den nya institutionen
skulle sättas i verksamhet. Men allt ifrån mitt
arbete i kommunalkomitén hyste jag den åsigt, att då
landstingets beslut för att blifva gällande erfordrade
konungens befallningshafvandes godkännande, borde i
allmänhet icke landshöfdingen vara tingets ordförande;
och till följd deraf undanbad jag mig, under
förordande af grefve Arvid Posse till efterträdare,
redan år 1865 denna befattning. Så länge densamma
af mig innehades, ansåg jag mig dock pligtig att i
sådan egenskap representera, och derför voro alltid
samlingsdagen så väl landstingets medlemmar och
kanslipersonal som cheferna för landshöfdingeembetets
afdelningar tillsammans öfver 100 personer, till mig
och min hustru inbjudna på middag.

Sommaren 1864 hade vi den glädjen att under några
veckor få såsom gäst mottaga min svärmor. Med henne
gjorde vi samtliga en utflykt till Köpenhamn och
besågo tillika Fredriksborgs och Fredensborgs slott,
mellan hvilka begge senare ställen färden till allmän
förnöjelse företogs i en dansk holsteinarevagn eller
så kallad "kaffemölla".

För egen del besökte vi numera sällan Köpenhamn, som
för oss förlorat sin dragningskraft, sedan Hamiltons
derifrån
afflyttat. Under efteråret 1863 tillbragte vi dock
derstädes några dagar, för att taga farväl af dessa
våra goda vänner.

1864 års sommar voro vi för det mesta stilla på
Rönneholm, men gjorde dock derifrån åtskilliga
utflykter till herregårdar inom och utom lähet. På
en af dessa resor i medlet af oktober månad befunno
vi oss på Marsvinsholm hos baron Stjernblads, då en
express dit anlände från Malmö med underrättelse, att
prins Oskar med familj på två dagar derefter ämnade
gästa vårt hus. Prinsens hade tillbragt sommaren på
grefve Plaens egendom Kulla Gunnarstorp och togo nu
vägen till Stockholm öfver Malmö. Vi återvände på
grund af denna underrättelse skyndsamt till hemmet,
hvarest min hustru, oaktadt den korta beredelsetiden,
lyckades så ordna allt, att vid det höga herrskapets
ankomst ingenting felade. Vi hade en mindre middag
för damer och herrar, och sedan natten blifvit
tillbragt i landshöfdingeresidenset, afreste den
hertigliga familjen påföljande morgon på jernbanan
till hufvudstaden.

I Malmö hade jag nu att lägga sista handen vid de
förberedande anordningarne för det blifvande elfte
allmänna svenska landtbruksmötet, anordningar,
hvilket under nära två år gifvit både mig och den
öfriga bestyrelsen ganska mycket att syssla. De år
1862 i Karlstad församlade landtmännen hade nämligen
beslutit, att nästföljande allmänna landtbruksmöte
skulle hållas i Malmö år 1864, hvarjemte jag
då utsågs att såsom ordförande leda detsammas
öfverläggningar. Till suppleant för mig blef vid
samma tillfälle vald kammarherre Karl Trolle samt
till andre ordförande och dennes suppleant friherrarne
Jules Stjernblad och Corfitz Beck-Friis.

Ofvan nämda herrar kallades att i egenskap af
bestyrelse för första gången med mig sammanträda den
4 september 1863, och utsågs vid detta tillfälle
till sekreterare professor Hjalmar Nathhorst samt
till ledamot af styrelsen i och för den blifvande
industri-expositionen grefve Axel De la Gardie,
hvarjemte vi äfven sedermera med oss förenade
åtskilliga andra personer för ombesörjande af de
mötet tillhörande fackbestyr.

Då af många anledningar det icke blef möjligt att
redan år 1864 anordna i fråga varande möte, blef vår
första åtgärd att
hos kunglig majestät begära uppskof dermed till
påföljande år, hvilken framställning nådigst godkändes.

Vid granskning af landtbruksakademiens den 15 maj
1858 bestämda och dittills gällande regler för
prisbelöning vid landtbruksmöten, befunnes deri
befintliga föreskrifter så olämpliga och föråldrade,
att vi måste fullständigt omarbeta dem, och blef
det förslag, som i sådant hänseende uppgjordes,
hufvudsakligen godkändt och den 17 april 1864 till
efterlefnad påbjudet.

Derjemte och då vid föregående landtbruksmöten
de utstälda kreaturen, i saknad af nödigt skydd,
vanligen endast kunnat en kortare tid å mötesplatsen
qvarblifva, beslöts, att träskjul skulle uppföras i
tillräcklig mängd för att under hela mötestiden kunna
inrymma samtliga kreatur. Visserligen förorsakades
derigenom en mycket betydlig kostnad, men bestyreisen
hoppades, att densamma skulle till ej ringa del
betäckas genom inträdesafgifter. Anmälningarne voro
dock så talrika -- 619 afvels- och 127 gödkreatur --
att dessa skjulbygnader måste utvidgas långt utöfver
hvad man i början förestält sig, hvarigenom dock den
fördel vans, att skjulen kommo att helt och hållet
omsluta den rymliga utställningsplatsen. För redskap
och maskiner anordnades en närbelägen lämplig lokal
samt för industri-expositionen husarregementets ridhus
och en tätt vid detsamma uppförd större bygnad. Då
derjemte förhandlingarne höllos i den närbelägna
Caroli kyrka, synes att allt var ganska beqvämt
ordnadt för de besökande.

Till omkostnadernas bestridande erhöllos från Malmöhus
läns hushållningssällskap 10,000 rdr, likasom af
statsmedel 15,000 rdr till premier för afvelsdjur,
3,000 för gödboskap och 2,000 för industri- och
slöjdalster, hvilka icke obetydliga bidrag dock
skulle hafva blifvit i hög grad otillräckliga, om
ej bristen fylts genom de af besökande och djuregare
erlagda afgifter.

Malmö landtbruksmöte beträdde en alldeles
ny bana, som sedermera blifvit följd af alla
efterföljande. Men derför blefvo äfven bestyrelsens
sammanträden tätare och mera arbetssamma, än man
förestält sig. De utom Malmö boende ledamöterna kunde
ej alltför ofta besväras med resor, och i oktober
1864 beslöts derför, att ordföranden och sekreteraren
egde om alla verkställighetsåtgärder gå i författning,
ett beslut, som, ehuru det i hög
grad ökade de senares göromål, likväl förorsakade
icke ringa tidsbesparing. Industriutställningens
ordnande öfverlemnades uteslutande åt grefve Axel De
la Gardie samt de af honom valda biträden, hvilka alla
åt densamma egnade lång tid och odelad omsorg. Med
rätta skördade derför äfven nämda grefve allmänt
erkännande för det sätt, hvarpå han lyckats lösa
sin uppgift, helst utställningen, ehuru endast en
sidoordnad afdelning af landtbruksmötet, med rätta
ådrog sig synnerlig uppmärksamhet, både för dess
rikhaltighet och dess smakfulla anordning.

Sedan mötets början blifvit utsatt till den 1
augusti 1865, afreste jag till Bäckaskog, hvarest
den kungliga familjen detta år tillbragte en längre
del af sommaren, för att inbjuda hans majestät
konungen. Drottningen lät mig dervid ganska tydligt
förstå, huru mycken lust hon hade att äfven vid
mötet närvara. Men hennes majestät skulle i sådant
fall, jemte uppvaktning, hafva bott och vistats i
landshöfdingeresidenset och derigenom omöjliggjort
den vidsträckta gästfrihet jag ville mot mötets
medlemmar utöfva.

Ehuru mycket det kostade på mig, måste jag derför
slå döförat till och låtsade ej förstå de vinkar,
som gåfvos mig. Deremot öfvervoro både konungen
och prins August landtbruksmötet, som för öfrigt
besöktes af ovanligt många personer från olika delar
af Sverige, likasom från Norge och Danmark. Den
tryckta förteckningen upptager 1,825 namn; men då
härtill läggas alla de, hvilka ej hunno antecknas,
samt prisdomare och öfriga personer, åt hvilka
fribiljetter utdelades, kan man utan öfverdrift säga,
att de ständiga ledamöternas antal uppgick till minst
2,000. Bland dessa torde särskildt böra omnämnas
den åldrige grefve August Anckarsvärd, som med sina
tre mågar, Gripenstedt, Mannerskantz och Essen,
der infunnit sig, deltog i alla mötets förhandlingar
och festligheter samt på allt sätt firades såsom en
Nestor bland de församlade landtmännen.

Mötet upptog fem dagar, den 1--5 augusti, hvarunder
utflykter gjordes, dels till Alnarp, dels till
Landskrona och Säbyholm. Gemensamma middagar
intogos dagligen på landstingssalen i rådhuset,
der dock endast en ringa del af de besökande kunde
inrymmas. För de öfriga var väl sörjdt å stadens
alla värdshus.

Den 3 augusti gaf Malmö stad en storartad fest,
hvartill voro inbjudna mötets alla ledamöter, utan
undantag. Det vackra rådhuset stod detta år under
ombygnad. Man hade ännu icke hunnit uppföra den
flygel, som nu innehåller trappuppgången. Derför
kunde hela den stora gården förses med golf och
glastak och på sådant sätt förvandlas till rök- och
och drickesrum för de många, hvilka icke älskade att
i dansen deltaga. Denna ofantliga sal, inom hvilken
sinnesstämningen hela aftonen var synnerligen lifvad,
erhöll en särskild dragningskraft derigenom, att i
midten af densamma voro uppförda två stora pelare,
som uppburo taket och tillika hvardera innehöllo
fyra med kranar försedda metallrör, som alla ledde
från lika många outtömliga källor af punsch, bischoff
och andra vederqvickande drycker. I rådhusets stora
festvåning gafs en lysande bal med tillhörande väl
ordnad aftonmåltid, vid hvilken, tack vare den stora
gårdssalen, ingen besvärande trängsel uppstod.

Alla öfriga aftnar, inberäknad den näst före
mötets öppnande, hade min hustru och jag i
landshöfdingeresidenset bjudning för sjutio till
åttio personer, förutom konungen, hertigen af Dalarne
och deras följe. Första aftonen utgjordes sällskapet
uteslutande af bestyrelse, prisdomare och öfriga vid
mötet tjenstgörande; de följande af den en gång för
alla tillsagda stammen, och derjemte skiftevis alla
mera kända resande, så att vi åtminstone en gång
fingo den glädjen att se hvar och en af dem.

Vädret var under landtbruksmötet gynsamt;
samtliga prisdomare erhöllo fri inqvartering;
öfriga gäster betalade billigt -- många alldeles
icke -- sina bostäder, hvarför äfven de resande
syntes vara särdeles belåtna, och bestyrelsen hade
glädjen att från alla håll skörda bifall för de
träffade anordningarne. Hans majestät konungen
gaf sin tillfredsställelse tillkänna genom flere
ordensutnämningar. Mig behagade hans majestät tilldela
storkorset af vasaorden, och åt min hustru och mig
gemensamt skänkte han, jemte det vanliga guldarmbandet till
den förra, sitt i olja målade porträtt. Då härtill kommer, att
jag den 27 oktober utsågs till hedersledamot af
landtbruksakademien och kort derefter äfven till
hedersledamot i sällskapet för Norges väl, så hade jag
för egen del anledning att anse mig mer än väl
belönad för det arbete och den omtanke jag i och för
landtbruksmötet fått vidkännas.

Den 31 juli var af konungen bestämd till invigning af
de från Helsingborg och Landskrona utgående jernbanor,
hvilka, i Billeberga förenade, sammanträffa med
södra stambanan i Eslöf. För mig var det omöjligt
att i denna högtidlighet deltaga, emedan samtliga
prisdomare vid landtbruksmötet då skulle i Malmö
börja sitt arbete och sedermera tillbringa aftonen
i residenset. Denna ofrivilliga frånvaro var dock
påkostande, både för mig och öfriga vid festen
närvarande; och de båda jernvägsdirektionerna
tillsände mig derför invigningsdagen genom sina
ordförande, Tornérhjelm och Ödmansson, från
Helsingborg följande telegram:

"Sedan h. m. konungen nu nådigst förklarat
Landskrona- och Helsingborgs jernvägar öppnade, skynda
direktionerna, lifligt beklagande att förhållandena
omöjliggjort herr landshöfdingens närvaro vid
denna högtid, att till herr landshöfdingen, som i så
väsentlig mån bidragit till detta för dessa städer och
hela provinsen vigtiga företags genomförande, hembära
sin vördnadsfulla helsning och hjertliga tacksägelse."

*

 
IX.

Landshöfdingetiden.

(1866--1869.)

Den nya riksdagsordningen. Dess
genomdrifvande. Följderna af dess antagande. Prins
Oskar tillbringar en dag på Rönneholm. Möten med
prins Fredrik af Nederländerna och konung Karl. Malmö
stad utser mig till riksdagsman. Talmanskapet i
andra kammaren. Riksdagen år 1867. Jag väljes till
ordförande i försvarsutskottet. Riksdagens
skaplynne. Riksdagarne 1868 och
1869. Landtmannapartiet. Intelligenspartiet.
Silfverbröllop. Hemlif. Lunds universitets
200-årsfest. Prinsessan Lovisas förlofning med
kronprinsen af Danmark. Hennes första besök i 
detta land. Angenäm dag på Bernsdorf. Utrikes 
resa år 1868 med min hustru och dotter. F. d. 
korporal Tullbergs bearbetningar och 
frälsebonderörelsen i Skåne åren 1868 och
1869. Orsak, fortgång och utveckling. Åtgärder
för att lugna och stäfja rörelsen. Uppresa
till Stockholm med familj. Frälsebondefrågan
förekommer på riksdagen. Allmän åklagare emot
Tullberg förordnas. Äfven justitiekanslern
förordnar en sådan. Tullberg gripes och införes till
Malmö. Motstånd göres vid försök att häkta Tullbergs
biträde Eskil Larsson. Militärmarsch till Stehag. Jag
hemreser skyndsamt till Skåne. Tullberg och Eskil
Larsson lösgifvas af häradsrätten och frikännas
slutligen. Uppstudsigheten börjar aftaga. Oro och
otålighet hos en del godsegare. Deraf föranledda
förhastade åtgärder. Allmänt omdöme öfver denna
fråga. Vintern 1869 i Stockholm med familj.

I slutet af augusti gjorde jag en kort resa till
Köpenhamn och tillbragte derunder en angenäm dag
hos konung Kristian IX på Bernsdorf. Senare på
hösten företogo min hustru och jag en utflykt
till Helsingborg och grefve De la Gardies på
Hamiltonhus. För öfrigt voro vi stilla i hemmet, till
dess jag den 30 november reste upp till Stockholm för
att deltaga i representationsförslagets behandling.

Denna fråga hade, synnerligen under de senare
månaderna, blifvit lifligt afhandlad både inom
pressen och i enskilda kretsar. Den förra uttalade
sig nästan enhälligt för antagande af det kungliga
förslaget. Inom de senare deremot rådde mångenstädes
en förbittrad ovilja mot detsamma. Att en sådan
sinnesstämning
framför allt skulle göra sig gällande hos en stor
del af adeln var
naturligt, emedan nationalrepresentationens
ombildning komme att från detta stånd och dess trogna
vapendragare presterna öfverflytta maktens tyngdpunkt
till de valda ombuden, hvarjemte
sjelfskrifvenheten till riksdagsmannakallets
utöfvande, om äfven i sig innebärande en orättvisa,
dock utgjorde ett verksamt medel för unga adelsmän att
göra sig bemärkta och utbilda sig till statsmän. Då
härtill kommer, att flertalet bland landtadeln,
under korta och fåtaliga besök vid riksdagarne,
väl lärt känna riddarhusets skimrande yta, men
ej dess mäskstungna kärna, må man ej förundra sig
öfver det motstånd förslaget af dem rönte. Med mig
var förhållandet annorlunda. Jag hade för länge
deltagit i ståndsrepresentationens förhandlingar och
inhemtat för mycken erfarenhet om dess brister för
att icke klart inse, att densamma omöjligen kunde
utan de största vådor för landet bibehållas i sitt
då varande skick. Allt ifrån 1844 års riksdag,
då jag ifrigt bekämpade det radikala så kallade
Anckarsvärdska förslaget, hade jag insett vigten af
att arbeta för denna frågas lösning i den redan af
1809 års konstitutionsutskott uttalade syftning,
att alla svenska medborgare -- under förutsättning
af viss sjelfständighet och förmögenhet -- borde,
utan hänseende till stånd, yrke eller hemvist,
ega rätt att deltaga i val af riksdagsmän. Jag
hade för sådant ändamål, med många liktänkande
ledamöter af det unga riddarhuset, egnat icke ringa
tid åt handläggningen af det representationsförslag,
som sedermera presidenten F. Åkerman å våra vägnar
inlemnade till 1844 års konstitutionsutskott. Jag
hade derefter, ehuru förgäfves, sökt medverka till de
förslag om adelsståndets ombildning genom val eller
upptagande i detsamma af nya beståndsdelar, hvilka
vid flere riksdagar väcktes; men jag hade funnit, att
de samtliga, voro af större eller mindre omfattning,
strandade mot adelns
halsstarriga "non possumus". Jag hade under många
riksdagar sett riddarhuset sommartiden hopkrympa till ett så
ringa antal ledamöter, att mycket vigtiga frågor
der afgjordes af 20 till 30, någon gång ännu färre
medlemmar, hufvudsakligen bestående af i Stockholm
bosatta tjenstemän. Jag hade bevitnat den ytterliga
svårighet, hvari man då befann sig, att hålla
utskotten fulltaliga, äfven med tillgripande för
sådant ändamål af mycket underhaltiga medelmåttor,
hvilka till på köpet ofta måste samtidigt tjenstgöra
på flere ställen.

Då härtill kom, att jag lika litet kunde vara blind
för den orättvisa, hvarigenom ett stort antal ansedda,
förmögna och
inflytelserika män voro uteslutna från allt deltagande
i lagstiftning och beskattning, endast derför att
de icke tillhörde något af de fyra riksstånden, som
döf för de rop på förändring, hvilka mer och mer
högljudt läto sig förnimma, är det temligen tydligt,
att jag borde vara öfvertygad om angelägenheten af det
kungliga förslagets antagande, oaktadt de anmärkningar
äfven jag hade att mot detsamma framställa.

Men om jag således ingalunda var tveksam i afseende på
hufvudsaken, var jag dock länge obeslutsam, huruvida
jag borde för förslagets genomdrifvande personligen
infinna mig vid riksdagen, helst min med mig
liktänkande broder skulle, i händelse af min frånvaro,
för Troilska ätten afgifva enahanda bifallande votum
som jag. Genom personlig inställelse blef jag deremot
tvungen att uppträda i öppen fejd, icke blott mot
många gamla vänner och mot min svärfader, som var
representationsförslagets mest fanatiske motståndare,
utan äfven mot nästan hela den skånska adeln, hvilken
mangrant reste upp för att rösta mot detsamma; och
ett sådant förhållande kunde, med den hetsighet,
som då beherskade sinnena, icke vara behagligt. Ju
mera jag öfvervägde saken, desto klarare insåg jag
dock, att nyss anförda betänkligheter måste vika,
emedan det hade kunnat tydas såsom feghet, om jag,
som dittills så lifligt deltagit i afgörandet af
fäderneslandets angelägenheter, hållit mig undan
vid denna, den vigtigaste fråga som på ett halft
århundrade förekommit; och i denna åsigt styrktes
jag ännu mera genom bref både från Stockholm och
landsorten, i hvilka man förmenade, att jag skulle
genom mitt uppträdande kunna för förslaget vinna
åtskilliga af de ännu vacklande.

Innan jag fattade ett afgörande beslut, önskade
jag dock erhålla noggrann upplysning om frågans
ställning och underhöll derför en liflig brefvexling
med mina vänner i hufvudstaden. Der hade inom adeln
en komité af förslagets anhängare bildat sig, som
verksamt arbetade för dess genomdrifvande. Ända till
medlet af november månad ansåg man dock troligt,
att frågan skulle falla på riddarhuset, men man
önskade i sådant fall kunna framvisa en minoritet, så
stark och genom de personer som tillhörde densamma så
aktningsbjudande, att utgången vid en kommande riksdag
ej längre skulle blifva tvifvelaktig. Emellertid
ökades
med hvarje dag antalet af dem, som anslöto sig
till representationsförändringen. Den 10 november
beräknades desamma till 150, den 15 till 180, och den
25 till minst 270 personer, hvarjemte man påräknade,
att många af de ännu vacklande och de från landet
uppkommande adelsmännen skulle sälla sig till denna
åsigt. Då borgare- och bondestånden nära nog enhälligt
komme att rösta för förslaget, och då presteståndets
beslut efter all anledning skulle bero af adelns,
ansåg man vid slutet af månaden ej otroligt, att
representationsförändringen skulle kunna blifva af
alla fyra stånden godkänd.

Från landsorten uppkommo samtidigt flere deputationer,
hufvudsakligen sammansatta af ofrälse ståndspersoner,
i afsigt att utöfva påtryckning och verka för sakens
framgång. Allmänna sammankomster höllos på börsen,
hvarest talare af de båda motsatta åsigterna uppträdde
för att arbeta hvar och en i sin riktning. Med ett
ord, en liflig verksamhet förspordes öfver allt.

Under sådana förhållanden reste jag upp till
Stockholm. Den stora striden på riddarhuset utkämpades
den 4 december. Jag yttrade mig i början af densamma,
kort men tydligt, och utan att ingå i någon vidlyftig
utveckling af frågan. Utgången är känd och har enligt
min fasta öfvertygelse ledt till fäderneslandets
sanna båtnad. Väl har, såsom förslagets motståndare
förespådde, landtmannapartiet eller rättare det
gamla bondeståndet derigenom erhållit nog mycken
öfvervigt. Detta förhållande är att beklaga och hade
kunnat undvikas, om förslagets författare varit något
mera förutseende. Men bondeklassen, ehuru framför allt
seende på egna fördelar, är dock ingalunda samhällsomstörtande.
I samma mån den med hvarje år framskridande
bildningen hos dess medlemmar utvecklas, skola
de upphöra att vara viljelösa redskap i några
ledares händer; de skola, delvis åtminstone, komma
att ansluta sig till de mera upplystas åsigter,
dock under förutsättning att man, utan inställsamt
krusande, mot dem iakttager en fast, men ärlig och
välvillig hållning.

Hurudant hade deremot förhållandet blifvit, om detta
af regeringen framlagda representationsförslag år 1865
förkastats? Det sällsporda inre lugn, hvaraf landet
under den derefter förflutna tiden varit i åtnjutande,
skulle hafva förbytts i ett tillstånd af allmän oro
och missbelåtenhet. De förr i hufvudstaden så
vanliga upploppen och gatukravallerna skulle i ökad
grad hafva förnyats. Med vapenmakt skulle visserligen
dessa snart hafva blifvit qväfda, och i dem låg ej
heller faran. Nej, denna var egentligen att söka i de
reformklubbar, som öfverallt hade uppstått, och som
skulle hafva åstadkommit en så verksam påtryckning,
att ett vida mera radikalt förslag än det nu antagna
innan kort skulle af omständigheternas makt hafva
blifvit det svenska folket påtvunget. I denna fråga,
mer än i de flesta andra, hade det varit af vigt,
att de ledande statsmännen gått före sin tid och
icke låtit sig af densamma öfverflyglas. Det var
adelns mångåriga motstånd mot alla förändringar,
som bragt oss pp den punkt, der vi befunno oss,
och som förhindrat nationen att i tid ansluta sig
till ett mera återhållande och möjligen äfven mera
betryggande förslag än det nu antagna.

Året 1866 var föga anmärkningsvärdt. Prins Oskar
behagade under en lustfärd i Skåne, hvarvid äfven
Skanör besågs, i all enkelhet med mig och min
hustru intaga middag och tillbringa natten på
Rönneholm. Längre fram på hösten hade vi der en
glad och angenäm middag för den på besök i Skåne
varande excellensen Due med fru. I juli reste jag
upp till Stockholm, för att bese der anordnade
industriexposition och begagnade samma tillfälle
att besöka mitt forna, då i läger å ladugårdsgärdet
varande regemente och dess mig så kära lifsqvadron,
vid hvilken nu endast 5 man voro qvar af dem, som
tjenat under min tid.

Senare på sommaren sammanträffade jag som
hastigast med prins Fredrik af Nederländerna,
hvilken med familj gjort ett besök på Bäckaskog och
nu med gammal välvilja återsåg den år 1850 under
förmälningshögtidligheterna hos honom tjenstgörande
adjutanten.

Den 29 augusti utsåg mig Malmö stad till dess ena
ombud i riksdagens andra kammare. Då länets landsting
en månad derefter sammanträdde, var man äfven der
sinnad att invälja mig i första kammaren och stälde i
sådant hänseende till mig flere förfrågningar. Men
då jag ej ville undandraga mig det förtroende,
som af Malmö stads invånare blifvit mig lemnadt,
och derjemte ansåg ledamotskapet i andra kammaren
vara af långt större vigt än ett sådant i den första,
afböjde jag alla dylika förslag.
 
Under efteråret var uppmärksamheten synnerligen fästad
vid det blifvande valet af talman inom andra kammaren,
och flere enskilda bref tillkännagåfvo, att jag skulle
dertill vara påtänkt. Detta var ett förtroende, som
jag på intet vis eftersträfvade, äfven derför att
jag, till följd af närsynthet ej kunde väl öfverse
alla kammarens ledamöter och säkert igenkänna dem, som
anmälde sig att tala. Så länge dessa underrättelser
blott på enskild väg kommo mig till hända, ansåg jag
mig hvarken kunna eller böra derom yttra mig; men
sedan mitt namn blifvit i sådan syftning offentligen
uttaladt i Aftonbladet, vände jag mig skriftligen
till regeringens förste man med anhållan, att jag
måtte blifva befriad från ett dylikt uppdrag, om det
verkligen vore mig tillämnadt. Excellensen De Geer
svarade härpå den 23 december, att ryktet det jag vore
påtänkt till talman i andra kammaren "var en rök, som
icke saknade eld", och att "vågskålen länge lutade åt
det hållet", men att betänkligheter uppstått derför,
att jag var på en gång förtroende-embetsman och
adelsman, och att jag nu, sedan jag sjelf undanbedt
mig, kunde vara förvissad att vid denna riksdag
"slippa ett sådant uppdrag".

Sålunda lugnad i afseende på talmanskapet, reste jag
den 10 januari 1867 upp till Stockholm, nyfiken att
se, huru den nya representationen skulle gestalta sig;
och densamma visade verkligen det första året ett
mera tillmötesgående skaplynne, än man i allmänhet
vågat hoppas. Bondeståndets forne talman Nils Larsson
i Tullus utlyste vid riksdagens början för andra
kammarens ledamöter ett sammanträde, å hvilket man
ordade om åtskilliga ämnen och derefter medelst slutna
sedlar utsåg nio personer att uppgöra förslag till
ledamöter i de ständiga utskotten. I denna sålunda
sammansatta nämd blef jag ordförande, och den lista,
som der uppgjordes, segrade i det närmaste vid de
derpå följande valen, hvarför äfven utskotten denna
gång, utan afseende å partiåsigter, i allmänhet
tillsattes af de bästa och skickligaste ledamöter,
som kammaren hade att uppvisa. Man sökte inom nämden
öfvertala mig att mottaga en utskottsplats, men då
jag såsom förtroendeembetsman omöjligen kunde under då
varande förhållanden insättas i statsutskottet, inom
hvilket jag arbetat under nästan hela min föregående
riksdagsmannatid, och vid 63 års ålder ingalunda hade
lust att sätta mig in i andra ämnen,
vägrade jag enständigt att åtaga mig ett sådant
uppdrag, föredragande att från min plats i kammaren
verka hvad jag förmådde till landets bästa.

Från denna föresats nödgades jag dock kort derefter
afvika. Rörande den vigtiga frågan om landtförsvarets
organisation förelågo nämligen så väl en kunglig
proposition som åtskilliga enskilda motioner; och
man beslöt att för detta ärendes handläggning
tillsätta ett särskildt utskott, bestående af 7
ledamöter af hvardera kammaren. Tillfrågad, huruvida
jag icke skulle vilja inträda i detta så kallade
försvarsutskott, beslöt jag i anseende till ämnets
vigt att icke undandraga mig ett sådant förtroende,
om det mig tilldelades, och insattes följaktligen
den 4 februari i detsamma. Vid utskottets första
sammanträde valdes jag till dess ordförande. Vi
arbetade oförtrutet, ofta både för- och eftermiddag,
och framlade slutligen det fullständiga utlåtande,
som visserligen icke lyckades tillvinna sig riksdagens
hufvudsakliga bifall, emedan redan då grundskatternas
och roteringens upphäfvande började förfäktas af
en och annan inflytelserik ledamot, men hvilket
betänkande deremot låg till grund för det af kunglig
majestät sedermera ingifna, så kallade Abelinska
arméorganisationsförslaget.

Härigenom likasom äfven af arbete i ett annat
utskott, tillsatt för kammarens arbetsordning,
hvarom motion af mig blifvit väckt, var min tid
vid riksdagen så upptagen, att jag ej deltog i de
allmänna öfverläggningarna med den ifver, som fordom
på riddarhuset, hvartill äfven bidrog den ton, som
var i kammaren rådande.

Oaktadt jag nämligen i bref till min hustru af den 8
februari uttalade min förvåning öfver den "talent",
hvarmed många bönder både skrifva och tala, fann jag
dock ett stort obehag i det mindre hyfsade språk,
hvaraf vissa ledamöter begagnade sig. Det är derför
med synnerlig glädje jag erfarit, att denna forna
råhet under de senare riksdagarne till större delen
försvunnit.

Den frånvaro af all splittring, som utmärkte första
delen af riksdagen, började dock temligen snart att
upphöra. Herrar Key, Liljencrantz m. fl., som ej
inkommit i utskott, jemte åtskilliga andra missnöjda,
sökte under grefve Arvid Posses ledning bilda ett så
kalladt landtmannaparti, hufvudsakligen riktadt mot
städernas representanter och de tjenstemän, som
blifvit invalda i kammaren. Under hvarjehanda
lockelser förmåddes en stor del af det forna
bondeståndets medlemmar att i detta nya parti
ingå. Men ehuru det derigenom synbarligen tilltog i
antal, lyckades detsamma dock icke att under loppet af
denna riksdag tillvinna sig majoritet inom kammaren.

I motsats till landtmannapartiet uppstod det så
kallade intelligenspartiet. Man önskade, att jag
skulle åtaga mig dess ledning -- och törhända hade
det varit rättast, att jag icke vägrat mottaga ett
sådant uppdrag -- men jag förestälde mig, att, om
en förtroendeembetsman, synnerligen landshöfding,
uppträdde såsom partiets chef, skulle detsamma
kunna af motståndarne utmålas såsom ett blott och
bart regeringsparti och derigenom möjligen förlora i
förtroende. Jag afhöll mig derför från dessa herrars
första sammanträde, der man valde grefve Robert De
la Gardie att vid öfverläggningarne föra ordet.

Nu nämda partifördelning fortfor under de båda
riksdagar, som jag ytterligare bevistade, och eger
rum ännu i dag. Landtmannapartiet har städse varit väl
organiseradt och underkastadt en sträng lydnad. Så väl
derigenom som på grund af den tilldragningsförmåga,
som majoriteten alltid utöfvar, har dess antal och
inflytande varit i ständigt stigande. Under 1868 och
1869 årens riksdagar begagnade detsamma sin makt med
någon måtta, men sedermera har det, såsom allmänt
är bekant, urartat till en sådan ofördragsamhet,
att utskotten befolkats endast med partiets
lydiga redsksp, samt att ytterst sällan äfven den
obestridligaste förmåga kunnat i dem vinna inträde,
så framt dess innehafvare tillhört den motsatta sidan.

Annorlunda har förhållandet varit med
intelligenspartiet eller, såsom det sedermera
kallat sig, centern. Ingen bestämd ledning, föga
sammanhållning, föga benägenhet att underordna
personliga åsigter flertalets beslut, jemte känslan af
partiets numeriska underlägsenhet hafva, oaktadt de
obestridliga förmågor, som der inom funnits, betagit
detsamma möjligheten att utöfva något verksammare
inflytande. Det är framtiden förbehållet att visa,
huruvida en gång, då landtmannapartiet splittrar sig,
förhållandena kunna komma att gestalta sig annorlunda.
 
Hvad mig enskildt beträffar, fann jag kamratskapet
föga angenämt, ej heller ställningen i allmänhet. Jag
beslöt dock att fortfara med riksdagsmannakallets
utöfvande, så länge den första valperioden för
andra kammaren varade, men efter dess slut år 1869
förklarade jag mina valmän, att jag under inga vilkor
ville längre mottaga ett dylikt uppdrag. Jag hade
då sedan 1829, alltså under 40 år, vid riksdagarne
flitigt deltagit i allmänna ärendens behandling
och ansåg mig nu fullt berättigad att derifrån
njuta befrielse. Till denna föresats bidrog äfven
obehaget af att vid framskriden ålder nödgas mer
än fyra månader årligen vara borta från tjenst, hus
och hem. Riksdagarne 1867 och 1868 bodde jag hos min
broder och hade i honom ett angenämt sällskap under
lediga stunder. Sophie qvarstannade då i Malmö, men
gjorde likväl vårtiden det första af dessa år jemte
vår dotter en resa till sina föräldrar och derifrån
ett par veckors besök i Stockholm. År 1869 deremot,
då Annas uppfostran var afslutad, tog jag våning i
hufvudstaden och uppflyttade dit med familj.

Den 17 juli 1867 hade jag med min älskade hustru
sammanlefvat 25 lyckliga år. Min svåger Karl
Hermansson med hustru, likasom min broder Fredrik,
hade infunnit sig på Rönneholm för att öfvervara vårt
silfverbröllop, dit äfven våra vänner grefve Axel De
la Gardies och baron Karl Platen anlände. Förmiddagen
var stor mottagning med verser, lyckönskningar och
blommor förutan all ända. Malmö stads välvilliga
invånare hade inbjudit oss och våra gäster till
en storartad, af 120 personer bevistad middag, vid
hvilken många anslående tal höllos, och efter hvars
slut vi vid hemkomsten till Rönneholm möttes af
parkens belysning med brokiga lampor och af musik,
utförd af borgaresångföreningen. Efter att oss
emellan hafva öfverlagt, huru vi inom vår trånga
sommarbostad skulle kunna besvara stadsinvånarnes
artighet, öfverenskommo vi att för sådant ändamål
påföljande dag tillställa en landtlig fest, till
hvilken jag vid middagens slut inbjöd alla de
närvarande. Dertill fordrades dock vackert väder,
och alla anordningar träffades i sådan syftning. Bord
med dryckesvaror och förfriskningar voro utstälda i
parken, der militärmusik spelade och damernas ljusa
sommardrägter togo sig förträffligt ut bland de gröna
träden. Herrar och fruntimmer angrepo med friska
krafter de på borden framsatta förfriskningarne,
skålar
druckos, tal höllos och sinnesstämningen syntes blifva
särdeles lifvad, då himlen började urladda sig och ett
starkt hällregn gjorde slut på hela härligheten. Alla
de främmande likasom musiken inrymdes nu i de icke
synnerligen stora rummen, af hvilka en del måste
undantagas för aftonmåltiden. Men alla hade föresatt
sig att vara glada, och oaktadt det afbrott, som
sålunda mellankommit, syntes dock samtliga gästerna
vara särdeles belåtna med sin dag.

Kort efter silfverbröllopet företogo vi, för att
roa Karl Hermanssons och min broder, en utflykt
till Danmark, derunder begagnande oss af en vänlig
inbjudning till baron Blixen-Finecke. Efter att hafva
besett Köpenhamn foro vi på jernväg till Fredriksborgs
slott. Der mötte Blixen med sina vagnar, förevisade
slottet och förde oss genom härliga skogsvägar till
sin bostad, Villa Augusta, nära Helsingör, hvarest
vi tillbragte ett angenämt dygn hos honom och hans
hustru, en syster till drottningen af Danmark, och
återvände derifrån påföljande förmiddag till Malmö.

Om året 1867 är för öfrigt ganska litet att
berätta. Prins Oskar bodde denna sommar på Sofiero
samt företog många småresor i Skåne, hvarunder
han äfven gjorde oss ett och annat besök. I början
af juli uppvaktade min hustru och jag i Eslöf den
kungliga familjen vid dess utresa till Tyskland, och
i Augusti mötte jag konungen, då han kom åter. På
hösten gjorde vi åtskilliga utflykter i länet, bland
annat till Marsvinsholm för att öfvervara invigningen
af der nybygda, storartade kyrka.

I slutet af maj 1868 firade Lunds universitet sitt
200-års jubileum med promotioner och åtskilliga andra
högtidligheter, hvilka af så väl konungen som prins
Oskar öfvervoros, och hvarvid den senare fick sig
tilldelad filosofie doktorskransen. Med min hustru och
dotter tillbragte jag dessa dagar i Lund. Konung Karl
inträffade före jubelfesten i Malmö, för att närvara
vid ett sammanträde med der varande frimurare. Han
bodde naturligtvis i residenset, och vi gåfvo samma
dag för honom en större aftonunderhållning. Något
senare på sommaren gjorde äfven prins Oskar ett besök
hos oss på Rönneholm, dock endast öfver en middag.

Under medlet af juli månad egde kapplöpningar rum
i Helsingborg, i sammanhang med hvilka äfven en
kappsegling
skulle hållas. Så väl de svenska och danska kungliga
personerna som åtskilliga större godsegare från andra
sidan sundet ditväntades, och jag beslöt derför att
med min hustru och dotter öfvervara dessa fester,
hvilka gynnades af angenämt väder, och hvarunder såsom
vanligt hofstallmästaren Tornérhjelms gästfrihet ej
förnekade sig.

Kronprinsen Fredrik af Danmark hade vid sitt besök
i Stockholm vintern 1867--68 fattat tycke för konung
Karls enda dotter, den 16-åriga prinsessan Lovisa, och
man ville äfven veta, att denna kärlek var besvarad,
ehuru i anseende till prinsessans ungdom allt stannade
inom gissningarnes område. Under en utflykt, som
prinsen i början af sommaren gjorde till Bäckaskog,
förkunnades emellertid temligen oväntadt den höga
förlofningen, och drottning Lovisa företog ej långt
derefter en resa till Muskau i Schlesien, i ändamål
att för sina föräldrar föreställa de nyförlofvade. I
slutet af juli månad återvände hennes majestät jemte
prinsessan sjöledes till Malmö, hvarest anstalt
var af mig fogad att öfverföra de höga resande till
Danmark. Som färden skedde inkognito, reste jag in
från Rönneholm i civil förmiddagsdrägt jemte min
hustru för att välkomna hennes majestät, men möttes
vid ankomsten till residenset af den underrättelse,
att danska ångfartyget Slesvig nyss anländt med
konung Kristian IX om bord. Vi reste genast ned till
hamnen. Konungen igenkände oss, hoppade, vig som
en ung gymnastikus och utan begagnande af landgång,
ned på den temligen aflägsna kajen och öfvertalade
oss att gå om bord på sitt fartyg. Under det vi der
väntade på den svenska drottningens ankomst, inbjöd
mig hans majestätatt medfölja till Bernsdorf. Jag
ursäktade mig med, att jag ej medhade andra kläder
än dem, i hvilka jag gick
och stod; men konungen bad mig så vänligt och så
enträget göra drottningen sällskap, att jag måste
gifva vika. Vagnen återskickades i största hast till
Rönneholm och kom lyckligtvis så tidigt tillbaka, att
min betjent med de oumbärliga klädespersedlarne hann
om bord på "Slesvig", innan landgången indrogs. Denna
lilla utflykt var för öfrigt högst angenäm och
gynnades af det härligaste väder. Drottningen tog mig
afsides, då vi nalkades danska kusten, och uttalade
med en vänlighet, som gick mig till hjertat, sin
glädje deröfver, att jag, som till Sverige ledsagat
henne, då hon såsom
brud dit anlände, nu äfven var närvarande vid hennes
dotters första besök i sitt blifvande hemland.

Mottagandet i Danmark var festligt. Alla
batterier, likasom å redden utlagda örlogsfartyg,
saluterade. "Slesvig" fälde ankar utanför Bellevue,
och man rodde i ångfartygets slupar till der
varande landstigningsbrygga, hvarest drottningen med
konungahusets öfriga medlemmar, ministrarne och en
otalig folkskara väntade. Härifrån fortsattes resan
i öppna vagnar till Bernsdorf. Till den der gifna
utsökta middagen var, i anseende till bristande
utrymme, endast ett mycket ringa antal personer
inbjudet. Den medförde för mig ett särskildt intresse
genom det rörande och verkligen utmärkta sätt, hvarpå
konungen föreslog så väl den svenska drottningens som
de unga nyförlofvades skål, och genom den oskrymtade
glädje, som tycktes lifva alla sinnen.

Drottning Lovisa qvarstannade med sin dotter några
dagar på Bernsdorf, men jag återvände, efter att
endast hafva tillbragt natten derstädes, påföljande
förmiddag till Malmö.

Jag hade länge föresatt mig att afsluta min dotters
uppfostran med en utländsk resa, för att låta henne
se något mera af verlden, än hvad hemlandet hade att
erbjuda, och för sådant ändamål hade jag, för första
gången under min då 17-åriga landshöfdingetid, begärt
och erhållit 3 månaders tjenstledighet, att räkna från
den 10 augusti detta år. Utresan måste dock någon tid
uppskjutas med anledning af de uppviglingar bland
frälsebönderna, som af f. d. korporal Tullberg och
hans anhängare denna sommar sattes i gång; och såsom
följd deraf måste äfven från resplanen uteslutas den
del af färden, som omfattade norra Italien och dess
underbara sjöar. Den 21 augusti kunde vi ändtligen
lemna Malmö. Resan företogs öfver Berlin, Dresden,
Prag, Wien, Salzburg, München, Schaffhausen,
Zürich och Rigi till Luzern, hvarifrån vi i vagn
färdades öfver Brünig till Interlaken och på samma
sätt genom Berner Oberland till Vevey. Efter några
dagars uppehåll vid den vackra Lemansjön, tillgrepo vi
åter det vanliga fortskaffningsmedlet, jernvägarne,
och begåfvo oss öfver Basel, Heidelberg, Mainz, Köln
och Bruxelles till Paris. Här i verldens hufvudstad
uppehöllo vi oss tre och en half veckor samt återvände
öfver Hamburg, Kiel och Köpenhamn till
Malmö, hvarest vi efter återkomsten, den 26 oktober,
qvarstannade den öfriga delen af året.

Min hustru och dotter njöto med fulla drag af allt
det vackra och intresseväckande denna resa hade att
erbjuda. Äfven jag återsåg med glädje dessa ställen,
som dock till större delen voro för mig bekanta,
men jag hyste dock hela tiden en viss oro öfver
tillståndet hemma i Skåne. Om jag ej så länge och
så ofta lofvat min dotter denna för henne så nyttiga
utfärd, skulle jag troligen hafva inställ hela resan,
Nu var detta icke möjligt, men jag förkortade dock
vistandet i Paris, så att vi hemkommo fjorton dagar
före tjänstledighetens utgång, på det jag så skyndsamt
som möjligt måtte kunna allvarsamt ingripa i den
allt jemt bland de skånska frälsebönderna fortfarande
uppstudsighet och arbetsinställelse. Dessa stämplingar
urartade väl ingenstädes till upplopp eller svårare
oordningar, men de förorsakade likväl under åren 1868
och 1869 både myndigheter och egare af frälsegods
så mycket bekymmer samt ådrogo sig en så allmän
uppmärksamhet, att de äro väl förtjenta af en närmare
utveckling, äfven om man för sådant ändamål nödgas
sträcka forskningarne något långt tillbaka.

De danska konungarnes myndighet hade efter
Valdemarernas tid mer och mer nedsjunkit till ett
blott skuggspel. Makten fans så godt som uteslutande
hos riksrådet, det vill säga medlemmarne af landets
förnämsta adliga slägter, hvilka, ehuru de inom
sig hade att uppvisa flere om fäderneslandet
högt förtjenta män, dock synas hafva haft till
hufvudsaklig uppgift att med förläningar och förmåner
af olika slag tillgodose sig sjelfva och sina
anförvandter. På sådant sätt lyckades det småningom
adeln och den med densamma befryndade hierarkien
att genom förläningar, förpantningar, köp och byte
(s. k. "mageskifte") slå under sig större delen af
de skånska kronohemmanen med åtföljande kungliga
rättigheter och arbetsskyldigheter.

Efter reformationens införande återgingo visserligen
till danska kronan många gårdar och gods, som tillhört
erkebiskopsstolen i Lund, likasom de inom provinsen
varande klostren. Men äfven större delen af denna
betydliga egendom förvandlades snart till adliga
förläningar; och vid föreningen med Sverige utgjorde
derför, enligt landshöfding Durells förtjenstfulla
utredning, antalet
sjelfegande bönder inom de båda skånska länen endast
1,395 mot 8,474 fästebönder af olika slag.

Oaktadt sålunda största delen af bondeklassen befann
sig i ett slags träldomstillstånd med åtföljande
arbetsskyldighet och hofveri, var dock under danska
tiden denna träldom i allmänhet mild, och det ansågs
såsom ett skatteböndernas privilegium, att den
jordeboksränta eller landgille, som af dem erlades,
ej kunde förhöjas hvarken af konung, adel eller
"geistlighet". Dertill kom äfven, att hemmanens
innehafvare merendels voro, om icke genom lag så
åtminstone genom häfd, tillförsäkrade att son efter
fader få, mot det en gång för alla faststälda måttliga
landgillet, qvarblifva vid jordens besittning; och
man kan derför ingalunda påstå, att deras ställning,
efter den tidens sed, var synnerligen beklagansvärd.

Genom föreningen med Sverige inträdde mångenstädes
rubbning i dessa förhållanden. Större delen af den
danska adeln föredrog att öfverflytta till det
gamla fäderneslandet och att för sådant ändamål
afyttra sina i Skåne egande gods. Dessa försåldes
hufvudsakligen till danska konungen (kronan), som
å sin sida i vederlag för Bornholm till svenska
staten öfverlät 18 sätesgårdar med underlydande
917 1/4 hemman, tillsammans enligt Cronholms politiska
historia uppskattade till ej mindre än 8,500 tunnor
hardtkorn. Konung Karl XI:s förmyndare hade dock,
såsom allmänt är bekant, icke för plägsed att åt
kronan bibehålla ens dess gamla jordegendom, ännu
mindre den genom kriget i Skåne nyförvärfvade. En
betydlig del af detta så kallade Bornholms vederlag
förskingrades således under form af förpantningar,
förläningar och skänker; och dervid förvärrades i ej
ringa mån frälseböndernas tillstånd, framför allt
å de gods, som kommo i händerna på krigsbefälet,
öfver hvars förtryck många klagomål framstäldes.

Att för öfrigt mycken oreda under tiden 1660--1680
egde rum i Skåne, synnerligen i kameralistiska
förhållanden, kan man taga för afgjordt. Karl
XI:s ordnande hand sträckte sig dock äfven till de
nyförvärfvade provinserna, och reduktions-kommissionen
fick der, likasom i det gamla Sverige, åtskilligt
att göra. Under tiden 1680--1697 indrogs till
kronan ett icke ringa antal gods, både på grund af
reduktionsbeslut och till följd af 
innehafvarens ådagalagda otrohet mot det nya
fäderneslandet. Den skånska adeln klagade och
protesterade. Följden blef, att under tidernas längd
större delen af dessa egendomar återgafs till de
forna egarne eller deras rättsinnehafvare; och häraf
förklaras den olikhet, som i äldre kameralistiska
handlingar förefinnes rörande vissa af dessa i
fråga varande hemman. Sedan dock lugnet slutligen
återvändt och reduktionsdyningarne afstannat, blefvo
alla dessa förhållanden ordnade och införda i de tid
efter annan upprättade jordeböckerna, hvilka numera
ensamt ega vitsord i afseende på jordens natur och
den kameralistiska eganderätten till densamma.

Bland frälsebönderna under de vidsträckta
skånska egendomarne hafva emellertid sägner
länge fortplantats från fader till son, att
besittningsrätten till vissa af frälsehemmanen icke
skulle vara af godsens egare lagligen förvärfvad,
utan att dessa hemman i sjelfva verket tillhörde
kronan. Då en eller annan uppviglare förstått
att häraf begagna sig, har det ej sällan lyckats
honom att gifva ny fart åt dessa rykten, hvaraf
följden blifvit ansökningar från ett större eller
mindre antal frälsebönder att få till skatte lösa
deras innehafvande hemman. Sedan efter pröfning
dessa ansökningar blifvit vederbörligen afslagna,
upphörde vanligen dylika försök. Så blef dock icke
förhållandet åren 1867--69, då en f. d. korporal vid
norra skånska infanteriregementet, Samuel Tullberg,
uppträdde, såsom ledare för rörelsen.

Tullberg hade lyckats att från kammarkollegium
förskaffa sig åtskilliga utdrag ur 1687 års
rusttjenstordning, 1697 års rusttjenstlängd samt 1698
och 1706 års jordeböcker, af hvilka handlingar han
trodde sig finna, att en del nu under godsen hörande
hemman länge sedan blifvit till kronan
reducerade. Alla eller åtminstone det öfvervägande
antalet bland dem hade likväl sedermera genom
laga dom, kunglig resolution eller riksdagsbeslut
blifvit till rättsinnehafvarne återgifna; och af
sådan anledning kunde vitsord omöjligen tillerkännas
dessa af Tullberg åberopade gamla handlingar. Han
tolkade dem dock så, som egde de ännu gällande kraft,
och började med stöd deraf hålla sammanträden med
frälsebönderna inom provinsens olika delar. Hans
bearbetningar, som kunna spåras ännu längre tillbaka,
togo egentligen fart hösten 1867 och inskränkte sig
i begynnelsen till författande
af ansökningar om åbo- och skatterätt, i hvilket
afseende han uppträdde såsom fullmäktig för
frälsebönderna under Barsebäck, Ellinge, Rönneholm
m. fl. st.

Tullberg tillvägagick dervid med ganska mycken
klokhet och försigtighet samt blottstälde sig
personligen så litet som möjligt. Han skaffade sig
bland frälsegodsens bönder eller torpare ombud, som i
tysthet bearbetade öfriga underhafvande. Först sedan
sinnena voro sålunda förberedda började sammanträdena,
hvilka vanligen höllos nattetid och utgjordes af
personer, bland hvilka han ej behöfde befara någon
angifvare. Understödd af sina biträden sökte han vid
dessa tillfällen öfvertyga åhörarne, att kronan, men
icke godsegarne, vore rättmätig egare till de hemman,
frälsebönderna brukade, samt att, om han blefve
deras befullmäktigade ombud och de vore villiga
att tillskjuta hvad för rättegångens genomförande
erfordrades, skulle han, på grund af sina innehafvande
handlingar, besörja, att deras hemman blefvo
förklarade vara af krononatur, hvarefter desamma
sedermera för billigt pris skulle af nu varande
innehafvare kunna till skatte köpas. Att dessa
förespeglingar bland de väl förberedda åhörarne
vunno gehör är icke besynnerligt. De första
månaderna nöjde man sig dock med att till
konungens befallningshafvande ingifva massor
af skatteköpsansökningar, och att, så fort dessa
blifvit afslagna, deröfver hos kammarkollegium anföra
besvär. Diariibevis öfver handlingarnes inlemnande
tillstäldes de klagande af Tullberg samt benämdes
i allmänhet frisedlar. Efter att hafva erhållit
frisedeln nummer 2 (beviset öfver besvärens inlemnande
till kammarkollegium) inbillade sig de klagande vara
fria från alla förbindelser till godsegarne. Ännu
förhöllo de sig dock stilla, men i mån som rörelsen
tillväxte ökades modet, och Tullberg lät slutligen
förklara att för rättegångarnes bringande till
ett lyckligt slut borde frälsebönderna inställa
sina genom kontrakt åliggande arbetsskyldigheter
och tillika upphöra att betala de på hemmanen lagda
afgifter. Så skedde äfven, ehuru till en början med en
viss tveksamhet. På en och annan herregård återgingo,
efter några veckor och sedan förlåtelse erhållits,
de tredskande till fullgörande af sina åligganden, men
efter nya öfverläggningar började snart åter arbetets
inställande i vidsträcktare mån än förut, hvaraf en
naturlig följd blef, att godsherrarne inkommo
med en mängd lagsökningar å oguldna arrenden, likasom
äfven med framställningar om de mest tredskande
böndernas och husmännens afhysande.

Under juni månad spred sig rörelsen till de i länets
sydöstra del belägna egendomar, som hufvudsakligen
tillhöra grefvarne Piper, bland hvilkas underhafvande
172 personer inkommit med ansökningar om åbo-
och skatterätt. Den 7 juli utfärdade jag till
länets frälsebönder en kungörelse, som genom
kronobetjeningens försorg i stort antal utdelades,
uti hvilken jag, på en gång allvarligt och faderligt,
sökte återföra dem till besinning, med erinran om
alla de olyckor de skulle draga öfver sig sjelfva,
hustrur och barn, derest de bröte ingångna kontrakt
och instälde arbetsskyldighetens utgörande, hvarjemte
jag i samma kungörelse varnade dem för ombud, hvilka,
likasom de dittills begagnade, på förhand fordrade
betydliga sammanskott för att föra deras talan.

Ej långt derefter hade jag till Söfvestad skolhus den
17 augusti sammankallat samtliga frälsebönder och
frälsehusmän inom närbelägna fem socknar, hvarest
då allmän arbetsinställelse egde rum. Ehuru de
värsta af der varande uppviglare höllo sig undan,
kommo dock af de förvillade 70 till 80 personer
tillstädes. Med allvar och stränghet förehöll jag dem
deras uppförande, under förklarande att misskundens
tid nu mera vore förbi, och att hädanefter lagen
komme att utan skonsamhet tillämpas, så framt de
fortfore i sitt tredskande att ej fullgöra ingångna
kontrakt. Halsstarrigheten hade dock vid denna tid
stegrats till en sådan grad, att varningar från så väl
högre och lägre embetsmyndigheter som enskilda aktade
män, hvilka eljest i hög grad åtnjöto allmänhetens
förtroende, förfelade all verkan.

Under tiden hade, efter föregången granskning, de
ingifna skatterättsansökningarne blifvit afslagna,
hvarjemte utmätnings- och vräkningsåtgärderna
fortgingo, utan att några synnerliga oordningar
förspordes, hvartill väsentligen bidrog, att
kronofogdarne voro anbefalda att personligen
verkställa hvarje dylik förrättning samt att dervid
med fasthet och klokhet tillvägagå.

Under sådana förhållanden och då, oaktadt den rådande
tredskan, hvarken våld å person och egendom blifvit
föröfvadt eller lugnet på annat sätt stördt, ansåg
jag mig kunna med 
hustru och dotter anträda den utländska resa, som länge
varit besluten, men någon tid måst uppskjutas till
följd af bonderörelsen. Under denna min frånvaro
erhöll jag litet emellan underrättelser från
landssekreteraren i länet. Dessa voro i allmänhet föga
oroande. Å vissa ställen hade nya arbetsinställelser
börjat, å andra hade de tredskande bönderna återgått
till ordning. Häradsrätterna voro i full verksamhet
och dömde ett betydligt antal af de uppstudsiga
till afflyttning från hemmanen, dels genast dels
vid kommande fardag. Ingenstädes hade den lagliga
ordningen blifvit rubbad, hvadan jag ej heller behöfde
hufvudstupa återvända till hemorten.

Kort efter min hemkomst verkstäldes den 2
och 3 november två vräkningar inom Herrestads
härad. Kronofogden befarade dervid motstånd,
emedan allvarsamma oroligheter nyligen inom det
närbelägna Kristianstads län egt rum vid en dylik
förrättning. Af sådan anledning erhöll han till sitt
biträde fyra kronolänsmän och åtta fjerdlngsmän,
hvarjemte jag under dessa dagar med landssekreteraren
uppehöll mig i Ystad, beredd att i händelse af
behof använda der förlagda husarsqvadron eller
vidtaga andra erforderliga åtgärder för lugnets
upprätthållande. Dessa försigtighetsmått gjorde
nödig verkan, och vräkningarne kunde utan alla hinder
verkställas.

Deremot mötte den lugna och sansade men bestämda
kronofogden Witthoff öppet motstånd vid en dylik
förrättning å Frihult under Söfdeborg den 11
december. Detta mål handlades skyndsamt vid urtima
ting den 2 påföljande januari, då hemmansinnehafvaren
Kristian Andersson ålades att träda i häkte och
sedermera ådömdes två års straffarbete, hvarjemte
Tullbergs så kallade sekreterare, den beryktade
Eskil Larsson, erhöll någon tids fängelse för de råd
och uppmaningar till motstånd han låtit komma sig
till last.

På grund af dessa tilldragelser utfärdades emellertid
å nyo, under den 2 januari 1869, en mycket allvarsam
kungörelse, för att ännu en gång söka förmå de
tredskande frälsebönderna att återgå till deras pligt,
och hvaruti de särskildt upplystes om det stränga
straff, som enligt 10 kap. strafflagen följer å brott
mot offentlig myndighet.
 
Den 11 januari reste jag med familj upp till
Stockholm för att öfvervara riksdagen. Att
frälsebondeförhållandena i Skåne derstädes skulle på
ett eller annat sätt blifva föremål för omnämnande
kunde man taga för afgjordt. Det dröjde ej heller
länge, förr än riksdagsmannen Ola Jönsson från
Kungshult väckte motion om aflåtande till kunglig
majestät af underdånig skrifvelse med begäran om
tillsättande af en komité för utredning af frågan
om, hvilka fasta egendomar jemte andra förmåner
och rättigheter i Skåne blifvit staten på det sätt
afhända, att kronan dertill har återvinningsrätt.

Så väl detta förslag som dess sväfvande motivering
nagelfors allvarsamt den 27 januari af mig och då
varande hofrättsassessorn Bergström och föranledde
icke till någon riksdagens åtgärd. Men kännedomen
derom, att saken kommit under öfverläggning hos
nationens ombud, likasom de artiklar, hvilka
med anledning deraf inflöto i åtskilliga skånska
tidningar, hvaruti de stora godsegarne i mörka färger
utmålades, bidrogo naturligtvis i ej ringa mån att
öka jäsningen. Ehuru ännu inga allvarliga oordningar
förekommit, blef det dock mer och mer nödvändigt att
draga Tullberg inför rätta för sina åtgöranden, om
ej derför att man vore viss på, att han skulle kunna
fällas, så åtminstone för att minska hans inflytande
hos allmänheten. Med mycket besvär hade man lyckats
att mot honom förskaffa sig ett och annat vitne,
och derefter utfärdades förordnanden för så väl
landsfiskal Holmström som förre kronolänsmannen
Ljungberg att såsom allmänna åklagare till laga
domstol instämma Tullberg för hans uppviglingar,
för det bedrägliga sätt, på hvilket han tillnarrat
sig penningar, samt de namnteckningar under af
honom begagnade handlingar, hvarom skälig anledning
förefans, att de blifvit falskeligen skrifna. Ännu
förelågo visserligen icke sådana skäl, att Tullberg
kunde på förhand häktas, men hufvudsaken var att
så skyndsamt som möjligt få honom till domstol
instämd. För sådant ändamål spårades han i många
riktningar af ofvan nämda åklagare -- men förgäfves. De
ställen, der man trodde sig kunna finna honom,
genomsöktes noga, men, underrättad af sina utliggare,
hade han vanligen kort förut rest derifrån. Under en
sådan spaning träffade Holmström den från Stockholm
återkomna landshöfdingen i Kristianstads län, grefve
Wachtmeister, hvilken berättade, att justitiekanslern
skulle hafva utfärdat föreskrift om Tullbergs
häktande. Landssekreteraren Krok, härom underrättad,
förfrågade sig i telegram, huru med denna sak förhölle
sig, och erhöll derpå det svar, att, sedan grefve
Arvid Posse och åboen Måns Berggren i Herrestad
uti särskilda skrifter angifvit Tullberg och hans
skrifbiträde Eskil Larsson för det de genom svikligt
förfarande narrat sig till penningar samt förlust
deraf annan tillskyndat, hade justitiekansleren den 12
februari förordnat vice häradshöfding J. Eneroth, att,
i egenskap af särskild åklagare mot Tullberg och Eskil
Larsson, vid vederbörlig domstol anställa och utföra
åtal för berörda mot dem angifna brott 22 kap. l §
strafflagen, hvarjemte justitiekansleren förklarade,
att nu mera, och då Tullberg vore anklagad enligt
ofvan anförda lagstadgande, ansåg han häktning kunna
af landshöfdingeembetet anbefallas.

Order i sådan syftning utfärdades genast, och ehuru
åklagarebefattningen nu mera blef öfverflyttad från
herrar Holmström och Ljungberg på vice häradshöfding
Eneroth, fortforo dessa dock samtliga att, biträdda
af kronolänsmannen Gyllensvärd och polisgevaldiger
Cöster, sorgfälligt efterspana Tullberg. Derunder
hade en natt vid dennes vanliga hemvist, Kärrstorp,
hans så kallade lifvakt vexlat skott med Holmströms
folk, dock utan att veterligen någon skada deraf
följt. Länge ledde dessa forskningar icke till önskad
påföljd, och ryktet började meddela, att Tullberg
skulle hafva afrest till Amerika, då han slutligen
den 16 februari blef af vice häradshöfding Eneroth
och kronolänsmannen Gyllensvärd gripen i hemmanet
Tranebygge af Kristianstads län och derifrån till
Malmö länsfängelse afförd.

Lifvad af denna framgång, och törhända
äfven af ungdomligt öfvermod, såsom varande af
justitiekansleren förorordnad till särskild åklagare,
beslöt Eneroth att skyndsamt gå i författning om
häktande äfven af Eskil Larsson, hvilken enligt
erhållna underrättelser befann sig i Tullbergs hem,
Kärrstorp. Hindrad att personligen der infinna sig,
befullmäktigade han andra personer att dit afresa,
för att med tillhjelp af vederbörande på stället
verkställa häktningen; och det var denna något
förhastade åtgärd -- förhastad äfven derför, att
hvarken ortens kronobetjening eller vederbörande
fjärdingsman anmodades dervid biträda
-- som föranledde de uppträden, hvilka på detta
ställe inträffade och som utgjorde den mest beryktade
afdelningen i den obehagliga frälsebondefrågan. De
sålunda afsända personerna vände sig till
kommunalnämdens ordförande och uppvisade för
honom det af Eneroth för dem utfärdade förordnande,
hvarefter under natten till den 18 februari Tullbergs
hus omringades och af utstäldt folk på afstånd
bevakades. I detta hus hade, såsom man påstod,
omkring tjugu med skjutgevär och påkar försedda
personer tillbragt natten, i afsigt att förhindra
Eskil Larssons gripande. Mot morgonen ökades detta
antal, och skott lossades mot vakterna, hvarjemte bud
utsändes i alla riktningar för att erhålla ytterligare
förstärkning, till följd hvaraf det uppbådade
manskapet ingenting kunde uträtta. Stationsinspektoren
vid det närbelägna Stehag sände nu bud till närmast
boende kronolänsman, som befans vara bortrest,
såsom det sades, i tjensteärenden, och derefter
till Eslöf med begäran om polisförstärkning. Sådan
anlände visserligen till ringa antal, men ansåg sig,
i anseende till folksamlingens betydenhet, ej heller
kunna något vidgöra, hvarför Stationsinspektoren
till landshöfdingeembetet affärdade ett så lydande
telegram: "På order af häradshöfding Eneroth,
t. f. åklagare mot Tullberg, skall dennes skrifbiträde
Eskil Larsson häktas, men stället Kärrstorp försvaras
af en mängd med skjutgevär försedda personer, hvarför
polis och militär anses behöflig, innan häktning
kan försiggå. Hundratals menniskor försvara stället,
och folkförsamlingen växer med hvarje ögonblick,"

Efter dessa underrättelser, som ett par timmar senare
ytterligare bekräftades, påfordrade landssekreteraren
Krok, hvilken i anseende till den uppbragta
sinnesstämningen befarade, att ett verkligt upplopp
kunde vara att motse, hos kommendanten i Malmö nödig
militärstyrka och afgick kl. half 1 eftermiddagen,
åtföljd af 54 beridna husarer och 40 Smålands
grenadierer, till Stehags jernvägsstation. Derifrån
hade emellertid den raske postskrifvaren i Eslöf,
Colliander, ensam begifvit sig till det omringade
huset, meddelat de der församlade att krigsmanskap var
i antågande samt att allt vidare motstånd sålunda vore
fruktlöst, hvarjemte han öfvertygade Eskil Larsson,
att det klokaste denne kunde göra vore att godvilligt
öfverlemna sig åt myndigheterna och detta med den
påföljd, att de båda åtföljdes till stationen.
 
Då således landssekreteraren med
infanterikommenderingen anlände till Tullbergs
hemvist, hade folksamlingen redan skingrat sig. I
huset påträffades fem skjutgevär och åtskillig
ammunition, jemte en del skrifna handlingar,
hvilket allt tillvaratogs. På samma ställe
anträffades äfven Eskil Larssons broder, Bengt
Larsson, och den af Tullberg såsom underhandlare
med frälsebönderna begagnade Johannes Andersson,
begge från Kristianstads län, hvilka jemte Eskil
Larsson medtogos till Malmö och insattes i förvar å
der varande cellfängelse. Efter hållet förhör frigafs
Bengt Larsson, hvaremot Johannes Andersson öfversändes
till konungens befallningshafvandes i Kristianstads
län vidare förfogande. Eskil Larsson deremot skulle i
häktet afbida den ransakning, som vid Onsjö häradsrätt
blifvit begärd rörande honom och Tullberg.

Sedan underrättelse om alla dessa tilldragelser
blifvit mig meddelad, afreste jag skyndsamt från
Stockholm och anlände den 20 februari på morgonen
till Malmö. Efter att der hafva tagit kännedom om
förhållandena och funnit, att uppträdet i Kärrstorp
blifvit med något för starka färger afmåladt i derom
först afgångna telegram, samt att det visserligen
icke varit förtjent af allt det uppseende, som
detsamma i Stockholm väckt, utlyste jag till den
27 februari sammanträden i Lövestad och Eslöf med
egarne eller förvaltarne af tio större gods, å hvilka
arbetsinställelse egt rum, för att kunna om den då
varande ställningen göra mig säkrare underrättad. Med
glädje fann jag dervid, att rörelsen tycktes vara i
aftagande, emedan af omkring 230 tredskande personer
mer än två tredjedelar under senare tiden begärt att
få återgå till uppfyllande af sina kontraktsenliga
skyldigheter.

Den 12 mars förekom vid Onsjö häradsrätt målet mot
Tullberg och Eskil Larsson, hvilka båda stäldes på
fri fot i afvaktan på slutligt utslag, som först
skulle afkunnas vid blifvande sommarting. Vid detta
senare uppsköts åter afgörandet till hösttinget, då
de båda anklagade frikändes. Besvär mot detta utslag
anfördes af allmänna åklagaren både hos hofrätten
och högsta domstolen, utan att ändring kunde vinnas;
och sålunda slutade detta, på förut nämd angifvelse,
af justitiekansleren föranstaltade åtal med ett --
fullständigt fiasko.
 
De båda anklagades frigifvande ur häkte redan efter
den första ransakningen belsades med hurrarop af
omkring 150 närvarande bönder, och då Tullberg från
tingsplatsen afreste till sitt hem, följdes han ett
stycke på vägen af dessa sina vänner. Man befarade
att genom denna frigifning rörelsen skulle å nyo
uppblossa, helst åtskilliga vräkningar voro utsatta
att förrättas närmast derefter följande dagar. Så blef
likväl icke förhållandet. De klokare frälsebönderna
började inse, att de hade allt att förlora men föga
att vinna på ett fortsatt tredskande. Allt för många
utslag hade inom olika instanser underkänt deras
anspråk, och tron på Tullbergs ofelbarhet rubbades
derigenom ganska mycket.

Derför egde äfven efter fardagens inträdande mer än
20 vräkningar rum, utan att ringaste oordning dervid
förspordes. Det var dock endast de mest uppstudsiga
bland frälseallmogen, som deraf drabbades. De flesta
af dem, som blifvit dömda förlustiga sina hemman,
blefvo vid desamma bibehållna eller förflyttade till
mindre lägenheter, sedan de underkastat sig. Vid
åtskilliga egendomar förändrades arrendekontrakten så,
att arbetsskyldigheten inskränktes. På andra ställen
var man betänkt på införande af likartade tidsenliga
och af behofvet högt påkallade förbättringar.

Med ett ord, oron lade sig småningom, men nu kom
såsom vanligt efterspelet: klagomål mot myndigheterna
med derpå följande åtal. Den 4 augusti ingafs till
justitieombudsmannen en af Tullberg, Eskil Larsson,
Bengt Larsson och Johannes Andersson undertecknad
skrift, hvaruti klagan förspordes öfver deras
häktande, m. m. En del af dessa besvär lemnades
af justitieombudsmannen utan afseende, en del
deremot öfversändes för åtals anställande till
advokatfiskalsembetet i hofrätten öfver Skåne och
Blekinge. Alla vållade de mycket besvär och mycken
skriftvexling, men slutade dock med så väl mitt
som landssekreterarens fullkomliga frikännande genom
hofrättens utslag den 18 juni 1872.

Måhända har i det föregående fortgången af den så
kallade frälsebonderörelsen blifvit nog vidlyftigt
skildrad. Men utgörande en icke ovigtig del af Skånes
politiska historia, ådrog densamma sig under slutet
af 1860-talet så mycken uppmärksamhet, att den
icke bort blott flyktigt omnämnas, derest de, hvilka
framdeles möjligen läsa dessa rader, önska att
derom kunna göra sig en riktig föreställning. Denna
rörelse skulle dock, enligt mitt förmenande,
hafva vida lugnare aflupit, så framt densamma,
utan obetänksam inblandning från en och annan
godsegares sida, öfverlemnats uteslutande åt
konungens befallningshafvandes och domstolarnes
laglikmätiga handläggning. Den öfvertygelse,
som hos mängden af de stora godsens underhafvande
vunnit insteg, att innehafvarne af dessa gods i forna
tider på orättmätigt sätt tillegnat sig eganderätten
till många nu derunder lydande frälsehemman, samt
att brukarnes besittningsrätt förr varit vida mera
tryggad än under de senare åren, då de ofta afhysts
för bildande af plattgårdar, var så fast inrotad,
och förhoppningarne att med Tullbergs biträde och på
grund af hans mycket omtalade jordebok få dessa hemman
förklarade för kronoegendom, som derefter skulle till
skatte lösas, så allmänna, att de tredskande hvarken
genom maktspråk eller välvilliga råd kunde bibringas
en annan öfvertygelse. Det gafs intet annat medel
att föra dem åter till besinning än att låta lagen
tala. Ett dylikt sätt att gå till väga kräfde tid,
men det var verksamt, och erkännas måste, att så
väl domstolar som kammarkollegium afgjorde dessa mål
med all den skyndsamhet våra former medgifva. Först
sedan skatterättsansökningarne blifvit afslagna hos
konungens befallningshafvande,
kammarkollegium samt slutligen hos kunglig majestät,
och sedan
andra i sammanhang dermed stående frågor rönt
samma öde i de olika domstolsinstanserna, började
de uppstudsiga foga sig i sitt öde och återgå till
ordning och lydnad. Jag vill dermed ingalunda hafva
sagt, att de alla voro öfvertygade om orättmätigheten
af sina påståenden, men de insågo, att de ingenting
hade att på dessas vidare fullföljande vinna;
och de hade slutligen förlorat förtroendet för
Tullberg. Detta förtroeende var länge på väg att
rubbas, men det väcktes åter till lif derigenom,
att denne deras ombudsman förföljdes och sålunda
kunde omgifva sig med ett slags martyrgloria. Den
lagliga ordningen stördes, med undantag af uppträdet i
Kärrstorp, under denna långa tid ingenstädes på något
anmärkningsvärdt sätt -- och der tillstymmelse dertill
egde rum, blef den allvarsamt bestraffad. Vid de många
vräkningar, som förrättades, voro försigtighetsmått
på förhand
vidtagna och kronofogdarne försedda med pålitliga
biträden. Sinnesstämningen var mångenstädes i hög grad
förbittrad, men förbittringen urartade ej till våld
på person eller egendom. Med ett ord, ställningen var
under dessa bekymmersamma förhållanden så pass god,
som man billigtvis kunde vänta.

Hade derför godsegarne kunnat något lugna sig, så
skulle troligen rörelsen hafva afstannat förr än
nu skedde. Men flere af dessa herrar voro af lätt
förklarliga skäl bekymrade och förestälde sig
i allmänhet att, om endast Tullberg kunde göras
oskadlig eller med andra ord sättas inom lås och bom,
så skulle all denna oro af sig sjelf upphöra. Derför
påyrkades ifrigt den sist nämdes häktande, utan att
de, som så gjorde, besinnade, att föreskrifterna
i den nya strafflagen och förordningen om hvad
vid dess införande iakttagas skall, under då
varande förhållanden, gjorde utgången af en sådan
af ortsmyndigheten vidtagen åtgärd minst sagdt
tvifvelaktig. För att på annat sätt vinna detta mål,
framsöktes nu ur Skånes banks gömmor en af Tullberg
den 17 april 1862 utgifven skuldsedel å 4,000 rdr,
jemte ett af landshöfdingeembetet i Kristianstads
län den 5 januari 1863 gifvet utslag, enligt hvilket
gäldenären ålades att för i fråga varande skuld
undergå bysättning. Dessa handlingar öfverlemnades
till verkställighet åt en i orten boende kronobetjent,
hvilken den 29 juli till länsfängelset i Malmö
införpassade Tullberg. Med honom anstäldes påföljande
dag kansliförhör, hvarvid upplystes samt genom
post- och inrikes tidningar styrktes, att Tullberg år
1863, efter utslagets meddelande, till borgenärers
förnöjande afträdt sina tillgångar, hvaraf äfven
följde, att han genast måste ur bysättningshäktet
lösgifvas. Detta misslyckade, något obetänkta
försök hade sålunda en påföljd, motsatt den af dess
upphofsman åsyftade. Underrättelsen om Tullbergs
häktande och derpå följande omedelbara frigifning
spridde sig såsom en löpeld, utan att den stora
allmänheten gjorde sig reda för anledningen dertill
-- och följden blef, att tron på hans ofelbarhet i
betydlig mån ökades.

Den 16 februari greps Tullberg och den 12 påföljande
mars, alltså efter 25 dagar, frigafs han af
häradsrätten och blef sedermera så väl af denna
domstol som alla öfriga instanser förklarad icke kunna
å saken fällas. Tullbergs frigifning förorsakade
mycken glädje, icke blott bland hans vänner, utan
äfven hos många
öfriga allmoge, hvilka, utan att godkänna
frälseböndernas stämplingar, dock ansågo Tullberg vara
martyr för en sak, som han trodde vara rättvis och som
han föresatt sig söka genomdrifva, till bästa för den
i hans tanke förtryckta frälsebondeklassen. Hade ej
denna klass vid samma tid börjat förlora modet genom
de många utslag, som mot densamma fallit, samt de
vräkningar från innehafvande hemman, som redan träffat
åtskilliga af dess medlemmar och fortfarande såsom ett
Damokles-svärd sväfvade öfver andra, så skulle utan
tvifvel äfven vid detta tillfälle Tullbergs frigifning
hafva återupplifvat rörelsen. Nu inträffade detta
blott vid Rönneholm och ett par andra herregårdar i
närheten af hans hemvist.

En följd af vice häradshöfding Eneroths förordnande
till justitiekanslerens ombud, och af hans i sådan
egenskap åt andra personer lemnade uppdrag att
häkta Eskil Larsson, var det obehagliga uppträdet vid
Kärrstorp och den utveckling af militärstyrka, som der
egde rum. De åtgärder, landssekreteraren med anledning
deraf vidtog, kunna på grund af de inlupna rapporterna
väl försvaras. Huruvida jag handlat på samma sätt,
om jag då varit hemma, är svårt att efteråt säga. Jag
betviflar det dock. Jag tror, att jag i sådant fall
haft manskap och extratåg i beredskap och först ensam
begifvit mig till stället med landssekreterare och
den polisstyrka, som i hast kunnat samlas, för att
se hvad mitt personliga inflytande kunde uträtta;
och törhända hade då hela denna uppseendeväckande
militärmarsch kunnat undvikas.

Det säkra är, att allt hade aflupit lugnare
och troligen äfven afslutats hastigare, om man
öfverlemnat åt den lokala myndigheten att ensam
och utan främmande påtryckning ordna dessa ömtåliga
angelägenheter; men de, hvilka saken närmast rörde
och som sålunda mest högljudt uttalade sig, trodde,
att godtyckliga åtgärder skulle i denna fråga väl
kunna försvaras, och ifrade derför för sådanas
tillgripande. Rättvisligen torde dock härvid böra
erkännas, att ej få bland godsegarna under hela
denna tid med lugn afvaktade frågans laglikmätiga
behandling, utan att låta upphetsa sig af de
framträdande godtycklighetsifrarne.
 
Hvad Tullberg enskildt beträffar, har man efter
bonderörelsens upphörande föga hört af honom. Det
är svårt att göra sig en riktig förestälining om
de bevekelsegrunder, hvaraf han leddes under de
oroliga åren 1867--69. Han hade under sin föregående
tjenstgöring såsom soldat och korporal vid norra
skånska infanteriregementet visat ej ringa duglighet i
tjensten. Hvarken hans uppsyn eller sätt att uttrycka
sig innebar någonting, som antydde en bedragare. Efter
afskedstagandet biträdde han allmogen med sakföring
och hade derunder kommit i besittning af handlingar,
som han lät i kammarkollegium fullständiga, och på
hvilka han stödde sin åsigt om kronans eganderätt
till en stor del af frälsehemmanen. Han egde hvarken
förmåga eller vilja att göra för sig klart, huruvida
de i dessa handlingar angifna förhållanden undergått
förändring, men det vill dock synas, såsom om han i
början varit öfvertygad om rättvisan af den sak han
förfäktade. I mån som han för sina uppviglingsförsök
antastades och anhängarnes antal tillväxte, blef
han ifrigare. Fåfängan att uppträda såsom räddare
för en hel samhällsklass, likasom äfven vinstbegär,
dref honom allt längre och längre på den beträdda
banan, och slutligen öfverskred han helt och hållet
laglighetens gräns, då han sjelf eller genom sina
ombud förledde de lättrogna bönderna att inställa
sitt kontraktsenliga arbete och upphöra med arrendenas
erläggande.

Tullberg skulle dock aldrig hafva kunnat tillvinna
sig det stora inflytande, hvaraf han verkligen en tid
var i besittning, om ej flertalet bland innehafvare
af frälsehemman och frälselägenheter befunnit sig
på en så ytterst låg bildningsgrad, ett tillstånd som
bjert sticker af mot den sjelfegande skånske bondens
hyfsning, skolkunskaper och klara omdöme. Väl hade
man på flere af de större egendomarne sökt att genom
ändamålsenligt ordnadt skolväsende och upprättande af
mera tidsenliga kontrakt verka för de underhafvandes
lyftning; och då man tager i betraktande jordvärdet
och de belopp, som vid arrendeauktioner annorstädes
erlades, måste man medgifva, att frälseböndernas
vilkor, ehuru på det ena stället mera betungande än
på det andra, i allmänhet icke voro tryckande. Men
brukarne af frälsejorden befunno sig dock vanligen uti
ett afhängighetstillstånd, som hos flertalet bland dem
alstrade slöhet och likgiltighet, helst på åtskilliga
egendomar kontrakten voro så uppgjorda, att
arrendatorerna icke hade säkerhet att längre
än till näst påföljande fardag få vid hemmanen
qvarblifva. Härtill kom äfven, att många af dessa
bönder genom två föregående mindre goda år stannat
i betydlig skuld hos sina herrar. Derför hörde man
äfven en och annan af dem yttra: "vi kunna försöka
hvad som helst, ty vi få det dock ej sämre än
nu", och derför lyssnade de äfven med begärlighet
till de framställningar, som Tullberg och ännu
mera hans fanatiska biträden för dem uppdukade,
och hvilka understundom voro så afvita, att man
svårligen kan fatta, huru de kunde tillvinna sig
det ringaste förtroende. Sålunda underrättades de
vilseförda bönderna, i mån som deras ansökningar
blefvo afslagna, att rättvisa hvarken stod att vänta
hos underrätterna eller i hofrätten och knappast
hos konungen, hvilken, ehuru välvilligt stämd, vore
beroende af sina ministrar, men väl hos påfven,
till hvilken man i värsta fall borde vädja!!

Lika tanklöst som brukarne af frälsejorden trodde
på allt hvad Tullbergs biträden för dem uppdukade,
såsom t. ex. att två under Högestad verkstälda
vräkningar blifvit utverkade medelst 15,000
rdr af herremännen erlagda mutor -- lika blindt
följde de äfven öfriga dem gifna föreskrifter,
huru stridande mot sanning och rimlighet dessa än
voro. Såsom bevis derpå kan anföras, att vid ett
sammanträde inför konungens befallningshafvande med
underhafvande å Eriksdals gods, hvarvid arbetskontrakt
i hufvudskrifter företeddes, samtliga frälsebönder
med största fräckhet förnekade sina namnteckningar,
oaktadt desamma voro vederbörligen bevitnade, och
-- hvad värre är -- samma personer förklarade till
protokollet, att de aldrig erlagt några arrenden
eller utgjort några arbetsskyldigheter för de af dem
i många år innehafda hemmanen.

Med ett ord, den folkklass Tullberg bearbetade var
i hög grad mottaglig för hans läror, och derför
kunde äfven tron på honom bibehålla sig så länge,
som den gjorde.

*

 
X.

Landshöfdingetiden.

(1869--1874.)

Mottagande i Malmö af den nyförmälde danske
kronprinsen med gemål. Festligheter i
Köpenhamn. Nordtyska fartyg i svenska hamnar
under fransk-tyska kriget. Skiftande glädje
och sorg inom svenska konungahuset. Drottning
Lovisas död. Sällskapslifvet i Malmö. Badresa
med min hustru till Kissingen. Utflykter i
bayerska Tyrolen. Tyska tidningars tystnad
rörande Karl XV i Aachen. Deraf oro och påskyndad
hemresa. Konungens ankomst till Malmö. Hans sjukdom
och död. Danska tronföljareparet, prins August och
enkedrottning Josefina i Malmö. Liköppning. Lit
de parade. Likfärd till hufvudstaden. Uppresa
till begrafningen. Tacksamhetsbetygelser och
hedersskänker. Min broders död. Enkedrottning
Josefinas femtiårs jubelfest. Beslut att inom
ej aflägsen tid lemna tjensten. Anledningen
dertill. Konungen förberedes på detta
beslut. Orsaken hvarför ej efterträdare kunde af
mig föreslås. 1873 års landsting underrättas om
min snara afgång. Badresa till Särö. Hertigen af
Augustenborg. Vintern 1873--74. Uppresa med min hustru
för att afskedsuppvakta den kungliga familjen. 
Inlemnandet af afskedsansökan påskyndas. Offentligt
vitsord vid afskedets beviljande.

Den 28 juli 1869 förmäldes i Stockholm Danmarks
kronprins Fredrik med den svenska prinsessan Lovisa,
hvarefter de nygifta den 10 augusti företogo hemfärden
till Köpenhamn. Enligt först uppgjord plan skulle de
höga resande nattetid inträffa i Malmö och genast gå
om bord på i beredskap varande ångfartyget Slesvig,
för att påföljande förmiddag göra sitt intåg i den
danska hufvudstaden. Det föreföll mig likväl icke rätt
passande, att den svenska prinsessan skulle på ett så
snöpligt sätt likasom smyga sig ur sitt fädernesland
genom att oförmärkt lemna dess slutpunkt, rikets
tredje stad, hvars invånare utan tvifvel önskade att
på ett värdigt sätt säga farväl åt deras konungs
enda dotter. Jag beslöt derför att söka få denna
plan ändrad och vidtalade för sådant ändamål först
konungen och kronprinsen af Danmark och sedermera
konung Karl XV. Alla funno de mina anmärkningar
riktiga, men befarade att den unga prinsessan,
som väl behöfde sina krafter vid de förestående
festligheterna i Köpenhamn, skulle uttröttas genom
tillställningarne i Malmö. Sedan jag lofvat, att
dessa skulle inskränkas till en
mindre bjudning i landshöfdingeresidenset
och att intet nattvak skulle förekomma, blef
programet ändradt efter min önskan. Den 10 augusti
mellan 8 och 9 på aftonen anlände det nyförmälda
paret. Jernvägsstationen och vägen derifrån till den
hos mig och min hustru bestämda bostaden, likasom alla
hus i närheten, voro på det festligaste upplysta, och
flaggor med de danska och svenska färgerna svajade
öfverallt. Midt emot residenset strålade de höga
resandes namnchiffer i kronglas, och en oöfverskådlig
menniskomassa helsade dem välkomna. Enligt gifvet
löfte voro till aftonen inbjudna, förutom de
resandes talrika följe, hvaribland grefven och
grefvinnan Plessen, endast ett inskränkt antal
gäster, men de voro dock tillräckligt många för
att å Sveriges vägnar deltaga i den lyckönsknings-
och afskedsskål, som jag för prinsessan och hennes
gemål föreslog. Klockan 11 på aftonen var allt slut,
och sedan påföljande förmiddag frukost intagits,
fortsattes resan till Köpenhamn. Affärden var,
om möjligt, ännu mera högtidlig än ankomsten. Hela
vägen från residenset till hamnen var prydd med tätt
anbragta flaggstänger, som sins mellan voro förenade
genom girlander af blommor och grönt, och af hvilka
hvarannan bar de svenska och hvarannan de danska
färgerna. Vid hamnen var, nära det ställe der danska
ångfartyget låg förtöjdt, upprest en storartad,
särdeles smakfull äreport med tre hvalfbågar,
likaledes sirad med blommor och grönt samt försedd med
lämpliga inskrifter. Afresan skedde under mängdens
jublande hurrarop. Med ett ord, Malmö stad hade,
såsom jag kunde förmoda, hvarken skytt besvär eller
kostnad för att värdigt fira den unga prinsessans
skilsmessa från sitt fädernesland.

I Köpenhamn, dit vi påföljande dag begåfvo oss,
hade man beredt sig att på det högtidligaste
fira de nygiftas ankomst, men beklagligtvis
gynnades en del af dessa tillställningar icke af
vädret. Synnerligen förtogs verkan af den i alla
afseenden storartade fest, som Köpenhamns stad den 12
augusti gaf i Rosenborgs have, genom ett hela tiden
i strida strömmar fallande hällregn. Stor dejeuner
hos konseljpresidenten grefve Friis-Friisenborg;
festbal å Kristiansborgs slott med iakttagande af
åtskilliga gamla, vackra ceremonier, och slutligen
en liten mycket angenäm aftonbjudning hos konungen
på Bernsdorf för några få utvalda, 
hvartill jag med hustru och dotter äfven blefvo räknade,
afslutade raden af dessa högtidligheter.

Efteråret företedde ingenting
anmärkningsvärdt. Likasom kronprinsen af Danmark
under vintern företagit åtskilliga Stockholmsresor,
gjorde efter bröllopet den svenska konungafamiljen ett
och annat besök i Danmark, hvarvid vi understundom
fingo den glädjen att i residenset på en kort stund
bjuda några förfriskningar, men utan att någon längre
vistelse der ifrågakom. För öfrigt tillbragte vi,
kortare utflykter undantagna, sommaren i lugn och
stillhet på Rönneholm och hösten i Malmö.

Jag hade efter fylda 65 år småningom dragit
mig tillbaka från det offentliga eller rättare
det parlamentariska lifvet och deltog således
hvarken i de lagtima eller den urtima riksdag,
som år 1871 sammankallades för lösningen af
landtförsvarsfrågan. I min tjenstebefattning behöfde
jag ej vidtaga några nya, genomgripande åtgärder. Allt
var der förut temligen väl ordnadt, och sedan
rörelsen bland frälsebönderna upphört, gick länets
förvaltning sin jemna och lugna gång. En mer än vanlig
uppmärksamhet åstadkom emellertid äfven i Skåne 1870
års krig mellan Tyskland och Frankrike, emedan under
dess lopp icke mindre än 83 nordtyska handelsfartyg,
alla innehafvande mer och mindre dyrbara laster, i
förlitande på Sveriges neutralitet tagit sin tillflykt
till Malmö och Landskrona hamnar. Till upprätthållande
af denna neutralitet egde vi dock icke ett enda
krigsfartyg i Öresund och i städerna inga garnisoner,
om man undantager ett artilleribatteri i Landskrona
Karl XV:s husarregemente hade nämligen vid denna
tid samtliga hästar på bete, och manskapet var
permitteradt.. Då dertill kom, att preussiska regeringen bildat
ett förklädt kapareväsende medelst uppmaning till
alla sjömän och skeppare att ställa sig och sina
fartyg till fäderneslandets förfogande, ansåg jag det
icke omöjligt, att den franska krigsflottan skulle,
i vedergällningsväg, kunna vilja såsom god pris
bemäktiga sig dessa fartyg och deras laddningar,
utan att vi för den svenska ärans upprätthållande
kunde, annorlunda än genom en simpel protest,
sätta oss deremot. Dessa åsigter utvecklade jag
fullständigt i en enskild skrifvelse af den 31 juli
till utrikesministern grefve Wachtmeister, för den
händelse han skulle finna lämpligt underställa desamma
konungens och statsrådets pröfning, men erhöll
derpå den 5 augusti till svar, "att ingen anledning
förefans, att vår neutralitet icke skulle blifva
respekterad, samt att, enligt statsrådets tanke,
ingen särskild militärstyrka behöfde förläggas till
Malmö eller Landskrona". Lyckligtvis ankom, såsom
väl är bekant, den franska flottan aldrig till våra
farvatten, och derigenom blef man ej heller satt
i tillfälle att bedöma, huruvida denna det svenska
statsrådets uppfattning af vår ställning var fullt
riktig.

För det svenska konungahuset var 1870 ett glädjens
år. Flere besök gjordes då, än af drottningen ensam,
än af både konung och drottning hos de danska anförvandterna;
och i medlet af november månad öfvervoro de höga
morföräldrarna den förstfödde danske arfprinsens dop,
en vacker festlighet, till hvilken man äfven hade
den godheten inbjuda mig.

Deremot inträdde år 1871 med sorgliga förebud
inom Stockholms konungaborg. Konung Karl XV, som
beklagligtvis genom mycken oförsigtighet förstört sin
starka helsa, hade länge varit på ett eller annat sätt
lidande. Drottning Lovisa reste på efterhösten 1870
ut till Holland, för att taga farväl af sin döende
moder. Hon återkom kort före jul och ådrog sig,
i saknad af pelsplagg under den stränga vinter, som
rådde å hemfärden, en svår bröstvärk. Kort derefter
insjuknade konungen allvarsamt. Det onda utvecklade
sig till en stor, plågsam och oroväckande karbunkel i
låret, och man befarade, att den möjligen kunde kasta
sig på kroppens inre, ädlare delar. Drottningen
vakade vid sin gemåls sjuksäng och öfvergaf
honom endast för att göra korta spatserfärder
i den kalla vinterluften. Häraf förvärrades den
vanvårdade förkylning, som hon under hemresan ådragit
sig. Sjukdomen öfvergick till lunginflammation, hvaraf
hennes majestät den 30 mars 1871 afled, i närvaro
af konungen, som låtit bära sig till sjukrummet,
och af familjens öfriga medlemmar. Kronprinsen och
kronprinsessan af Danmark, hvilka med anledning häraf
begåfvo sig till Stockholm, intogo vid uppresan hos
oss sin aftonmåltid och lågo på hemresan öfver natten
i residenset. Dessa besök försiggingo i största
enkelhet och, till följd af den djupa sorgen, utan
någon enda till vårt hus inbjuden främmande.

Vintern 1871-72 var, ehuru ej lika rik på
glada tillställningar som den föregående, likväl
ganska munter. Jag hade allt ifrån mottagandet af
styresmannabefattningen inom Malmöhus län ansett, att
landshöfdingehuset borde vara en sammanhållningspunkt
för stadens och provinsens sällskapslif. Derför
sökte min hustru och jag att vid alla våra större
bjudningar föra tillhopa aktade personer ur olika
samhällsklasser, för att så mycket som möjligt
utplåna den forna stränga ståndsskilnaden. Jag mottog
åldermannabefattningen inom det urgamla Knutsgillet
och stormästareskapet inom Malmö amaranterloge samt
bibehöll begge dessa uppdrag, så länge jag qvarstod
i tjenst. Knutsgillets högtidsdag firades vanligen
den 1 december, Amarantens den 28 januari, begge
med stor bal i den ovanligt vackra festvåningen på
rådhuset. Vid dessa tillfällen, synnerligen det
senare, kommo många af de kringboende godsegarna
med deras familjer tillstädes och blefvo då alltid
inbjudna till de baler min hustru och jag de begge
nästföljande dagarne, 2 december och 29 januari, gåfvo
i residenset. Detta var det enklaste och naturligaste
sättet att visa artighet mot landtborna, helst
det skulle hafva varit omöjligt att, med undantag
af vissa särskilda tillfällen, såsom t. ex. vår
dotters bröllop, utsända bjudningsbref öfver hela
länet. Vanligen och så länge husarregementets
yngre officerare icke så allmänt som på senare
tider trädt i gifte, anordnade de många herrarne
en ytterligare danstillställning den 30 januari,
så att ungdomen kunde tre dagar å rad få roa sig,
och då voro vanligen de främmande gästerna inbjudna
på middagsmåltider, en del i residenset, andra
inom öfriga enskilda kretsar. Detta var den så
kallade karnevalstiden, under hvilken flere unga,
hyggliga danska officerare ej sällan infunno sig i
Malmö. Landtborna kommo då vanligen in till staden
med sina fyrspann och qvarstannade der flere dagar. På
dansörer var aldrig brist i anseende till den i Malmö
varande ridskolan, som vintertiden besöktes af en
mängd unga rytteriofficerare.

Det var dock egentligen de första 12 till 13 åren
af min landshöfdingetid, som denna karnevalsperiod
var lifvad. Sedermera hafva förhållandena mer och
mer förändrats. De årliga riksdagarne draga numera
en stor del af godsegareklassen
vintertiden till hufvudstaden; ridskolan är flyttad till
Strömsholm; och de i så många riktningar anlagda
jernvägarne göra det för landtborna möjligt att på
några få timmar uträtta, hvad som förr kräfde lika
många dagar.

Sommaren 1872 ansåg vår läkare, att en bad- och
brunskur i Kissingen skulle vara nyttig; och sedan
jag för sådant ändamål erhållit tjenstledighet,
anträdde min hustru och jag den 20 juli vår resa med
ångfartyget Oskar till Stralsund. Den började icke
under gynsamma förebud. Först stodo vi på grund, och
derefter verkstälde vi återstoden af resan med eld i
kolförrådet, hvilken visserligen kom till utbrott,
men ej kunde släckas förr än efter ankomsten till
Stralsund. Men med början voro alla obehagligheter
öfverståndna, och återstoden af resan var särdeles
angenäm. I Kissingen hade vi lyckats erhålla en
treflig och välbelägen bostad samt tillbragte der
en månad, hufvudsakligen i sällskap med ett par
hyggliga svenska familjer, Bagers från Malmö och
Seipels från Stockholm, utan att eftersträfva
många främmande bekantskaper. Hemresan togs
öfver Würzburg och Regensburg samt Walhalla till
München. Der qvarstannade vi en vecka, hvarunder
utflykter gjordes till de vackra Stahrenberger-,
Tegern- och Aachen-sjöarne, Innsbruck, Inndalen
och Zillerdalen, med ett ord den skönaste delen af
bäjerska Tyrolen. Från München stäldes kosan öfver
Nürnberg, Kassel, Schwerin och Lübeck till Malmö,
dit vi den 7 september återkommo. Det låg i vår
ursprungliga plan att under hemresan göra ett besök
på Krumbeck i Mecklenburg hos en gammal vän till
min hustru, friherrinnan Dewitz, född Malzahn,
men i Schwerin mötte oss underrättelse, att hon
allvarsamt insjuknat och derför ej kunde mottaga
oss. Äfven hos grefve Scheel-Plessen på Zierhagen i
Holstein hade vi tänkt uppehålla oss ett par dagar,
men en instinktmessig oro att återkomma till hemmet
gjorde likaledes denna plan om intet. Denna oro var
föranledd af den okunnighet, uti hvilken jag befann
mig rörande konung Karl den XV:s helsotillstånd
och hans blifvande hemresa. Genom bref från Sverige
var jag underrättad, att hans majestät, på den af
honom motvilligt företagna utfärden till Aachen,
i Malmö den 25 juli sammanträffat med kronprinsen
och kronprinsessan af Danmark samt att han då, ehuru
mycket aftärd, rört sig temligen obesväradt.
Andra underrättelser medförde rykten, att han
i Aachen skulle hafva försämrats. Förgäfves
genomsökte jag i Kissingen och äfven under resan
derifrån alla möjliga tyska tidningar för att derom
erhålla upplysning. Men oaktadt dessa tidningar med
en till löjlighet gående fullständighet redogjorde
för allt hvad hvarje liten tysk furste företog sig,
kunde jag aldrig i dem påträffa ett enda ord rörande
den svenske konungen. Förklaringsgrunden till denna
för mig obeskrifliga tystlåtenhet lemnades mig på
hemfärden mellan Lübeck och Malmö af en person, som
varit anstäld å "Allgemeine Zeitungs" redaktionsbyrå
och hvilken meddelade, att befallning blifvit utfärdad
från press-styrelsen i Berlin till alla de många ur
reptiliefonden besoldade tidningarne att icke med
ett enda ord omnämna konung Karl eller hans görande
och låtande. Denna småaktiga åtgärd var föranledd
af den svenska konungens väl bekanta ovilja mot
Tyskland, hvartill nu senast kom, att preussiska
myndigheterna råkat få i sina händer ett bref, med
vanlig öppenhjertighet skrifvet af Karl XV till den i
Spandau såsom krigsfånge förvarade franske generalen
Brincourt, hvarigenom sinnesstämningen ytterligare
förvärrats.

Genast vid hemkomsten meddelade mig landssekreterare
Krok ett från Hofstallmästare Bråkenhjelm ankommet
bref, af innehåll att konungen omkring den 15
september vore att förvänta till Malmö, samt att,
om landshöfdingen då vore hemkommen, hans majestät
önskade att få bo i residenset, men i motsatt fall
skulle rum beställas på värdshus äfven for honom. Af
den kungliga omgifningen erfor jag sedermera,
att konungen flere gånger i Aachen uttalat sin
förhoppning, att jag måtte hinna återkomma till Malmö
före hans egen ditkomst, emedan han vore så van att bo
i residenset, der allt var tyst och der han fann sig
så väl. Min hustru och jag voro till följd af dessa
meddelanden icke litet lyckliga, att ödet återfört
oss till vårt hem fjorton dagar före utgången af
min tjenstledighet, så att vi kunde få egna våra
omsorger åt den sjuke konungen. Föga anade vi då,
att vi skulle i detta hem få mottaga hans sista suck,
och att, om vi varit frånvarande, han skulle hafva
aflidit på ett allmänt värdshus.

Konung Karl afreste den 12 september från Aachen till
Hannover och vidare till Kiel, hvarest han genast
gick om bord
å svenska kronans fregatt Vanadis. Vädret var
stormigt, och då det ej ansågs rådligt att genast
afgå med den sjuke konungen, qvarlåg Vanadis ett
dygn i Kiels hamn och anlände således, i stället
för den 15, först den 16 till Malmö yttre redd. Jag
hade redan den 12 rest till kronprinsen af Danmark,
som med gemål vistades på Charlottenlund, för att
inbjuda dem att under konungens uppehåll i Malmö
bo och vistas i mina enskilda rum i residenset,
på det tillfälle skulle beredas fader och dotter
att så mycket som möjligt se hvarandra, men då de
önskade medtaga sin äldste lille son och för öfrigt
ville så litet som möjligt besvära, föredrogo de
att på eget ångfartyg dagligen färdas fram och åter
mellan de båda länderna. Telegram om ankomsten till
Kiel och om den uppskjutna afresan derifrån afgingo
till danska kronprinsessan likasom till mig, men då
två af dem voro skrifna samma dag, ehuru på olika
timmar, hade de blifvit af prinsessan missförstådda,
och med anledning deraf anlände deras högheter redan
den 15 kl. 3 e. m. till Malmö. Jag mötte vid hamnen
och upplyste om misstaget, hvarför de, efter att
i residenset hafva intagit en alldeles oförberedd
middag, på aftonen återvände till Köpenhamn.

Som Vanadis ej kunde inlöpa i härvarande hamn,
hade jag förhyrt ångbåten Malmö, för att gå detta
stora fartyg till möte och derifrån afhemta hans
majestät. Endast generalbefälhafvaren af Klint
och generalmajoren baron Cederström voro på denna
färd följaktiga. Sedan Vanadis kastat ankar, lade
vi till vid dess sida. Förgäfves spejade vi efter
konungens vanligen så glada och vänliga anlete; han
syntes ej. Deremot sade oss omgifningens bekymrade
blickar, att tillståndet måste vara klent. Sedan
en för tillfället anskaffad, från Malmö medförd,
ovanligt lång och bred landgång blifvit utlagd
mellan den höga relingen på Vanadis och ångfartyget,
skyndade hofstallmästare Bråkenhjelm att bedja oss ej
gå öfver på fregatten, emedan konungen ej förmådde
att der mottaga oss. Tillika meddelade han, att de
få krafter, som återstodo efter den långa landresan,
helt och hållet gått förlorade, då konungen i Kiels
hamn gick om bord å fregatten. Man hade å densamma
anordnat ett hissverk, för att beqvämt upplyfta hans
majestät i det höga fartyget, men i strid mot allas
böner vägrade han att deraf begagna sig och gick,
ehuru med mycken ansträngning, upp för den långa
fallrepstrappan. Häraf ytterst utmattad, utropade
han efter inträdet i chefens salong, fullt medveten
om sitt förestående slut: "Gud ske lof! Jag är då
nu på svensk botten, om icke på svensk jord." Efter
en stunds väntan bars konungen af fyra flottans
officerare i en hvilstol om bord på "Malmö", der han
nedsattes på akterdäcket. Det intryck han då gjorde på
oss närvarande kan ej beskrifvas. Det ytterst aftärda
utseendet, den askgrå ansigtsfärgen, de glasartade
ögonen, det på bröstet nedhängande hufvudet, den
flämtande andedrägten -- allt syntes antyda, att vi
hade en döende framför oss. Vänligt räcktes oss dock
den afmagrade handen, då han bars förbi det ställe,
der vi voro uppstälda. Länge satt han sedan försänkt
i mattighet. Jag stod stum vid hans sida. Slutligen
slog han upp ögonen, räckte mig handen och sade:
"Jag tyckte att jag såg Klint." "Ja", svarade
jag, "både han och Cederström äro här. Tillåter ers
majestät, att de komma fram?" Han nickade bifall och helsade
vänligt på dem båda. Efter en stund talade han
några få ord med Cederström och yttrade derunder:
"Det var en obehaglig resa och ett satans hål, detta
Aachen!" Mera förmådde han nästan icke säga.

Stödd på två af sina herrar gick, efter ankomsten
till Malmö hamn, konungen från ångbåten in i en
mig tillhörig låg, täckt och beqväm vagn. Då han
anlände till residenset, framsattes en stol, i akt
och mening att bära honom upp för der varande höga
yttertrappa. Men lika litet som vid landstigningen
ville han nu visa sig på sådant sätt inför det
samlade folket. Jag höll honom derför under ena
axeln, ordonnansofficern Gyllenram under den andra,
och i upprätt ställning släpade eller rättare buro
vi honom sålunda in i förstugan. Sedan han der
helsat på min hustru, bars han i sin hvilstol ända
in i sängkammaren, hvilket rum han sedermera aldrig
lemnade. Min hustru blef äfven ytterst bestört öfver
konungens utseende, och de första ord hon, då vi
blifvit allena, till mig sade, voro: "Han kommer
aldrig ur detta hus."

En timme efter konungen anlände på "Slesvig" det
danska tronföljareparet med sin äldste son. De
intogo middag hos oss och återvände på aftonen till
Köpenhamn. Kronprinsessan hade ett längre samtal med
sin fader, men besynnerligt nog ansågo
både hon och hennes gemål tillståndet icke
innebära någon ögonblicklig fara, oaktadt de
antydningar min hustru och jag trodde oss böra
i sådant afseende framkasta. Enahanda var -- om af
grundsats eller öfvertygelse vill jag lemna osagdt --
förhållandet med omgifningen, och anordningarna för
resan påföljande morgon ändrades icke. På natten
fann man likväl konungen så svag, att befallning
utfärdades om extratågets inställande, och derefter
utgåfvos tre gånger om dagen helsobulletiner,
hvilka genom telegrafen meddelades så väl prins
Oskar som danska tronföljareparet och den ännu i
Tyskland varande enkedrottning Josefina. Skrifna med
vanligt orakelspråk, kunde dessa läkarerapporter
på olika sätt tolkas. Hvarken i Stockholm eller
Köpenhamn drog man deraf den slutsats, att faran var
öfverhängande. Enkedrottningen deremot oroades mycket
af deras innehåll och lät derför från slottet Pillnitz
telegrafera till mig med begäran, att jag på Hamburg
ville underrätta henne om verkliga tillståndet. Så
skedde, sedan jag för läkarne visat min skrifvelse
och erhållit deras godkännande. Jag hade deri yttrat,
att konungen var ytterligt svag (extrèmement faible),
och dessa ord öppnade hennes majestäts ögon. Hon
påskyndade nu så mycket som möjligt hemresan, men
hann dock ej anlända till Malmö förr än tredje dagen
efter konungens död.

Den 17 september kl. half 2 e. m. hemsöktes hans
majestät af ett häftigt anfall med förfärliga
magplågor, svindel samt iskyla i händer och fötter. Nu
intogs sängen, som sedermera ej lemnades. Den 18 på
eftermiddagen inträffade åter en dylik svår kris,
hvilken till den grad medtog de få återstående
krafterna, att hopp om vederfående numera ej
förefans. Telegram i sådan syftning afsändes till
prinsen-regenten och till danska kronprinsens. Klockan
half 7 e. m. uppkallades kyrkoherden i S:t Petri
församling Olin, som efter en kort bön öfver den
döende uttalade välsignelsen. Derefter önskade
konungen taga afsked af omgifningen, hvilken förutom
de herrar, som medföljt på resan, utgjordes af mig och
min hustru, grefvinnan Bråkenhjelm samt generalerna af
Klint och Cederström. Detta ögonblick var gripande. En
efter annan framträdde vi till sängen och fattade den
kungliga handen. Till de första yttrade hans majestät:
"farväl! tack!" Till de efterföljande förmådde han
ej säga något, utan
nickade endast vänligt. Derefter qvarblefvo vi alla
i sängkammaren, till dess döden inträffade kl. 9 e. m.

Konungen ådagalade derunder det manligaste lugn. Han
följde noga dödens framsteg, anmärkte sjelf,
när fingrarne började hvitna och underrättade
sig emellanåt om pulsens hastighet. Han slutade
utan ringaste dödsarbete och så tyst, att jag,
som lyssnande satt tätt bakom hans hufvudgärd, icke
kunde märka det ögonblick, då lifvet flyktade. Det
var lifmedikus Lundberg, hvilken hela tiden hållit
konungens hand, som derom underrättade oss.

Med kännedom om konung Karls lynne och åsigter är det
all anledning förmoda, såsom äfven de uppvaktande
herrarne antydde, att han kände sig lycklig att få
dö i det stilla lugn, som nu rådde omkring honom,
omgifven endast af några få tillgifna personer och
utan all den officiela ståt, som eljest åtföljer en
regerande furstes bortgång.

Efter det oroande telegram, som den 18 på
eftermiddagen till Stockholm anlände, anordnades
till kl. 10 e. m. samma dag ett extra jernvägståg,
med hvilket prinsen-regenten med gemål, prins August,
och statsrådets medlemmar skulle till Malmö afresa. Då
alla voro vid bangården samlade och till en del redan
tagit plats i vagnarne, ankom underrättelsen om konung
Karls död. Den nye konungen och regeringspersonalen
måste nu qvarstanna i hufvudstaden, hvarför endast
prins August anträdde resan.

Kronprinsen och kronprinsessan af Danmark förestälde
sig ej, att faran var så öfverhängande, att de
behöfde den 18 på eftermiddagen öfverresa till Malmö,
helst ångbåt då ej stod till deras ögonblickliga
förfogande. De närvoro således icke vid dödssängen,
utan anlände först den 19 på morgonen, deltogo samma
dag jemte prins August i den vackra tacksägelse,
som hölls i S:t Petri kyrka, och återvände på aftonen
till Köpenhamn.

Den 21 september kl. 10 f. m. förrättades liköppningen
i närvaro af 10 dertill utsedda svenskar och lika
många norrmän, som gemensamt undertecknade det
dervid förda protokoll, och för hvilka, likasom för
öfriga vid tillfället tjenstgörande personer, jag,
oaktadt dagens sorgliga betydelse, icke ansåg mig
kunna undvika att gifva en större middag.

Enkedrottning Josefina, hvilken så mycket som möjligt
påskyndat sin hemresa, anlände till Köpenhamn samma
morgon som liköppningen egde rum, och det blef
derför nödigt att några timmar fördröja hennes
ankomst till sorghuset. I sällskap med prins August,
som rest att möta henne i Korsör, tillbragte hon
dessa timmar hos svenska sändebudet baron Lave
Beck-Friis. Enkedrottningens djupa sorg vid ankomsten
till Malmö var i högsta grad rörande. Såsom alltid
sökte hon dock äfven nu beherska sina känslor. Under
då varande förhållanden kunde hon ej inrymmas hos oss,
utan bodde i borgmästarens närbelägna våning, men åt
och vistades naturligtvis i residenset, hvarest mina
enskilda rum voro stälda till hennes förfogande. Der
intog hon äfven sin middag med endast min hustru och
prins August, emedan hon hvarken kunde eller ville
deltaga i den middag, som i öfra våningen gafs för
de till liköppningen kallade vitnena. Sedan hennes
majestät åtskilliga gånger besökt
och tagit ett sista farväl af sin sons liflösa kropp,
fortsatte hon redan kl. 7 påföljande morgon resan till hufvudstaden.

Den 22 september var den aflidne konungens så
kallade "lit de parade". Residensets matsal hade för
sådant ändamål blifvit smakfullt ordnad i svart af
medlemmar utaf Malmö frimurareloge och upplystes af
otaliga ljuslågor. Den åskådande menniskomassan,
omkring 9,000 personer, ordnades på torget mellan
der uppstäldt fotfolk, hvarefter den uppträdde
genom stora ingången och nedgick genom en trappa
åt kansligränden.

Affärden, som egde rum den 23 september, var högtidlig
och gripande. Konungen af Danmark var af sjukdom
hindrad att dervid närvara, men kronprinsen samt
prinsarne Vilhelm och Hans af Glücksborg jemte
hertigen af Dalarne innehade de förnämsta platserna
i det storartade liktåg, som kl. 9 f. m. afgick
från landshöfdingeresidenset till bangården, hvarvid
den kungliga kistan bars af officerare, tillhörande
den aflidne konungens stab. Malmö stads invånare,
som under hela denna sorgliga tid iakttagit den
vackraste hållning, ådagalade äfven nu, vid den
slutliga skilsmessan från en älskad konung, på det
mest otvetydiga sätt sin kärlek och deltagande. Den
väg, å hvilken liktåget framgick, var rikt beströdd
med blommor och grönt samt betecknades öfverallt med
flaggor på half stång. Den otaliga
menniskomassa, som samlat sig för att åse affärden,
visade under stum tystnad samt med blottade hufvuden
och tårfylda ögon, huru innerligt konungens sjukdom
och död gått alla samhällsklasser till sinnet.

Jag åtföljde liktåget till länsgränsen, och så gjorde
öfverallt myndigheterna i de orter, genom hvilka
detsamma framgick. Talis Qualis har i så mästerliga
ordalag skildrat denna Konung Karls eriksgata, att
hvar och en annan måste rygga tillbaka från försöket
att derom uttala sig, och äfven jag böjer mig inför
denna skildring med stum beundran.

Den 5 oktober mottog jag furstarne af Wied och Waldeck
samt påföljande dag kronprinsen och kronprinsessan
af Danmark på resa till Stockholm för att öfvervara
begrafningen den 9:de i samma månad. Äfven jag infann
mig naturligtvis vid densamma och fick vid ankomsten
till hufvudstaden från alla håll, i främsta rummet
från konungafamiljen, mottaga hjertliga tacksägelser
för hvad vi för den aflidne kunnat göra.

Så snart det efter Karl XV:s död blef mig möjligt
tillsände jag konung Oskar ett bref, hvari jag
redogjorde för alla biomständigheter vid den höge
aflidnes ankomst och slut. Det svar, som jag derpå
erhöll af den 28 september, var lika förträffligt
tänkt som skrifvet och innehöll tillika uttalanden
öfver några af dagens vigtigare frågor. Skyldig
granlagenhet förbjuder mig att göra utdrag ur detta
för mig dyrbara bref, hvilket slutar med orden: "Mitt
förtroende till dig hvilar på den trohet du visat till
3:ne generationer af Sveriges konungar." Deremot må
det tillåtas mig att ur mitt genmäle åberopa hvad jag
svarade med anledning af konungens mästerligt skrifna
betraktelser öfver populariteten: "Hvad eders majestät
yttrar om popularitet är i min tanke
lika väl sagdt som sant tänkt. Ingen annan popularitet är att
bygga på, ingen annan blifver beståndande än den som,
utan att sökas, småningom förvärfvas genom rättvisa
och nyttiga beslut, samvetsgrant tillämpade af ärliga
tjenstemän."

Äfven min hustru mottog så väl från enkedrottning
Josefina som drottning Sofia och kronprinsessan
af Danmark de vänligaste skrifvelser, hvilka
alla buro prägeln af liflig tacksamhet och
erkänsla. Enkedrottningens bref var åtföljdt af
ett vackert damur, emaljeradt i svart och guld med
juveler, å hvilket finnas
inristade orden: "Minne af den 18 september
1872." Drottning Sofia underrättade, att
konungen ämnade till min hustru öfversända
sin porträttmedaljong att i blått band bäras på
axeln. Densamma, infattad i dyrbara juveler, anlände
kort derefter och framlemnades på Oskarsdagen, som
tillika är min hustrus födelsedag.

Vid mitt företräde hos konung Oskar dagen före
begrafningen förklarade han sin afsigt vara att
låta måla och tillställa mig den aflidne konungens
porträtt. Då jag ansåg mig pligtig nämna, att jag
förut egde ett sådant, skänkt af konung Karl
sjelf, förföll naturligtvis denna fråga likasom
hvarje annat deremot svarande löfte. Deremot erhöll
jag i föräring af kronprinsen och kronprinsessan
af Danmark en särdeles dyrbar gulddosa med konung
Karls i juveler infattade afbildning. Detta minne
har för mig så mycket större värde som porträttet,
utmärkt väl måladt på elfenben och det mest lika jag
någonsin sett af den aflidne konungen, under många
år burits af drottning Lovisa.

Vid ankomsten till Stockholm för bevistande af den
kungliga begrafningen öfverraskades jag sorgligt af
den försämring, min broders helsotillstånd undergått,
sedan jag några månader förut träffade honom. Ehuru
både han sjelf och lifmedikus Lundberg lofvade
att noga underrätta mig om sjukdomens fortgång,
befarade jag vid skilsmessan, att vi ej skulle återse
hvarandra. Skriftvexlingen oss emellan fortsattes
dock oaflåtligen, och han afböjde hvarje gång
vänligt men bestämdt mina planer att resa upp till
hufvudstaden för att se om honom. Den 16 februari
underrättade mig Lundberg, att han var sämre, ehuru
ännu ingen ögonskenlig lifsfara visade sig. Den
24:de telegraferade samme man, att ett slaganfall
infunnit sig, hvarför jag påföljande dag reste upp
till Stockholm. På bangården mötte mig doktorn, som
ledsagade mig till min ännu lefvande broder. Till min
glädje igenkände han mig, men de ord han framstapplade
var det mig ej möjligt att förstå. Denne trofaste väns
och broders död den 28 februari 1873 gick mig djupt
till sinnes och har efterlemnat en stor tomhet för
hela mitt återstående lif. Efter att hafva ombesörjt
hans begrafning och bouppteckning återkom jag den 15
mars till Malmö.

I början af juni återvände jag till Stockholm för
att öfvervara de vackra och högtidliga fester,
som derstädes egde rum med anledning af femtionde
årsdagen utaf enkedrottning Josefinas ankomst till
Sverige den 13 juni 1823, fester, hvilka inom alla
klasser af svenska folket väckte det lifligaste
deltagande och som äfven i yttre måtto ådagalades
genom de storartade bidrag, hvilka då stäldes till
den älskade och vördade enkedrottningens förfogande,
för att af henne till välgörande ändamål användas.

Under detta mitt vistande i hufvudstaden afslutade
jag bouppteckning och arfskifte efter min aflidne
broder, hvilken, med afdrag af åtskilliga bortgifna
summor, till mig testamenterat sin efterlemnade
förmögenhet. Härigenom, likasom genom andra arf
hade jag blifvit försatt i den oberoende ekonomiska
ställning, att jag kunde, utan allt för stor afsaknad,
afstå från de inkomster, som åtföljde den mig så
kära landshöfdingebefattningen. För denna tjensts
utöfning på ett sätt, som kunde gagna Malmöhus län,
hade jag lefvat och verkat i 22 år, och för att åt den
fortfarande kunna egna mina krafter hade jag förkastat
många, eljest för fåfängan smickrande anbud. Ingen
under då, om tanken att
skilja mig vid densamma var ur flere synpunkter
påkostande. Men jag kände, att jag började
tröttna vid de resor och yttre förrättningar,
som äro oskiljaktiga från en dylik befattning,
om den skall verksamt skötas. Jag hade alltid högt
uttalat den åsigt, att statens tjenster icke äro att
anse såsom sinekurer, tillskapade för innehafvarnes
beqvämlighet; och med tillämpning deraf hade jag
sökt tillhålla underhafvande att taga afsked, då de
ej längre mäktade att, såsom sig borde, uppfylla
sina pligter. Det var derför min skyldighet att i
främsta rummet sjelf ställa mig denna regel till
efterrättelse nu, då de 69 åren ådagalade, att
jag icke längre var densamme som förr; och mer och
mer mognade af sådan anledning hos mig det beslut,
att under inga vilkor qvarstanna i tjensten längre
än till fylda 70 år. Men dertill förefunnos äfven
andra anledningar. Hvar och en, som länge utöfvat en
sjelfständig högre embetsmannaverksamhet, inser utan
tvifvel att, likasom i naturen, så finnes det äfven
i tjensten en vår, en sommar och en höst. Under den
första är tjenstemannen i sin fulla kraft: han uppgör
sina planer, bereder sin jord och
verkställer sitt utsäde. Under den andra vårdar han
omsorgsfullt de uppkomna plantorna, inhöstar
dem, skördar rik belöning för det nedlagda
arbetet och inleder äfven nu en och annan vigtig
förbättring. Under den tredje njuter han fortfarande
mödans lön, men hans krafter börja aftaga; han
tvekar att sätta sig i spetsen för företag, hvilkas
slut eller lyckliga utgång han icke kan förutse;
han mäktar icke på samma sätt som fordom deltaga i
det glada men tröttande sällskapslifvet samt alla
de resor och utfärder, som deraf äro en följd. Ännu
skördar han dock mycken tack af de gamla, som minnas
hvad han varit, hvad han uträttat. Men nya slägten
hafva uppväxt med nya fordringar; nya ärelystnader
hafva uppstått, som tro sig bättre än andra förstå,
hvad tiden kräfver och som möjligen känna en viss
förtrytelse öfver att sakna allt inflytande på länets
förvaltning, då de tycka sig kunna vid riksdagarne
verksamt ingripa i det stora fäderneslandets öden.

Äfven jag har genomgått alla dessa skiften. Min vår
på landshöfdingebanan var arbetsam; min sommar lång
och glädjerik, ehuru äfven den mycket sträfsam;
min höst lugn, och mina handlingar mindre utsatta
för klander än troligen de flestas. Men det fordras
icke stor omdömesförmåga för att se, hvad tiden lider;
för att skönja de vexlingar som föregå; för att finna
när den gamle, ehuru af den stora allmänheten ännu
högt uppburen, dock börjar synas öfverflödig för
framtidsmännen, och när således klokheten bör bjuda
honom att draga sig tillbaka, så framt han ej skall
gå förlustig den plats i efterverldens hågkomst och
tacksamhet, hvartill han möjligen kan tro sig vara
berättigad.

Alla dessa skäl förmådde mig att vid ett besök hos
konungen under juni månad 1873 tillkännagifva min
afsigt att senast den 5 påföljande maj, då jag
fylde 70 år, ställa min tjenst till hans majestäts
förfogande. Huru mycket det skulle hafva gladt mig, om
jag vid samma tillfälle kunnat hos högstdensamme till
min efterträdare verksamt förorda en i alla afseenden
lämplig person, torde icke behöfva tilläggas. Att
anträffa en sådan var dock, antingen jag granskande
genomgick statskalendern eller kastade blicken på
den skånska godsegareklassen, vida svårare än jag
hade förestält mig, törhända derför att jag städse
hyst en så hög tanke om landshöfdingetjensternas
maktpåliggande
beskaffenhet. Dessa befattningar hafva visserligen
under senare tider förlorat en del både af det
verksamhetsområde och af det inflytande, som så
riktigt utmärktes genom benämningen: konungens
befallningshafvande; men till följd af deras
fristående verksamhet äro de dock -- framför allt inom
de folkrikare och mera vidsträcktare länen -- af den
synnerliga vigt, att en ytterst noggrann pröfning
bör föregå deras tillsättning. Unga, kraftfulla
administrativa förmågor med oförtröttad arbetslust och
öppen blick för tidens kraf synas mig i allmänhet till
landshöfdingar lämpligare än provinsernas egna män --
äfven om dessa inom sin ort förvärfvat ett obestridt
anseende -- derför att de förra hafva vida lättare att
ställa sig öfver parti- och kotteriintressena samt
derjemte vanligen kunna mera uteslutande egna sin
tid åt tjenstebestyren än de senare. Men bland det
fåtal mig bekanta personer af embetsmannaklassen,
som syntes kunna till landshöfdingebefattningen
inom Malmöhus län ifrågasättas, var obenägenheten
för öfvertagande af nämda plats så stor, att alla
derom varsamt framkastade förkänningar måste helt
och hållet öfvergifvas.

Som jag emellertid icke ville lemna länets invånare
i okunnighet om min blifvande afgång, inbjöd jag
landstingets samtliga ledamöter till en större middag
å residenset den 30 september 1873, och tog, under
förklarande att jag vid tingets nästa sammanträde
icke längre sutte qvar på landshöfdingestolen, af
dem alla ett gripande farväl. Sjelf var jag dervid
mycket upprörd, och få voro de bland gästerna,
hvilkas ögon icke fuktades af tårar. Det var ett
afsked, som aldrig skall utplånas ur mitt minne.

Den 13 juli samma år afreste vi till Särö. Bland de
föga talrika främmande badgästerna derstädes befann
sig prins Fredrik af Slesvig-Holstein-Augustenborg med
gemål, född prinsessa af Hohenlohe-Langenburg, fyra
älskvärda barn och systern, prinsessan Amalia. Såsom
egare till Gräfsnäs' gods i Vestergötland, önskade
prinsen att denna sommar taga närmare kännedom om
der varande förhållanden och ville dermed förena en
månads badkur vid det anspråkslösa Särö. För större
delen af den hertigliga familjen hade rum blifvit
anvisade i samma hus der jag och de mina bodde. Vi
hade gemensam förstuga och gemensam veranda, och jag
befarade derför, att det nära granskapet skulle
blifva besvärligt och möjligen mindre angenämt. Så
var dock ingalunda förhållandet. Både prinsen och hans
omgifning voro i hög grad älskvärda och anspråkslösa,
och likasom jag tror, att de voro mycket belåtna att
hafva påträffat mig och min hustru, likaså erkänner
jag uppriktigt, att umgänget med hertigen och hans
familj väsentligen bidrog att för mig förkorta dagarne
på det vackra men ensliga Särö. Prinsen var efter 1848
års politiska tilldragelser förvägrad tillträde till
Danmark. Hvad som dervid mest smärtade honom och den
milda, älskliga prinsessan Amalia, var att de voro
helt och hållet afskilda från beröring med den af dem
alla högt värderade fastern, Karolina Amalia, enka
efter konung Kristian VIII. Jag lofvade derför att
efter återkomsten till Malmö till henne öfverbringa
deras muntliga helsningar, ett löfte, hvilket jag
den 19 september fullgjorde, då den vördnadsvärda
enkedrottningen behagade mottaga mig på Sorgenfri
och med synnerlig glädje underrättade sig om allt,
som rörde familjens samtliga medlemmar.

Under mitt vistande vid Särö denna sommar utbröt i
Helsingborg och vid Höganäs en svårartad kolera, som
i synnerhet å det senare stället våldsamt härjade,
men som lyckligtvis ej spred sig till andra delar af
länet, hvarför jag äfven kunde utan afbrott fortsätta
min badkur.

Vintern 1873--74 sutto vi för det mesta stilla i Malmö,
och då det var den sista under min landshöfdingetid,
voro vi mer än någonsin angelägna att visa
uppmärksamhet mot alla våra umgängesvänner. Vi hade
derför icke få, så väl middags- som aftonbjudningar,
bland hvilka senare en större bal i januari och en i
mars månad. Från många håll fingo vi derjemte under
denna tid mottaga bevis på välvilja och tillgifvenhet,
hvilka städse skola af oss i tacksamma hjertan
bevaras.

I medlet af mars reste jag upp till Stockholm med min
hustru, på det vi båda skulle, före afskedstagandet,
få uppvakta den kungliga familjen, hvars samtliga
medlemmar vid detta tillfälle visade oss den
största artighet och välvilja, hvarjemte särskilda
afskedsmiddagar gåfvos oss både af konungen och
af enkedrottningen.

Då varande justitieministern Adlercreutz var bestämd
till min blifvande efterträdare. Adlercreutz hade på
grund af 
tilldragelser vid riksdagen begärt sitt entledigande
och afhöll sig, i afvaktan derpå, från all
tjenstgöring, men man ville ogerna bevilja afskedet
förr än i sammanhang med hans utnämnande till annan
befattning. Inom statsrådet hade man emellertid svårt
att reda sig utan justitieminister, och på mig berodde
nu, om detta bryderi skulle skyndsamt kunna afhjelpas.

Efter afhörande af dessa skäl förklarade jag mig
naturligtvis lika villig som skyldig att efterkomma
hans majestäts önskan samt lofvade att den 1 april
insända mitt afskedsmemorial. Den 8:de i samma
månad blef detsamma beviljadt, dervid jag erhöll ett
offentligt vitsord, som i Post- och Inrikes-tidningar
infördes och samtidigt genom civilministen i
skrifvelse mig meddelades, ett vitsord, hvilket
utan tvifvel är bland de mest hedrande, som någonsin
tilldelats en afgående tjensteman, och hvilket jag
derför betraktar såsom den bästa arfvedel jag åt mina
efterkommande har att lemna. Det lyder sålunda:

"Vid afskedets beviljande åt landshöfding von Troil
täcktes hans majestät konungen i nåder betyga sitt
synnerliga välbehag öfver landshöfdingen von Troils
efterdömliga och pligttrogna nit samt framstående
skicklighet, ådagalagda så väl under hans majestäts
konungens farfaders, faders och broders, som under
h. m. konungens egen regering, genom en mer än
femtioårig statstjenst inom olikartade områden och nu
senast under 23 år såsom styresman af Malmöhus län,
hvarest hans gagnande embetsmannaverksamhet kommer
att bereda honom ett hedrande eftermäle."

*
XI.

Ålderdom och hvila.

(1874-1877.)

Afskedsord till länets invånare. Malmö stads afskedsfest. 
Allmänt omdöme om min landshöfdingeverksamhet.

Min offentliga verksamhet var nu slutad, och jag
skyndade derför att, så snart underrättelse om mitt
afskeds beviljande den 9 april anländt, samma dag
hembära länets invånare min afskedshelsning genom
nedanstående kungörelse: 

"Till Malmöhus läns invånare!

"Under den 8 innevarande april har, på min derom gjorda 
underdåniga begäran, kunglig majestät behagat entlediga mig 
från landshöfdingebeställningen i Malmöhus län.

"Redan sistlidne september månad anmodade jag edra
ombud, medlemmarne af det då församlade landstinget,
att för eder tillkännagifva min afsigt att denna vår
lemna en befattning, som jag i 22 1/2 år innehaft,
och hvilkens utöfning alltid hos mig efterlemnat
angenäma minnen. Min afgång kan således icke för eder
vara oväntad. Äfven jag har derpå länge varit beredd;
men det oaktadt kan jag icke utan vemod till eder
frambära mitt sista offentliga ord. Detta ord är
afskedets och tacksamhetens.

"Till länets samtliga militära, civila och
ecklesiastiska myndigheter ber jag att få uttala
min varma erkänsla för det tillmötesgående,
som blifvit mig visadt vid de många tillfällen,
då jag med dem stått i beröring. Särskildt tackar
jag derjemte landstatens tjenstemän af alla grader
för det nit och det ordningssinne, hvarmed de skött
sina ansträngande, svagt aflönade befattningar och
så handhaft dem åliggande uppbörd, att under nära
ett fjerdedels århundrade icke den ringaste balans
eller försenade redovisning förekommit.

"Eder alla länets öfriga invånare, så i städerna som på 
landet, hembär jag slutligen min uppriktiga tacksägelse, ej blott 
för den tillgifvenhet och välvilja, som blifvit mig visad under 
min långa förvaltningstid, utan äfven för den vackra anda, den
företagsamhet och den sammanhållning, för hvilka
I städse utmärkt eder. Det är deruti förnämsta
orsaken torde böra sökas till det länets förvånande
framåtskridande i alla riktningar. Offentligen kommer
jag numera icke att dertill kunna bidraga; men likasom
jag ämnar fortfarande bland eder nedslå mina bopålar,
skall jag äfven fortfarande med samma varma intresse
som hittills följa edra angelägenheter, och mina
bästa, mina uppriktigaste önskningar skola städse
hafva till mål: Malmöhus läns lycka och välgång."

Sedan jag på detta sätt tagit afsked af alla,
undvek jag sorgfälligt de vid dylika tillfällen
ofta öfliga resorna till städer och herregårdar,
emedan deraf följande tillställningar och afskedstal
skulle hafva förefallit mig allt för tröttande och
upprörande. Deremot erkänner jag öppet, att jag gladde
mig öfver de uppsatser, som i länets tidningar inflöto
angående min förflutna embetsverksamhet, likasom äfven
öfver de flerfaldiga bref och adresser, som i samma
syftning till mig aflätos, emedan de alla inneburo
ett välvilligt erkännande af hvad jag uträttat.

Den 24 april gaf Malmö stad för mig och de mina
en storartad fest, vid hvilken omkring 200 damer
och herrar närvoro. Ännu flere hade anmält sig att
deruti deltaga, men utrymmet tillät det icke; och af
enahanda anledning kunde ej heller afseende fästas
vid de likartade framställningar, som från många
landtbor inkommit.

Den vackra Knutsalen företedde med sin rika
upplysning och de många lefvande växter, hvaraf den
var öfverfyld, den ståtligaste anbick. Efter hela
dess längd hade man dukat ett dubbelt hästskobord,
till hvars prydande stadens invånare lemnat sitt
dyrbaraste bohag, och vid hvilket de framför mig
och min hustru varande platserna hade lemnats tomma,
på det vi skulle kunna se och synas af alla.

Det var dock hvarken det lysande i anordningarne eller de 
vackra och hjertliga talen, hvilka vid detta tillfälle höllos, som 
utgjorde festens glanspunkt. Denna var egentligen att söka i de 
närvarandes oförstälda välvilja och i den saknad, som allmänt 
uttrycktes öfver vår afflyttning ur landshöfdingeresidenset.

Denna mig och de mina visade artighet var det omöjligt 
att genom någon slags bjudning återgälda, då vi redan börjat
anordningarne för inflyttning i vår nya bostad. För
att likväl på något sätt ådagalägga vår tacksamhet
skänkte jag samma dag till en af stadens vackrare
stiftelser, den så kallade Gersoniska, 1,000 och
till folkhögskolan på Hvilan 200 rdr.

Denna Malmö stads afskedsfest utgjorde slutstenen
i mitt offentliga uppträdande. Min nära 23-åriga
landshöfdingeverksamhet hade dermed upphört. Att öfver
denna senare fälla något omdöme tillkommer minst af
alla mig sjelf. Hvad jag dock med godt samvete kan
förklara är, att länets och dess invånares bästa
utgjort föremålet för alla mina sträfvanden; att
sidoinflytande, från hvilket håll det än velat göra
sig gällande, aldrig lyckats att hos mig vinna insteg;
att jag sökt så vidt jag förstått göra alla lika rätt,
hög och låg, fattig och rik, samt att jag bemödat
mig att upprätthålla landshöfdingeplatsens anseende.

*

Härmed afsluta vi Troils egen framställning, blott
tilläggande, att han fick öfverlefva sin närmaste
efterträdare, den ännu i mannaålderns kraft plötsligt
aflidne Axel Adlercreutz. Få månader senare kom
budskapet om den gamle höfdingens bortgång. Han afled
i Malmö, der han så länge vistats, den 3 november
1880, omgifven af maka, dotter, måg och barnbarn. Hans
jordefärd gaf ett nytt vitnesbörd om det kära minne
han efterlemnat i Malmöhus län. -- Porträtt och
biografi infördes i Ny Illustrerad Tidning samma år.

*


MINNESRUNOR OCH RIKSDAGSTAL

AF

S. G. VON TROIL.

 Ur de prof på historiskt och politiskt författarskap, hvilka landshöfding
von Troil bifogat till sina memoarer, hafva vi utvalt ett mindre
antal, dessa med fästadt afseende på, att i fråga varande personer eller
ämnen förut i Troils eller andra af utg. publicerade memoarverk varit 
föremål for omtalande.

I

Erik Gustaf af Klint.Jemför Akrells minnen.

Hvilken af eder, mina herrarUr föredrag, hållna inför krigsvetenskapsakademien af Troil i egenskap af andre styresman., 
minnes ej lifligt den
hemska bestörtning, hvarmed fäderneslandet emottog
underrättelsen om det olycksöde, som den 30 sistlidne
april (1846) i Cubas farvatten träffade så många af
dess ädla söner? Ibland dem, hvilkas förlust vi sedan
denna dag hafva att beklaga, räknar äfven kongl,
krigsvetenskaps-akademien en af sina utmärktaste
medlemmar: Kaptenen vid Kongl, Maj:ts Flotta och
Riddaren af Kongl. Svärdsorden Erik Gustaf af Klint,
född på Carlbergs slott den 15 oktober 1801.

Den unge Klint inskrefs år 1813 som kadett
vid krigsakademien och blef, efter derstädes
genomgången kurs, år 1817 utnämd till underlöjtnant
i kongl, örlogsflottan. År 1827 befordrades han till
premierlöjtnant och 1841 till kapten i Kongl. Maj:ts
flotta. Lifvad af varmt nit för det yrke han valt
sträfvade Klint
städse att fullkomna sig både i den praktiska och
teoretiska delen af detsamma, och han var, än såsom
frivillig, än såsom kommenderad, tjenstgörande vid
de flesta öfningsexpeditioner, som ifrån så väl den
seglande som skärgårdsflottan utgingo.

Särskildt torde deribland böra nämnas åren 1837--38,
då han hade befälet å krono-lastbriggen Två bröder,
hvilken förde proviant till den i Medelhafvet varande
eskadern. Han ådrog sig nämligen vid detta tillfälle
sina kamraters synnerliga uppmärksamhet, såsom rask
navigatör, för den djerfhet och säkerhet, hvarmed
han vid ankomsten till Corfu, nattetid och under stark
bris, seglade in i hamnen emellan de fyrar och
klippor, som omgifva densamma.

År 1845 kommenderades han som chef å korvetten
Karlskrona vid dess så olyckligt slutade expedition
till sydamerikanska farvattnen.

Men kommenderingar å kronans fartyg syntes honom
ej tillräckliga för vinnande af den jemna öfning i
sjömanskapet, förutan hvilken man endast är sjöman
till hälften. Han begagnade derför äfven den utväg,
som större delen bland svenske sjöofficerare så
ofta nödgas tillgripa: att taga hyra på enskilda
handelsfartyg. År 1821 gjorde han såsom 1:ste styrman
å briggen Visiten från Uddevalla resor till Gadix
och Newcastle och var derunder i november månad
utsatt för en så häftig storm, att icke mindre än
225 fartyg förolyckades på engelska kusten. Men hans
timglas var ännu icke utrunnet. Han räddades då,
för att sedermera duka under för elementernas raseri.

År 1825 afgick han likaledes som styrman å fregatten
af Chapman till Carthagena och Newyork.

Men om Klint sålunda sökte genom flitiga
sjöexpeditioner vinna den praktiska erfarenhet,
förutan hvilken man blir en främling på hafvet, var
han likväl ännu högre uppskattad för de grundliga
teoretiska kunskaper, som han vetat förskaffa
sig i sitt yrke. Ej nog att han derför utsågs till
informationsofficer vid styrmansskolan i Karlskrona;
han hade äfven, alltifrån utnämnandet till officer,
varit kommenderad att, då ej sjöresor upptogo hans
tid, biträda sin fader, den oförgätlige viceamiralen
Gustaf af Klint, vid utgifvandet af Sveriges
sjö-atlas, och år 1840 emottog han efter fadrens död
ensam denna maktpåliggande befattning. De sjökartor,
han sammandragit och utgifvit, vitna
bäst om den omsorgsfulla noggranhet, hvarmed han
fullgjorde detta likasom hvarje annat åliggande.

Som författare var Klint både inom och utom
fäderneslandet fördelaktigt känd genom den Lärobok
i Navigationsvetenskapen, som han 1842 utgaf. Detta
arbete, hvaråt han egnat mycken tid och möda, anses
allmänt för ett af de bästa och fullständigaste i sitt
slag. Redaktionen af en ny och utvidgad upplaga af
denna för undervisningen i navigationsvetenskapen
allmänt begagnade lärobok var det arbete, som
sysselsatte honom intill få dagar före hans afresa
från fäderneslandet.

Kapten Klint var till sitt lynne mild och
eftertänkande. Hans helsa var genom trägna
arbetsansträngningar försvagad och utbredde en stilla
allvarlighet öfver hans väsende. Som 
navigatör var han utmärkt, lugn och rådig. Hvad han
i framtiden kunnat blifva, tillhör icke mig att bedöma, men
förmän, kamrater och vänner beklaga hans bortgång
såsom en stor förlust för fäderneslandet.

*

II.

Gustaf Olof Lagerbring.

Friherre Gustaf Olof Lagerbring föddes i Stockholm den
31 maj 1769. Fadren var krigsrådet Pehr Lagerbring,
modern friherrinnan Kristina Eleonora Hastfehr.

Lagerbring invigdes redan i barndomen, till
krigareyrket. Vid 2 års ålder fanjunkare vid kongl,
husarregementet och vid 9 år kornett på Adelsfanan,
förflyttades han 1785 till fänrik på Uplands
regemente, vid hvilket, han en månad derefter, ännu
ej 16 år gammal, befordrades till löjtnant.

Det dröjde icke länge innan den unge krigaren på
ärans fält fick göra sina första lärospår. Han
kommenderades 1788 med regementet till Finland,
deltog i landstigningen vid Brackila och kanonaden
för Fredrikshamn, i fäktningarna vid Abborfors,
Suttula och Högfors, samt bevistade om bord på
skärgårdsflottan de båda sjöslagen vid Svensksund
och ryska flottans genombrytning i Björkösund.

Befordran till kapten och Svensksund-medaljen voro
belöningar för Lagerbrings under detta krig visade
mandom och rådighet.

Konungens uppmärksamhet var i och med detsamma fästad
vid hans person. Han utnämdes kort efter fredsslutet i
Werelä till riddare af svärdsorden, till öfveradjutant
hos konungen och major i armén. 1796 befordrades han
till 1:ste major vid
Uplands regemente, 1799 till öfverlöjtnant i armén och
1801 till generaladjutant af flygeln. Från år 1805
tjenstgjorde han som förste inspektionsadjutant hos
generalinspektören för hela infanteriet H. E. Wrede.

Vid krigets utbrott mot Danmark, i början af år 1808,
kommenderades Lagerbring, i egenskap af konungens
tjenstgörande generaladjutant af flygeln, till den
mot Norge sammandragna hären och anförde de trupper,
hvilka i medlet af april inryckte från Skillingemark
och Krokforsen, öfverstego Manglefjellet, stormade
den starka ställningen vid Hanneborg och intogo
Blakiers skans.

Det var för dessa bedrifter han samma år utnämdes till
riddare af svärdsordens stora kors; och, då denna
värdighet några år senare delades i 2:ne klasser,
hade Lagerbring vid sitt namn fästat så många andra
ärofulla minnen, att 1:sta klassen tillerkändes honom.

Hela södra Finland hade emellertid fallit i Ryssarnes
händer. Konung Gustaf IV Adolf befann sig sedan
juli månad på Åland, sysselsatt med anordnandet
af lika illa uttänkta som oförvägna och fruktlösa
landstigningsplaner på finska kusten. Öfverstlöjtnant
Lagerbring hade från Norge blifvit kallad till
konungens generalstab på Åland och beordrades att,
såsom dess öfveradjutant, åtfölja den expedition,
som under generalmajoren grefve Lantingshausens befäl
den. 17 september landsteg vid Lokalax. Utgången
är af krigshistorien känd -- och huru kunde den
blifva annorlunda, då en fördelning af 2,600 man,
med 900 r:drs fältkassa och endast 60 patroner på
hvarje soldat, framkastas i ett af talrika fiender
besatt land? -- Att expeditionen aflopp utan några
särdeles förluster, derför har man hufvudsakligen
att tacka den rådighet och de kloka anordningar, som
vidtogos af öfverstlöjtnant Lagerbring i egenskap af
eftertruppernas befälhafvare.

Konungen lät likväl ej af den missgynnande utgången
afskräcka sig. Försöket skulle förnyas, och denna
gång uppdrogs befälet åt Lagerbring. Styrkan
utgjorde nu omkring 3,500 man, och dermed skulle,
enligt konungens instruktion, Åbo eröfras, alla de
fiendtliga trupper, som befunno sig mellan denna stad
och general Vegesacks i trakten af Björneborg varande
korps, borttagas, och Lagerbring derefter förena sig
med nämde general.

Den klokhet och omtanke, hvarmed alla förberedelser
vidtogos, den hastighet, hvarmed anordningarna
uppgjordes för striderna vid Jervenperä och Viais,
äro lika allmänt kända som den tapperhet de stridande
trupperna ådagalade och den orättvisa, hvarmed en
del af dem bestraffades för förluster, hvartill de
icke voro vållande.

Men, hvad som törhända är mindre bekant är att
Lagerbring i ett handbref, som åtföljde rapporten om
befälets emottagande, under försäkran att både han och
hans trupp skulle strida till det yttersta, likväl
vågade för konungen framställa omöjligheten att med
en så ringa styrka, utan tillräcklig ammunition, utan
en enda häst till proviant- eller fourage-forslande,
kunna uppfylla alla H. M:s föreskrifter. Detta
bref, som efter regementsförändringen återfans, af
konungen egenhändigt påtecknadt: Man måste lyda order,
utan att resonera, hade till påföljd att öfversten
baron Boye afsändes för att af Lagerbring emottaga
öfverbefälet. Boye ankom, då de tvenne första
dagarnes ärofulla strider redan voro utkämpade. Men
detta hindrade icke den sålunda oförtjent förödmjukade
Lagerbring att följande dagen i ett underordnadt
befäl inlägga ny ära, ny förtjenst om konung och
fosterland. Efter att på yttersta venstra flygeln
hafva i flere timmars tid och med förlust af halfva
den styrka, som stod under hans befäl, uppehållit den
öfverlägsna fiende, som sökte afskära svenskarnes
återtåg, emottog han befälet öfver eftertrupperna,
förskaffade hufvudhären tid att inskeppa sig och
dröjde sjelf så länge qvar på stranden, att han
ofelbart skulle hafva fallit i fiendens händer,
om ej en båt, som redan lagt ut, återvändt och
medtagit honom.

Men det var icke blott på slagfältet Lagerbring
utvecklade rådighet och klokhet. Äfven som
underhandlare finna vi hos honom klar uppfattning
af förhållandena, fasthet, beslutsamhet och det
politiska mod, som i farans stund åsidosätter
personligt ansvar för främjandet af fosterlandets
väl. Vintern 1809 var han under general von Döbeln
tjenstgörande på Åland, hvarest befälet öfver
venstra flygelns förposter var honom anförtrodt. Då
underrättelse om regementsförändringen den 14 mars
anländt, anbefaldes Lagerbring att öfverresa till
ryska högqvarteret i Kumlinge för att föreslå ett
stillestånd. Den mångdubbelt starkare
fiendtliga hären hade redan föregående dagen satt
sig i rörelse för att omringa och tillfångataga den
svenska fördelningen. Lagerbring upptäckte faran,
återsände genast sin följeslagare och lyckades
att genom skickliga underhandlingar vinna så
mycken tid, att hufvudstyrkan kunde draga sig
ur den mest öfverhängande faran. -- Då påföljande
dag den ryske krigsministern omintetgjorde det
emellan båda öfverbefälhafvarne öfverenskomna
stilleståndsfördraget, fordrade det Lagerbrings lugna
fintlighet för att mildra verkningarna af Döbelns
hetta, och, efter dennes afresa, så länge draga ut
på tiden, att svenska hären med ringa förlust kunde
komma öfver hafvet.

Lagerbring åtog sig nu att till Stockholm
öfverföra ryska fredsförslaget. Dit ankommen fann
han sig vara utnämd till öfverste och återvände
redan den 19 mars, för att till kejsar Alexander
öfverbringa riksföreståndarens skrifvelse. Då man
i ryska högqvarteret förnam, att han icke såsom
fredsunderhandlare ditkommit, tillkännagaf oförtäckt
ryske öfvergeneralen, att han hade bestämda order
att genast öfver isen tåga till Stockholm för
att der föreskrifva fredsvilkoren. Uti denna för
hufvudstaden vådliga belägenhet beslöt Lagerbring,
utan att dertill vara befullmäktigad, att på eget
bevåg öppna underhandlingarna och afslöt det bekanta
fördrag, som räddade Stockholm från ett fiendtligt
besök -- men för hvars uppfyllande han måste lemna
sin egen person och sin stab som underpant, till dess
riksföreståndarens stadfästelse hann ankomma.

Då, längre fram på sommaren, expeditionen till
Ratan företogs, anstäldes Lagerbring vid densamma
som generaladjutant för yttre ärendena. Vi återfinna
honom der, i spetsen för de trupper, som genast efter
landstigningen intogo Djekneboda. Beklagligtvis
saknades han vid Säfvar, då striden der börjades,
emedan han genast efter ankomsten till detta ställe
hade blifvit afsänd till flottan, för att inhemta
öfverbefälhäfvarens tillåtelse till återtåg. Så
snart han återkommit från denna beskickning, emottog
han väl befälet öfver i elden varande trupper,
men drabbningens utgång var då redan i det närmaste
afgjord.

Så stora förtjenster, både som krigare och
underhandlare, belönades år 1810 med chefskapet för
det regemente, med hvilket Lagerbring så ofta varit
i elden. Samma år emottog han
käppen, såsom tjenstgörande generaladjutant för
armén. 1812 anstäldes han i enahanda egenskap vid
kronprinsen Karl Johans generalstab, utnämdes samma år
till kommendör af kongl, svärdsorden och befordrades
1813 till generalmajor.

Under 1813 års krig beordrades Lagerbring, efter
friherre von Döbelns inryckande i Hamburg, att
emottaga befälet öfver denna generals fördelning och
återföra trupperna ur staden. Derefter utnämdes han
till chef för svenska arméns generalstab och öfvervar
i sådan egenskap fältslagen vid Grossbeeren och
Dennewitz; vände sedan på kort tid tillbaka till
fäderneslandet, dertill föranledd af underrättelsen
om sin makas sjukdom och död, men emottog efter sin
återkomst befälet öfver arméns 2:dra infanteribrigad,
med hvilken han gjorde fälttågen i Holstein och Norge.

1815 upphöjdes Lagerbring i friherrligt stånd. 1816
blef han chef för 3:dje infanteribrigaden, 1818
kommendör af svärdsorden med stora korset,
1826 generallöjtnant, 1828 inspektör för
2:dra infanteriinspektionen och 1843 riddare af
Serafimerorden. Den 8 febr. 1844 erhöll han på begäran
afsked, efter att 73 år hafva varit inskrifven i
arméns rullor.

General Lagerbring afled i Upsala den 18
febr. 1847. Med honom jordades det sista af svenska
härens skönaste äretecken:
det enkla svärd, som pryder 1:sta klassen bland
riddarne af svärdsordens stora kors. Denna utmärkelse innehafves
f. n. (1847) endast af generalen grefve Walmoden,
hertigen af Wellington och prins Wilhelm af Preussen.

Under fredslugnet använde general Lagerbring sin
tid till utarbetande af afhandlingar i det yrke
han tillhörde. Honom tillkommer en hufvudsaklig
del i det exercisreglemente för infanteriet, som af
svenska hären begagnades under tyska fälttåget. Han
har äfven offentliggjort åtskilliga berättelser om
de vigtiga tilldragelser, i hvilka han deltagit, och
den klarhet, ordning och bestämdhet, som genomgår dem
alla, visar att han var en man af tanke och handling,
ej af onödiga ord.

På exercisfältet och i småsaker lät någon gång general
Lagerbring hänföra sig af sitt lynnes liflighet och
oro, men då det gälde, då kulorna hveno, då var han
lugn, snabbrådig och beslutsam. Med ett varmt hjertas
hela hängifvenhet och beundran var han fästad vid
den gamle hjeltekonungen och tvekade
derför icke att till honom frambära hvad ingen eller
blott få vågade. -- Då general Döbelns lif, efter
intåget i Hamburg, sväfvade i den yttersta fara,
var det Lagerbring som för sin gamle, tappre general
inlade så varma förböner, att han lyckades blidka
dåvarande kronprinsens rättmätiga vrede och för den
forne befälhafvaren utverka en mildare bestraffning.

En fader för sina underhafvande, liksom för sina
soldater, älskad och vördad af dem, som stodo under
hans befäl, glad, vänlig mot alla, stundom häftig,
men på ett sätt, som drog hjertan till sig, icke
aflägsnade dem, flärdfri till sitt väsende, fläckfri
i sin vandel, ridderlig till sina tänkesätt, saknas
general Lagerbring af armén såsom en ibland dess
ädlaste chefer, af fäderneslandet såsom den hvilken
1809 verksamt bidragit till dess räddning.

*

III.

G. A. Hierta.Jemför Ridderstolpes minnen i "Svenska hofvet och
aristokratien".

General-Löjtnanten och Kommendören med störa körset af
Kongl. Svärdsorden Friherre Gustaf Adolf Hierta föddes
den 12 april 1781 på Björnarbo gård i Upland. Fadern
var öfverstelöjtnanten Lars Philip Hierta, modern
Wilhelmina von Troil.

Enligt en välvillig anförvandts önskningar hade Hierta
tidigt blifvit bestämd för handeln, men en inre,
oemotståndlig kallelse införde honom på ett annat
yrke: vapnens.

Den 2 sept. 1797 ingick han, såsom frivillig, vid
den korps, dåvarande lifregementets kyrassierer,
för hvilken han sedan så länge satt i spetsen,
och ett år senare erhöll han derstädes sin första
officersfullmakt.

Åren 1808--9 var Hierta med regementet kommenderad till
garnisonstjenstgöring i Stockholm. Han fick således
ej under denna tid med så många andra fosterlandets
ädla söner dela äran af att på slagfältet för detsamma
offra sitt blod, men
genom sitt verksamma deltagande i regementförändringen
visade han likväl, att, då fäderneslandets räddning
kräfde utomordentliga åtgärder, allmänt väl hos
honom stod högre än enskild säkerhet. Efter att
år 1809 hafva blifvit befordrad till ryttmästare,
företog han, utan särdeles tillgångar, men drifven
af en egen, nästan oemotståndlig kallelse, en resa
till Frankrike, hvilken blef liksom vändpunkten i
hans öde. Han förestäldes der den frejdade härförare,
som nyss var utkorad till Sveriges kronprins. Fäst
vid dess person, anträdde han med honom återresan till
fäderneslandet och blef kort efter hemkomsten
anstäld såsom adjutant hos Karl Johan.

I denna egenskap deltog han i tyska och norska
fälttågen, från hvilka han återvände med nya
grader samt prydd med svenska tapperhetsmedaljen
och preussiska orden pour le mérite
militaire. Riddaretecknet af svärdsorden hade han
redan 1810 erhållit.

Karl XIV Johans hyllningsdag gjorde Hierta till
öfverste i armén och samme konungs 25-åriga
regeringsjubileum till generallöjtnant. De
mellanliggande graderna följde hvarandra regelbundet,
med mer eller mindre korta mellantider.

År 1832 utbytte han sitt adliga sköldmärke mot ett
friherrligt, och 1838 pryddes han både med stora
korset af svärdsorden och med s:t annæordens l:sta
klass.

1826 utnämdes Hierta till sekundchef vid
lifregementets dragonkorps, hvilken plats han i
mer än 19 år innehade, ehuru han ifrån 1840, såsom
tillförordnad kavalleriinspektör inom 2:dra 4:de och
5:te militärdistrikten, icke sjelf förde regementet.

Dessa bevis på konungens nåd vitna tillräckligt om det
höga förtroende Karl Johan hyste för den trofaste
och redlige undersåten, hvilken ock å sin sida
genom innerlig kärlek och tillgifvenhet rättvisade
detsamma. Och Hierta tjenade Karl Johan såsom en
man af ära och tro. Det fans ej hos honom tvänne
tungor; hvad han inför andra yttrade, det sade han
äfven oförtäckt åt sin konungslige beskyddare, och
hvad han ansåg för sin pligt att hos honom andraga,
det frambar han lika samvetsgrant, om det rörde ett
angenämt eller ett ömtåligt ämne.

Ett dyrbart bevis på sin nye konungslige herres
förtroende erhöll general Hierta i uppdraget att till
hofvet i Wien frambära
underrättelsen om konung Karl Johans dödliga
frånfälle och konung Oskars uppstigande på tronen;
och det särdeles smickrande emottagande, som han af
detta Europas äldsta kejsarehus fick röna, torde,
ehuru hufvudsakligen en följd af det vänskapsfulla
förhållandet båda hofven emellan, likväl till ej ringa
del kunna härledas från det uppseende Hiertas skönt
manliga utseende, hans lugna hållning och hans med
det österrikiska nationallynnet öfverensstämmande
väsende allmänt uppväckte.

Den 11 juni 1845 utnämdes friherre Hierta till
generalbefälhafvare i 3:dje militärdistriktet. Men
endast kort tid fick han egna sig åt uppfyllandet
af dessa nya pligter. Han afled i Upsala den 15
mars 1847.

År 1828 erhöll Hierta förordnande att emottaga
chefskapet för rikets stuterier. Att dessa, med
de ringa anslag, som för dem blifvit beviljade,
ännu befinna sig i framåtgående, derför har man
hufvudsakligen hans nitfulla och osparda bemödanden
att tacka. Ottenby förträffliga stuteri med omkring
190 hästar, uppsatt med särdeles ringa kostnad för
staten, är en vacker minnesvård af hans verksamhet
och organisationsförmåga.

En minnestalare yttrade vid general Hiertas grift:
"Han var mindre en talang, hvarpå tiden har en viss
rikedom, än en karakter, hvarpå tiden måhända lider
brist." Dessa få ord innebära en sanningsenlig
teckning af den aflidne. Han var ej af dem, i hvilkas
panna tusentals planer hvälfva sig, af hvilka icke
en enda blir rätt utförd. Han pröfvade moget före
beslutet. Men, var detta fattadt, då genomfördes det
med ett nit och en ihärdighet, som hvarken skydde
hinder eller egna ansträngningar. "Rätt skall vara
rätt", var hans ordspråk och lefnadsregel. Derefter
handlade han, och derför var han äfven af underlydande
lika älskad som aktad. Ett vackert bevis på denna
kärlek är det sköna hederssvärd, som dragonkorpsens
officerare hoppats få åt honom öfverlemna, men som
invigdes först på hans kista.

*


IV.

M. F. F. Björnstjerna.

Son af svenske envoyéen i Regensburg, Magnus Olof
Björnstjerna, och baronessan Wilhelmina von Hagen,
föddes Magnus Fredrik Ferdinand Björnstjerna på
Krumhennersdorff nära Dresden den 10 oktober 1780.

Redan i föräldrahuset lades grunden till den
mångsidiga bildning som han genom fortfarande
sjelfstudier under hela sin lefnad utvidgade, och
som, underhjelpt af lyckliga naturanlag, lemnade
Björnstjerna tillfälle att tidigt ådagalägga sin
praktiska duglighet för de mångartade uppdrag, som
lemnades honom.

Konung Gustaf III hade vid sin resa genom Dresden
lofvat fadern att blifva sonens beskyddare och att
utnämna honom till officer vid gardet. Vid 13 års
ålder öfverreste derför Björnstjerna till sitt nya
fädernesland, ensam och utan att vara det svenska
språket mäktig. Gustaf III fans då icke mer; men
hertigen af Södermanland åtog sig att uppfylla det
konungsliga löftet och utnämde honom samma år till
fänrik vid Lifregementsbrigadens värfvade infanteri,
sedermera Finska gardet.

Efter undergångna examina i artilleri- och
fortifikationsvetenskaperna, befordrades han 1793
till löjtnant vid samma regemente. Åren 1800 och 1801
företog han, hufvudsakligen i militäriskt hänseende,
en längre utrikes resa till Spanien, Frankrike,
Schweiz och Tyskland. 1804 besökte han i samma ändamål
S:t Petersburg och vistades sedermera någon tid vid
Åbo akademi. 1805 utnämdes han till kapten.

Under 1808 års krig tjenstgjorde han först som stabs-
och sedan som öfveradjutant vid finska armén. Under
en chef, sådan som Adlercreutz, kunde Björnstjerna
icke sakna tillfälle att utveckla sina militäriska
anlag. Också användes han flitigt af denne utmärkte
befälhafvare, och få äro de bland detta krigs ärofulla
strider, uti hvilka han ej tagit en verksam del. Vid
Siikajocki, då Adlercreutz' fältherreblick upptäckte
rätta tidpunkten att öfvergå från ett länge fortsatt
återtåg till kraftfulla anfallsrörelser, var det
Björnstjerna som ledde genombrytningen af ryssarnes
midt och med en bataljon af Tavastehus' regemente
stormade den starkt besatta kyrkobyn. Vid Lappo
deltog han med Björneborgs jägare i den mördande
stormningen af Storbyn, vid hvilket tillfälle, af
6 närvarande jägareofficerare, 2 blefvo dödsskjutne
och 3 sårade. Vid Oravais tog han, sedan öfverste von
Platen blifvit sårad, befälet öfver förtrupperna och
ledde, under den sedermera skeende genombrytningen af
ryska midten, en af de dertill använda bataljoner. Då
öfverste Palén landsteg på Kimito-landet och var
nära att tillfångataga ryska öfverbefälhafvaren,
förde Björnstjerna förtrupperna. Dessutom deltog han
äfven i de båda striderna vid Pyhäjocki (i den första
erhöll han en kontusion) samt i dem vid Haistilla,
Revolax, Ny-Carleby, Ylistaro och Wiret.

Så mycken tapperhet kunde icke undgå att blifva
bemärkt och belönad. Siikajocki gjorde honom till
riddare af svärdsorden, Lappo till major i armén och
Kimito till öfveradjutant hos konungen. Efter Oravais
blef han af general Adlercreutz anmäld
till riddare af svärdsordens stora kors, hvilken
utmärkelse likväl icke tilldelades honom förr än efter
tyska fälttåget. Men ett annat dyrbart minne af dessa
vapenbragder lemnades honom af konung Karl XIII, en
hedersvärja, försedd med denne konungs namnchiffer
och de inristade orden: Siikajocki, Lappo.

1808 blef Björnstjerna utnämd till major
vid Vestmanlands regemente. Med den honom egna
beslutsamhet, tog han, vid ankomsten af vestra arméns
proklamation, befälet öfver regementet och marscherade
på Stockholm. 1810 befordrades han till öfverstlöjtnant
vid Kalmars regemente, 1811 till öfverste i armén
och 1812 till militärledamot i krigskollegium.

Såsom befälhafvare öfver Kalmar regemente,
åtföljde han 1813 armén till Tyskland, deltog i den
expedition, som af generalmajoren friherre von Döbeln
i april månad afsändes till Hamburgs undsättning,
hvarvid Björnstjerna väl icke inryckte i sjelfva
staden, men besatte Bergedorff och Vierlanden, till
minne hvaraf staden Hamburg år 1846 tilldelade honom
den Hanseatiska medaljen.

Efter drabbningarna vid Grossbeeren, under hvilken
han med sitt regemente afsändes att förstärka general
von Bülows armékorps, och vid Dennewitz, då han var
i téten för det
framryckande infanteriet, var han den förste som öfvergick
Elben, i spetsen för en korps lätta trupper. Med
dem verkstälde han åtskilliga ströftåg i franska
härens rygg, öfverrumplade en af broskansarne vid
Wittenberg, tog dervarande besättning till fånga och
verkstälde, sedan han af en öfverlägsen fiendtlig
styrka blifvit tvungen till återtåg, öfvergången
öfver Elben i fiendens åsyn, på endast 2:ne färjor,
utan någon förlust.

Emellertid hade underrättelse inlupit, att fienden,
som besatt Dessau, vore i antågande mot den nyligen
anlagda broskansen vid Roslau, Björnstjerna skickades
till dess möte, med omkring 1,000 man och 2:ne
kanoner. Utan att afvakta hans anfall, sökte fienden
skydd bakom Dessaus murar. Det var då Björnstjerna
gjorde det djerfva försöket att med storm intaga
denna stad. Manskap framskickades att sönderhugga
portarne. Försöket misslyckades, och återtåget måste
anträdas med en jemförelsevis till föremålets vigt,
ej obetydlig förlust.

Detta vågstycke har blifvit olika bedömdt. Må man
dock betänka, att svenskarne hittills haft föga
tillfälle att mäta sig med fienden; att de här
anfördes af en ung regementschef, som anade att
innan kort en hufvuddrabbning förestod; som visste
hvad  svenska trupper då förmå, när de äro förda
af en befälhafvare, till hvars mod och beslutsamhet
de hafva fullt förtroende -- och man skall ej undra,
att han på förhand ville tillvinna sig detta moraliska
inflytande öfver soldaten.

Må man derjemte betänka, att Björnstjerna egde ännu
en anledning att till sina finska lagrar lägga en på
Tysklands slätter utförd vapenbragd. Då general Döbeln
för Hamburgs undsättande var dömd att arkebuseras,
hade nämligen Björnstjerna hos högste befälhafvaren
anhållit att få dela von Döbelns öde, enär han hos
denne general, under hvars befäl han då stod, enträget
påyrkat denna åtgärd. Kronprinsen, som alltid visste
att värdera ett ädelt och ridderligt handlingssätt,
åtnöjde sig med att förvisa Björnstjerna till ön
Rügen, hvarifrån han innan kort återkallades, för att
i stället erhålla det glädjande löftet att i första
träffning blifva använd på den farligaste punkten.

Huru än företaget mot Dessau bedömdes, lofordades
likväl allmänt Björnstjernas tapperhet. Han fick
2:ne hästar dödade och en sårad under sig samt erhöll
derjemte en svår kontusion
af en kanonkula, som så förvärrades under tyska
och norska fälttågens ansträngningar, att, efter
återkomsten till Stockholm, till och med den skicklige
Bjerkén satte benets aftagande i fråga.

Efter general Lagerbrings hemresa förordnades
Björnstjerna till chef för svenska arméns generalstab
och bevistade i denna egenskap det stora slaget
vid Leipzig.

För att underlätta de förbundna härarnes förening
och understödja nordarméns rörelser mot Taucha,
hade general Langerons ryska korps, andra dagen af
Leipzigerslaget, blifvit stäld under kronprinsens
af Sverige befäl. Björnstjerna erhöll befallning
att åtfölja densamma och deltog med ryssarne i den
mördande striden i och omkring byn Schönefeld. Som
vanligt blottstälde han sig äfven här till den grad,
att ryske generalerna om honom yttrade: "Il est friand
de coups de fusil".

Som chef för generalstaben uppgjorde han
kapitulationen af Lübeck, stilleståndet i Rendsburg
samt ordnade belägringen af Fredriksort och
kringränningen af Maestricht.

Liksom Björnstjerna på Finlands slagfält tillkämpade
sig befordringar och äretecken, medförde äfven
tyska fälttåget för honom nya utmärkelser. Efter
Dessau blef han riddare af preussiska orden "Pour le
mérite militaire"; Leipzig förskaffade honom ryska
S:t Georges ordens 4:de klass; och de förtjenster
han inlagt under hela fälttåget, men särskildt
vid Fredriksort, medförde riddarevärdigheten af
svärdsordens stora kors, andra klassen.

Under fälttåget mot Norge anstäldes Björnstjerna såsom
generaladjutant för yttre ärendena. Han förnekade
ej heller nu sin gamla tapperhet, red under en
rekognoscering af Fredrikstad in i fästningen, innan
ännu kapitulationen var afslutad, endast åtföljd
af adjutanter och ordonnanser, samt lyckades äfven
att oskadd komma tillbaka. Han anförde de första
trupper, som öfvergingo Glommen, förde befälet i
striden vid Glemminge kyrka samt tog verksam del i
underhandlingarna om konventionen i Moss.

År 1815 upphöjdes Björnstjerna i friherrligt stånd
och utnämdes samma år till konungens tjenstgörande
generaladjutant för armén. År 1828 utnämdes han till
envoyé extraordinarie och minister plénipotentiarie
vid kongl. Storbritanniska hofvet, hvilken befattning
han bibehöll till år 1846, då det förändrade
reglementet för diplomatiska tjenstemäns aflöning
gjorde det för honom omöjligt att qvarblifva på en
så dyr lefnadsort som London, hvarför han begärde
och erhöll afsked med pension.

Han hade dessförinnan blifvit beklädd med alla
rikets högsta värdigheter. Gradvis uppsteg han
till generalmajor, generallöjtnant och general af
infanteriet, hvartill han år 1843 utnämdes. 1826
erhöll han grefvevärdighet. 1817 blef han kommendör
med stora korset af svärdsorden och 1838 riddare
af Serafimerorden, hvars kraschan i briljanter
förärades honom af Karl Johan, på denne konungs
25-åriga regeringsjubileum. 1841 utnämdes han till
en af rikets herrar. Derjemte förordnades han 1821
till inspektör för artilleriet och 1826 till chef
för stuteriöfverstyrelsen.

Att omnämna alla de särskilda befattningar, som
varit hans excellens Björnstjerna anförtrodda, de
kommitéer, hvaraf han varit ledamot, de åtgärder,
som under hans generaladjutantstid blifvit vidtagna,
de många och för fäderneslandet förmånliga traktater,
som af honom blifvit uppgjorda med främmande makter,
de särskilda beskickningar, honom blifvit uppdragna
både till fransmännens kejsare och till Albions
konungar, skulle allför mycket utvidga omfånget af
denna minnesteckning. De bära alla vitnesbörd om det
stora förtroende, han af sina konungar åtnjöt, samt
om det nit och den skicklighet, hvarmed han vinnlade
sig om deras uppfyllande.

Grefve Björnstjerna var ledamot af vetenskapsakademien
samt af flere in- och utländska lärda samfund och
föreningar. Inom denna akademi, hvars styresmannaplats
han vid sin död beklädde, hade samma befattning varit
honom uppdragen åren 1818 och 1819.

Det sista offentliga vedermäle, som han af sin
konungs nåd fick emottaga, var uppdraget att föra
ordet ibland arméns nu samlade fullmäktige. Han fick
derigenom den glädjen att sluta sina dagar i skötet
af och verkande för den armé, han så högt älskat,
och i hvars led han tjenat i 54 år. Han afled i
Stockholm den 6 oktober 1847.

Hans excellens Björnstjerna egde en sällspord
arbetsförmåga. De stunder, som han kunde undandraga
sällskapslifvet och de allmänna angelägenheterna,
använde han vanligen till forskningar
i de ämnen, som för tillfället mest sysselsatte
honom. Redan som ung, under vistelsen i Finland,
utarbetade han så väl en finsk historia som kartor
öfver en stor del af landet och en utförlig plan till
Finlands försvar, i händelse af krig mot Ryssland.

Vid kronprinsen Karl Johans ankomst till Sverige
sammanskref han, till upplysning för honom, en
längre afhandling rörande försvarsverket och dess
organisation. Till denna akademi har han aflemnat
flere skriftliga uppsatser. -- Hans egentliga
författareverksamhet började likväl icke förr än
vid en mera framskriden ålder. Det första arbete,
han af trycket utgaf, är: System för Sveriges
hästkultur. Derefter följde: Om beskattningens
grunder, Grunder för representationens möjliga
ombyggnad och förenkling m. fl., alla af högt
statsekonomiskt intresse.

Under vistelsen i England utgaf han bland annat:
Det Brittiska riket i Ostindien samt Om Hinduernas
theogoni, philosophi och kosmogoni, hvilka båda
arbeten i sjelfva det land, der han då vistades, väckt
mycken uppmärksamhet och sedan blifvit öfverflyttade
på flere främmande språk.

Grefve Björnstjernas höga, hvälfda panna, det rena,
öppna och milda uttrycket i hans ansigte, hans lifliga
men bestämda blick, ädla hållning och stolta väsende
afspeglade troget den ridderlige ande, som bodde inom
honom. Som politisk man utvecklade han ett mod och en
ihärdighet, fullt jemförliga med hvad han i striderna
ådagalagt; men äfven på denna bana tycktes han snarare
vilja bjuda motståndet spetsen än kringgå det och
visade sig lika nitisk att upprätthålla konungamaktens
och sitt stånds rättigheter som att arbeta för de
reformer, han ansåg för sitt land passande. Han har i
nästan alla fäderneslandets vigtigare angelägenheter,
efter 1809 års revolution, tagit en verksam del,
och historien skall åt efterverlden bevara hans
namn bland antalet af de utmärkte män, som det 19:de
århundradet framkallat.

*

V.

Olof Johan Södermark.

Öfverstlöjtnanten och Riddaren af Kongl. Svärdsorden
Olof Johan Södermark föddes den 11 mars 1790
i Landskrona stad, der föräldrarne, sedermera
öfverstlöjtnanten vid fortifikationen Pehr Södermark
och Maria Bergklyft, då voro bosatta.

Gossens håg riktades tidigt åt det yrke, som fadern
omfattat; teckning och linearritning utgjorde
hans käraste sysselsättning. För att deruti vinna
ändamålsenlig undervisning, inskrefs han, endast 13
år gammal, som kadett vid fortifikationskorpsen och
tjenstgjorde, oaktadt sin späda ålder, tvänne år i
denna egenskap vid fästningsbygnaden i Landskrona.

År 1805 blef han frikadett vid krigsakademien,
utmärkte sig der för flit och arbetsamhet och var
näst den förste i fjerde klassen, då i april 1808
hela denna klass utgick på armén, för att fylla
den brist på befäl, som uppstått i anledning af
det nyss utbrutna kriget. Fältmätningskorpsen hade
få år förut blifvit bildad af Tibell. Dess syfte
öfverensstämde så fullkomligt med Södermarks tycken,
att han sökte och erhöll en underlöjtnants-beställning
vid densamma. Genast derefter kommenderades han till
tjenstgöring vid kustarmén, hvarest han, i anseende
till då varande brist på goda topografiska kartor,
sysselsattes med rekognosceringar i olika trakter af
denna armés försvarsområde.

Under de följande fredsåren begagnades Södermark
oaflåtligen vid de flerartade arbeten, som
tillhörde hans befattning, och lärde sig derunder att
ovanligt säkert och hastigt uppfatta och på papperet
öfverflytta markens beskaffenhet.

Hans skarpa ögonmått och ypperliga ortminne väckte
redan då uppmärksamhet och utvecklades under de
påföljande krigen till den grad, att han ifrån en
upphöjd plats kunde på ganska kort tid afrita en
trakt af flere mils omfång, med stor säkerhet både
i afseende på jordytans omvexlingar och föremålens
afstånd, och att, då han tågade med armén, den
kringliggande marken med samma säkerhet inritades
under sjelfva marschen.

Under kriget mot Norge år 1814 anstäldes han vid
fältmarskalken grefve von Essens generalstab, der då
varande major Lefrén, i egenskap af öfveradjutant för
yttre ärendena, var hans närmaste befälhafvare. Han
deltog under detta fälttåg i träffningarna vid
Isebro, Onstadssund och Trögstad samt utmärkte
sig i den vid Tistedalen. Svenska trupperna
hade framryckt till detta vattendrag. Bron var af
norrmännen upprifven, och elfven måste följaktligen
öfvervadas. En rekognoscering måste föregå. Lefrén
och Södermark verkstälde den. Kulorna hveno omkring
dem; och endast den tillfällighet, att Södermark ett
ögonblick förut åtigit sig att bära Lefréns ritväska,
bevarade denna gång den oförskräckte ynglingens lif åt
fäderneslandet och konsten. Det mordiska skott, som
eljest ofelbart sträckt honom till marken, förmådde
nu ej genomtränga väskan med deruti bevarade ritplån;
och Södermark skyndade, utan att fästa afseende vid
den svåra kontusion han erhållit, att leda truppernas
öfvergång. Dessa tvekade ett ögonblick att störta
sig i det djupa vattnet. Södermarks föresyn lifvade
dem. Främst, med kläder och mössa genomborrade af
flere kulor, nådde han andra stranden, och först
sedan han om aftonen ankommit till högqvarteret,
lät han en läkare undersöka kontusionen. Denna var så
allvarsam, att han i flere månader måste ligga under
läkarevård på Bogstad hos grefve Wedel-Jarlsberg,
hvilken allt ifrån denna tid med innerlig välvilja
omfattade honom, och i hvars hus han alltid hade att
påräkna ett gästfritt hem.

Det mod och den beslutsamhet, Södermark
vid öfvergången af Tistedalselfven ådagalagt,
belönades af konungen med guldmedaljen för tapperhet
i fält. Ungefär vid samma tid utnämdes han till
kapten i topografiska korpsen, der han redan år 1812
blifvit befordrad till löjtnant. År 1816 erhöll han
fullmakt att vara major i armén och pryddes år 1820
med svärdsordens riddarestjerna.

Efter krigets slut tjenstgjorde Södermark, dels såsom
adjutant hos riksståthållarne i Norge, grefvarne
von Essen och Mörner, dels vid rekognosceringen i
olika landskap af fäderneslandet. År 1824 erhöll
han tjenstledighet för att resa utrikes, och med
denna tidpunkt slutade egentligen hans militäriska
verksamhet, ehuru han först år 1833 erhöll afsked
ifrån topografiska
korpsen med tillstånd att såsom öfverstlöjtnant qvarstå
i armén. År 1825 utnämdes han till lärare i topografi
vid krigsakademien, men tjenstgjorde endast i denna
egenskap vintern 1829--1830. Krigsvetenskaps-akademien
hade den 27 mars 1829 kallat honom till en bland
sina ledamöter.

Denna korta teckning visar mer än tillräckligt
Södermarks både tapperhet och skicklighet. Någon gång
trög att bringa till verksamhet, när det ej gälde den
allt mer växande passionen för målarekonsten, var han
likväl så nitisk i uppfyllandet af sina skyldigheter,
att han ofta begärde att ställas under befäl af dem,
som kunde hålla efter honom. I öfrigt egde han en
snabbhet i uppfattning, en beslutsamhet i handling,
som, i förening med hans öfriga duglighet, med 
rätta tillvunnit honom förmäns och
kamraters både vänskap och förtroende, och som för
honom troligen öppnat vägen till mer än en befordran,
örn han qvarblifvit på den militäriska banan. Men
en inre drift och medfödd fallenhet förde honom på
en annan väg, der ryktets genier vinkade honom till
nya lagrar.

Södermarks konstnärssinne röjdes redan vid
krigsakademien, der han aftecknade kamrater och lärare
och der han till och med i vattenfärg målade ett och
annat porträtt. Krigets och tjenstens värf hindrade
honom sedermera att, annat än i förbigående, uppöfva
dessa anlag; men kärleken till målarekonsten qvarstod
lika varm, och de ögonblick, han kunde undandraga
det allmänna, egnades uteslutande deråt. Först 1824,
vid 34 års ålder, började Södermark studera och med
allvar handlägga detta nya, snart hans hufvudsakliga
yrke. Han reste då öfver Frankrike till Italien och
kom ej åter förr än 1828. 1832 reste han åter ut och
förblef 2:ne år i München, innan han begaf sig till
Rom, hvarest landsmännen Byström och Fogelberg,
då såsom förut, blefvo ett kärt sällskap under
hans vistande i konstens hufvudstad. Emellan denna
och fädernebygden delades sedan hans återstående
lefnad. Att brorslotten dervid tillföll Italien, må
ej förvåna. Södermark kallades till detta land lika
mycket af konstnärskänslan som af behofvet att under
söderns milda sol återvinna en förlorad helsa, och af
de 24 år, som han egentligen egnade åt den artistiska
banan, tillbragte han mer än 16 i främmande länder.

Att här framlägga ett omdöme öfver Södermarks
arbeten eller hans ståndpunkt såsom konstnär,
medgifver hvarken omfånget af denna korta teckning
eller tecknarens förmåga. Lyckligtvis behöfves
den ej heller, ty svenska folket har länge sedan
utkorat honom till den främste bland dess samtida
porträttmålare, och länge få vi vänta, innan den
framträder, som gör honom denna plats stridig. Men
det var ej blott såsom sådan, Södermark, både inom
och utom fäderneslandet, väckte uppseende. Han målade
äfven al fresco, graverade i koppar, modellerade och
högg mer än en skön bild i marmor. Han hade anlag
för alla delar af konsten och skulle troligen utmärkt
sig på hvilken af dem han egentligen valt till sitt
älsklingsyrke.

Redan under vistandet i München, i början af
1830-talet, hade Södermark undergräft sin helsa,
genom den kalla fuktighet, för hvilken han utsatte sig
vid öfningarna att måla al fresco. Denna sjuklighet
tilltog med åren, och giktanfallen voro emellanåt
så häftiga, att han både genom försvagad syn och
genom stelhet i armarne förhindrades att måla. Med
svårighet bar han denna hårda pröfning att skiljas
vid sin konst, den smärtfullaste af de många, han
i lifvet genomgått, och afled i Stockholm den 15
oktober 1848, lika saknad af de många vänner, han
under sin militäriska tjenstgöring förvärfvat sig
inom den svenska hären, som af de ännu flere, han
på konstens bana tillvunnit sig. Hans goda hufvud
och hans egenheter gjorde honom underhållande, hans
rättskaffenhet och godhet älskvärd för dem som med
honom kommo i beröring, och hans välgörenhet, hans
välvilliga råd skola länge med tacksamhet minnas af
mången nybörjare på konstens bana.

*
VI.

Karl af Forsell.

Karl af Forsell, Öfverdirektör vid
Kongl. General-landtmäterikontoret, Öfverste och
Kommendör af Kongl. Wasaorden, föddes den 18 Mars
1783 på Sköttorps egendom i Skaraborgs län. Fadern
var kapten Josef Forsell, modern Maria de Bruce.

Vid krigsakademien på Carlberg, der han vid 13 års
ålder inskrefs såsom frikadett, utmärkte sig Forsell
för synnerlig flit och genomgick detta lärosäte såsom
den förste i alla klasserna. Fattig och obemedlad,
beslöt han att egna sig åt sjömansyrket,
mindre af medfödd fallenhet än för att på denna väg
vinna en lättare utkomst. Han deltog derför i 3:ne års
sjöexpeditioner med kadetterna och anstäldes, efter
aflagd officersexamen, år 1800 såsom fänrik vid
amiralitetet, i hvilken egenskap han äfven bevistade
1801 och 1802 års expeditioner med fregatten Bellona
och kutterbriggen Delphin.

Riktningen af Forsells framtida verksamhet föranleddes
likväl egentligen af den beröring, hvaruti han kort
efter sitt inträde på tjenstemannabanan kom att stå till tvänne om
svenska kartverket högt förtjente personer. Den ene, vår
oförgätlige Gustaf af Klint, anstälde honom vid
sjökartearkivet, der han vintrarne 1801-1804
deltog i upprättandet och graverandet af flere
bland de kartor, som tillhöra Sveriges sjöatlas,
och för hvilket ändamål han äfven åren 1803 -- 1804
kommenderades att biträda professor Schultén med
Bohusländska skärgårdens uppmätning. Den andre,
för fäderneslandets geografiska kännedom allt
uppoffrande bergsrådet friherre Hermelin, uppdrog
åt Forsell att beresa landskapen Bohuslän, Halland,
Vestergötland, Småland och Blekinge, samt å de öfver
dem upprättade kartor införa nödiga ändringar och
tillägg. Detta arbete, som af Hermelin bekostades,
och som hade till påföljd utgifvandet af nya kartor
(de så kallade Hermelinska) öfver de trenne förstämda
landskapen, sysselsatte Forsell större delen af åren
1804--1807. Kartorna öfver Småland och Blekinge medgaf
tiden honom icke att fullborda, emedan han i februari
1808 beordrades att under friherre Baltzar von Platens
ledning anställa förberedande afvägningar och
undersökningar af den sedermera så märkvärdig vordne
Göta kanal. Den karta öfver kanalens sträckning, som
år 1809 tjenade till ledning för konungs och ständers
beslut, var af Forsell hufvudsakligen sammanfattad
och ritad.

Under dessa arbeten vistades Forsell ofta på Frugård
hos friherre von Platen. Denne hemkom en afton
i början af mars månad 1809 från Venersborg och
medförde underrättelsen om vestra arméns afmarsch
till Stockholm. Samma natt afreste Forsell i tysthet
ifrån det gästfria hemmet, upphann trupperna i Örebro
och blef från detta ögonblick såsom adjutant fästad
vid Adlersparres person. Af honom användes han till
åtskilliga ömtåliga beskickningar, i afsigt att förmå
norrmännen till afsöndring från Danmark, och med honom
följde han till Svinesund, för att mottaga och till
Stockholm beledsaga den nye tronföljaren. Adlersparres
förord bestämde äfven Forsells utnämnande till
adjutant hos Karl August. Han beledsagade denne furste
på den kort derefter företagna resan till Skåne och
erhöll, efter prinsens vid Quidinge inträffade död,
det sorgliga uppdraget att till Stockholm öfverbringa
underrättelsen om denna oförmodade händelse.

Vid fältmätningskorpsens inrättande anstäldes Forsell
år 1806 såsom underlöjtnant och befordrades, 2:ne
år senare, till löjtnant vid densamma. Revolutionen
gjorde honom 1809 till kapten, och 1810 blef han
major i armén.

En generalkarta i större skala öfver Sverige,
som Forsell på Platens anmodan uppgjort och som
han öfverlemnade till den nykorade tronföljaren,
tillskyndade honom den utmärkelse att år 1811
hos kronprinsen Karl Johan blifva anstäld såsom
adjutant. Han åtföljde i sådan egenskap denne furste
under både tyska och norska fälttågen, deltog i
fältslagen vid Grossbeeren, Dennewitz och Leipzig,
samt användes af kronprinsen till åtskilliga mer och
mindre vigtiga beskickningar.

Den verksamhet, som han vid alla dessa tillfällen
ådagalagt, belönades under krigets lopp med
befordran till major i topografiska korpsen och
till öfverstlöjtnant i armén, guldmedaljen för
tapperhet i fält, samt svenska svärds- och preussiska
pour-le-mérite-orden. Trenne år derefter förlänades
honom adlig värdighet.

Efter fredsslutet återtog Forsell, år 1815, med ny
ifver ett arbete, som han i och för kriget nödgats
afbryta: den sedermera i 8 blad utgifna kartan öfver Skandinavien. Efter
3 års arbete blef den år 1818 färdig, och
plåtarne på statens bekostnad graverade, men
offentliggörandet skedde först år 1825. Exemplar
af denna karta öfversändes till flere af Europas
regenter. Fransmännens konung lät, såsom återskänk
och såsom bevis på sin tillfredsställelse med
detta arbete, tillställa Forsell officersgraden af
hederslegionen.

År 1824 utnämdes Forsell till öfverdirektör för
general-landtmäterikontoret och kort derefter till
öfverste i armén, men upphörde vid samma tid att
vara adjutant hos konung Karl Johan. Han kallades
den 21 dec. 1842 att vara ledamot i första klassen
af denna akademi.

Statistiska forskningar äro i en viss grad
oskiljaktiga ifrån de geografiska. Öfverste af
Forsell hade redan under sina tidigare, af Hermelin
bekostade resor samlat och sammanfört de upplysningar,
som han i förstnämda hänseende kunnat förskaffa
sig, och hvartill på senare tider tabellverket,
femårsberättelserna m. fl. offentliga handlingar
lemnade honom rikhaltiga materialier. Att samla
dessa spridda fakta, ordna dem till ett helt och
på ett klart och åskådligt sätt framlägga dem inför
allmänheten, blef nu hans trägnaste sysselsättning. År
1831 utgaf han sin "Statistik öfver Sverige", ett arbete, så mycket
förtjenstfullare, som det är det första i sitt slag inom
fäderneslandet. Den välvilja, hvarmed denna statistik
af allmänheten emottogs, bevisas bäst deraf, att den
redan upplefvat 4 betydliga upplagor.

Bland öfverste af Forsells förtjenster må här ej
förbigås hans menniskoälskande verksamhet, hans nit
att sprida kännedom om -- och befordra verkställighet
af -- mången nyttig upptäckt till slägtets förkofran
eller förädling. Det första ångbåtsbolag 
i Sverige bildades på hans uppmaning; likaså
de första kommunalnämder, som här funnits. Han var den, som
först väckte tanken på inrättande, äfven hos oss,
af sparbanker, nykterhetsföreningar, småbarnsskolor
och skyddsföreningar. Den förtjenstfulla tidskriften
"Läsning för folket" har egentligen honom att tacka
för sin tillvaro.
Forsell framkallade alla dessa nyttiga inrättningar
på det sätt, att han först genom ströskrifter
eller uppsatser i tidningarna på dem fäst allmänna
uppmärksamheten. Derefter sammankallade han de
personer, som med värme omfattade frågan, till ett
möte, der han vanligen förde ordet eller åtminstone
åtog sig att blifva en bland dem, som skulle bringa
förslaget till verkställighet.

Öfverste af Forsell afled i Stockholm den 25
oktober 1848. Han hade, under sin militäriska
tjenstemannabana, lyckligt begagnat gynsamma
omständigheter att sätta sig i beröring med
de under denna tid mest inflytelserika personer
och derigenom ådagalagt, att, då den obemedlade
dugligheten understödjes af ihärdighet och kraftfull
vilja, har den i Sverige icke svårt att bana sig
väg. Under senare delen af sin lefnad förvärfvade
han sig genom nitfullt arbete för likars väl, rätt
till nationens uppriktiga erkänsla och saknad.

*

VII.

Johan Fredrik Ehrenstam.

Född i Stockholm den 30 december 1800, erhöll
Ehrenstam sin förberedande uppfostran dels i Maria
skola, dels under ledning af enskild lärare hemma hos
föräldrarne, krigsrådet Samuel Ehrenstam och dess fru,
friherrinnan Gripenstjerna.

Vid 16 års ålder inskrefs han såsom kadett vid kongl,
krigsakademien på Karlberg. Redan der utmärkte han
sig för en synnerlig flit och arbetsamhet. När de
lefnadsglade kamraterna efter lektionernas slut
öfverlemnade sig åt stojande nöjen, såg man honom
ofta qvarstanna vid boken, alltid beredvillig att
med upplysningar tillhandagå dem, som på fritimmarne
ville bearbeta svårare ämnen. Men denna arbetsifver,
denna afsöndring från kamraterna under lekstunder,
härflöt hvarken ifrån någon klemig pjunkighet eller
någon afsmak för ungdomens glada tidsfördrif. Den
hade sitt upphof i det honom medfödda sträfvandet
efter grundligt vetande och i det lugna allvar,
som klanderfritt
befriade honom från tvånget att följa flertalets
nycker. Han genomgick äfven derför sin kadettkurs
på den korta tiden af två år, och utnämdes den 17
nov. 1817 till underlöjtnant vid kongl. örlogsflottan.

Sålunda inkommen på tjenstemannabanan, sökte
Ehrenstam förvärfva sig den praktiska erfarenhet,
hvarförutan en sjöofficer endast blir sjöman till
namnet. Under loppet af åren 1819 -- 1823 gjorde
han alla somrar hvarjehanda örlogstjenst; åtföljde
såsom kommenderad officer lastbriggen Två Bröders
expedition till Havre de Grace och linieskeppet
Karl XIII till Lübeck; var adjutant hos chefen
för kustbevakningen samt förrättade hydrografiska
mätningar i Norrbotten. Vintrarne användes att
återtaga de afbrutna studierna och att lägga en säker
teoretisk grund för nya praktiska arbeten.

Den organisation, som flottan år 1824 undergick,
stadgade såsom vilkor för framtida befordran ett
visst mått af föregående sjömanskap eller så kallade
sjömånader. Anställning vid handelsflottan måste för
nämda ändamål sökas af de fleste unge sjöofficerare,
och äfven Ehrenstam utbytte uniformsrocken mot
matrosjackan, för att såsom styrman å svenska
handelsskeppet Amphitrite afgå på en 15 månaders resa
till Medelhafvet.

Derifrån hemkommen, anstäldes han till tjenstgöring
i konungens generaladjutants-expedition för flottan,
deltog år 1826 i en expedition med korvetten Svalan
och kommenderades 1827 att vid det högre läroverket
å Marieberg inhemta ytterligare kunskap i artillerivetenskapen.

Ar 1828 åtföljde Ehrenstam såsom kommenderad
officer fregatten Camillas expedition åt Medelhafvet
och lade derunder, om detta uttryck tillåtes mig,
slutstenen i sin sjömannauppfostran. Hvad han dittills
inhemtat, dels under sina sjöfärder, dels genom
mångsidiga studier, utgjorde ett dyrbart förråd af
materialier, hvilka, för att ordnas och bringas till
ett helgjutet system, erfordrade praktisk användning
och jemförelse med hvad främmande länder redan i
denna väg godkänt. De på denna resa ofta förnyade
besöken å andra nationers krigsskepp och fästningar,
skärskådandet af deras vapen, anordningar och
inrättningar, samt de än skarpsinniga anmärkningar,
än grundliga förklaringar, som deraf voro en följd,
lade frö till flere sedermera
utvecklade lyckliga idéer hos den unge svenske
löjtnanten, hvars djuptänkta, blygsamma yttranden
redan då satte mången utländsk officer i förvåning.

Återkommen till fäderneslandet, förordnades han
i april månad 1829 att vara informationsofficer
vid artilleriskolan i Karlskrona. Här träffade han
ett, ehuru inskränkt, dock tacksamt fält för sina
bemödanden; och det af honom införda förbättrade
lärosättet, jemte en strängt iakttagen ordning,
visade snart sina välgörande verkningar på så väl
underbefälets som officerselevernas bildning.

Den 31 december 1829 befordrades Ehrenstam
till premierlöjtnant. Att kronologiskt anföra
och derjemte beskrifva alla de sjöexpeditioner
han under de nästföljande tolf åren bevistade,
alla de komitéer, uti hvilka han såsom ledamot
deltog, alla de utlåtanden han anmodades afgifva,
samt alla de skrifter han författade, skulle leda
till en tröttande vidlyftighet. Särskildt böra
likväl nämnas: artilleriförsöken 1831 och 1833;
bombkastningsförsöken 1837, verkstälda i Stockholm
genom dertill utvalda svenska och norska officerare;
komitéen till upprättande af nytt artilleriinventarii-
och utrednings-reglemente samma år; komitéen till
upprättande af nytt artilleriexercis-reglemente 1833;
exercisexpeditionen åt Nordsjön 1836, hvilken han
såsom sekond å korvetten Najaden bevistade; läroboken
i det praktiska af sjöartillerivetenskapen, tryckt
år 1839, och läroboken i mekaniken, utgifven 1841.

Det var naturligt, att de samfund, hvilka
inom fäderneslandet bearbeta med krigskonsten
sammanhängande ämnen, skulle skynda att tillegna sig
en så använd, i sitt yrke så framstående militär.
Örlogsmannasällskapet kallade honom 1830 till en af
sina medlemmar; krigsvetenskaps-akademien invalde
honom den 21 januari 1839 i dess andra klass och
den 29 april 1848 i den första,

Under försommaren 1842 anträdde Ehrenstam på nådig
befallning en vetenskaplig resa till England och
Frankrike, med hufvudsakligt afseende på artilleri
och sjökrigsväsende. Den ingifna berättelsen öfver
hvad han utrikes skådat innehöll flere meddelanden
af synnerligt värde, och dess författare, som under
sin frånvaro blifvit befordrad till kapten vid
Kongl. Maj:ts flotta,
förordnades nu, efter hemkomsten, att förestå
tygmästarebefattningen i Karlskrona. Enligt
erhållen befallning borde han på nedresan till
denna stationsort besöka rikets styckebruk och
mekaniska verkstäder. Efter en mödosam dagsresa
anländ till Åker, skyndade han att öfverlemna
sig åt hvilan, obekymrad om den åt honom afsedda
bäddens beskaffenhet. Man hade lemnat honom fuktiga
sängkläder, och redan vid uppvaknandet kände han sig
deraf illamående. Hans dittills ovanligt goda helsa
var nu för alltid bruten. Törhända skulle den dock
ännu kunnat återställas, om han till dess vårdande
ansett sig ega tid och tillgångar. Men det var
just under de nu följande, af många kroppslidanden
förbittrade fyra åren, som han ådagalade sin
stora förtjenst om svenska sjöartilleriet,
och kroppens krämpor måste derför vika för den
starka andens kraft. Af de gamla styckena erhöllo
flere nyttiga förändringar och nya konstruerades;
kastkropparne götos med mera noggranhet än förut; en
kulrensningsmaskin bygdes, och ett ändamålsenligare
arbetssätt infördes på artillerigårdens
verkstäder. Fästande sin uppmärksamhet vid de så
kallade Marshallska lavetterna, undanröjde han genom
en snillrik förbättring deras dittills öfverklagade
olägenheter samt föreslog dem sedan till begagnande åt
linieflottan; och så vidt talrika, med noggrannhet
utförda skjutningsförsök kunna bevisa, synes nu mera
den efter Ehrenstams förslag uppgjorda sjökanon,
med tillhörande lavett, vara en ibland de bästa,
som någon nation kan förete.

En så ihärdig ansträngning måste menligt inverka
på hans, genom en resa till Karlsbad sommaren
1845 visserligen förbättrade, dock ingalunda
återstälda helsa. Själshvila var af nöden, och han
erhöll, om icke en sådan, åtminstone en omvexlande
sysselsättning, då han år 1846 utnämdes till chef å
korvetten Najaden, med hvilken han afgick på en längre
expedition till Godahoppsudden och flere andra orter.

Kort efter återkomsten från denna expedition
befordrades kapten Ehrenstam den 23 juli 1847
till den efter öfversten m. m. D'Ailly ledigblifna
sekundchefsplatsen vid flottans konstruktionskorps
och utnämdes i och med detsamma till öfverste. Denna
befordran väckte stora förhoppningar. Äfven de, som
ansågo att en dylik befattning kräfde förutgående
långvarig öfning
i sjelfva skeppsbyggeriyrket, erkände likväl otvunget
att ledningen af konstruktionskorpsens verksamhet
ej kunde lemnas i bättre händer än en med nämda yrkes
hufvudgrunder och med den praktiska sjövetenskapen så
väl bekant officers som Ehrenstams, helst då man såsom
denne tillika var utmärkt matematikus och artillerist.

Länge fick dock icke Ehrenstam uteslutande egna
sig åt denna nya befattning. Konungens förtroende
kallade honom till en ännu vigtigare post, då
han den 10 april 1848 utnämdes till statsråd och
chef för sjöförsvarsdepartementet. Tidpunkten för
emottagandet af ett så maktpåliggande uppdrag var i
mer än ett afseende brydsam. Den gamla striden om
företrädet emellan linie- och skärgårdsflottorna
fortgick ännu. Ett nytt sjövapen, ångfartygen,
var visserligen infördt i vår marin, men åsigterna
voro delade både om dessas ändamålsenligaste
konstruktion och om deras antal i förhållande till
öfriga fartyg. Med ett ord, en fullt utarbetad plan
för vårt sjöförsvar saknades, och likväl mörknade
Europas politiska himmel, ovädret nalkades åt norden
och rustningar måste göras för att skydda eget lugn,
och, om behofvet så fordrade, uppträda till försvar
af nabolandets hotade gränser.

Ehrenstam insåg alla dessa svårigheter. Han visste
tillika, att på samhällets höjder lugnet icke
vinnes, och att man i våra tider der skördar --
sällan rättvisa -- än mera sällan tack. Men kärleken
till konung och fosterland, och den fasta föresatsen
att efter yttersta förmåga sträfva till bådas gagn
och till båtnad för det vapen, som han tillhörde,
kommo hos honom alla betänkligheter att vika. Han
mottog den vigtiga kallelsen och erfor snart, huru
denna utnämning nästan odeladt gillades af alla
landets tänkande män. Ty icke blott såsom militär
hade Ehrenstam tillvunnit sig ett välförtjent
rykte. Såsom medlem af 2:ne statsrevisioner och ett
statsutskott, hade han genom grundlighet, sakkännedom
och lycklig parlamentarisk förmåga ådagalagt utmärkta
statsmannaanlag och tillika ett lugn i förhandlingarna
och en rättsinnighet i tänkesätten, som tillvunno
honom lika mycken tillgifvenhet som högaktning.

Ifrån det ögonblick, då Ehrenstam mottog
kommandostafven för flottan, tycktes han liksom
glömma sig sjelf för att ända
till 14 dagar före sin död öfverlemna sig åt en
snart sagdt mördande verksamhet. Hans trettioåriga,
mångsidiga tjenstgöring hade förvärfvat honom
en sällspord kännedom om arbetssättet och
den inre organisationen af vapnets alla olika
afdelningar. Det fans knapt någon brist, som ej
hans säkra blick upptäckt. Huru felen skulle
afhjelpas och behofven fyllas, utgjorde det problem
han föresatt sig att efter bästa förmåga lösa. Men
han hade glömt att dervid taga egna kroppskrafter i
beräkning. Med vintrens annalkande blef för hvarje
dag helsotillståndet mera betänkligt, och den 5
februari 1849 sväfvade hans ur stoftet frigjorda ande
till ljusare rymder, efterlemnade till arf åt en
talrik familj endast exemplet af en dygdig vandel,
ett aktadt, fläckfritt namn och en aldrig förkolnad
fosterlandskärlek.

Ehrenstam, som redan 1844 blifvit prydd med
riddarestjernan af kongl, svärdsorden, utnämdes
den 27 november 1848 till kommendör af samma
orden. Yttre utmärkelser egde han ej flere än
dessa, men på ädla själsegenskaper var han så mycket
rikare. Han var, som enskild man, genomträngd af den
sannaste gudsfruktan, enkel, flärdfri, rättrådig;
som embetsmän, djupseende, skarpsinnig, fyndig,
pröfvande med mogen öfverläggning, verkställande med
allvarlig kraft; som statsman, ljus i uppfattning,
klar i bevisningsförmåga, tillgänglig för grundade
motskäl, men med sällsynt lugn och sjelfbeherskning
försvarande hvad han ansåg rätt och derför vanligen
segrande i striden, lika mycket genom kraften af
sina bevis som genom det angenäma sätt, på hvilket de
framfördes. Han egde dessutom den sällsporda förmågan
att kunna med sakkännedom ingå i de minsta småbestyr,
utan att, när det höfdes se sakerna i stort, i
ringaste mån förvillas af denna detaljkunskap -- och
ingen under då, om fosterlandets sanna vänner med djup
smärta erforo underrättelsen om hans för tidiga död.

*

VIII.

Michael Silvius von Hohenhausen.

Härstammande från en urgammal tysk slägt -- hvaraf en
ättlägg, en af Karl XII:s bussar och farfars-farfar
till den senast aflidne, emot slutet af 1600-talet
inkom till Sverige -- föddes Michael Silvius i
Stockholm den 6 febr. år 1790.

Faderlös redan vid födelsen, vårdades den kroppsligt
svage ynglingen i barnaåren af den ömma modern:
Elisabeth von Nackrey. Fattig på egodelar, hade han
i arf erhållit ingenting annat än de grundsatser af
mandom och dygd, som på honom öfverflyttades ifrån
fadern, majoren vid arméns flotta m. m. Karl Johan
von Hohenhausen, hvilken i det första slaget vid
Svensksund ärofullt gäldade sitt lif åt fosterlandet.

Faderns förtjenster skaffade Hohenhausen redan vid
11 års ålder inträde vid krigsakademien, hvarifrån
han, efter undergången officersexamen, år 1807
utnämdes till fänrik vid Finska gardet. I sådan
egenskap deltog han om hösten 1808 i träffningarna
vid Lokalax, Helsinge och Viais. I den sistnämda
förde Hohenhausen befälet öfver yttersta högra
flygeln af jägarkedjan. Hufvudstyrkan hade redan
tvänne gånger med bajonettanfall afslagit fiendens
genombrytningsförsök, då rapport ankom ifrån den
tappre öfverstlöjtnant Lagerbring -- hvilken, till
afvärjande af en fiendtlig turneringsrörelse, redan i
2:ne timmar underhållit en ärofull strid, 1/3 mil från
Viais -- att han icke längre förmådde uppehålla den
öfverlägsne fienden. Återtåget till Helsinge måste
nu skyndsamt anträdas, så vida man ej ville befara
att blifva derifrån afskuren. Såsom det vid dylika
tillfällen ofta händer, erhöllo de långt framskjutne
och i full strid varande flyglarne för sena order. De
på den venstra lyckades likväl genom befälhafvarens
rådighet på omvägar återförena sig med hufvudstyrkan,
men på den yttersta högra flygeln, der en mötande
insjö försvårade denna utväg, blef Hohenhausen, som
genom sin närsynthet varit förhindrad att nog tidigt
varseblifva återtåget, omringad och tillfångatagen.

Han affördes nu till det inre af Ryssland, till
staden Meschtschowsk i guvernementet Kaluga, der
en lycklig tillfällighet, Hohenhausens likhet med
guvernörens i krigen emot Napoleon fallne son blef
anledningen till en nära vänskap emellan den unge
fången och denne guvernörs familj -- en vänskap, som
under fångenskapen yttrade sig genom Hohenhausens
upptagande i huset på ett sätt, som hade han varit en
dess nära anhörig, och efter fångenskapen fortlefde
i en mångårig skriftvexling.

Om hösten 1809 återkom han till fäderneslandet och
befordrades påföljande år till löjtnant vid Andra
gardet.

Den lätthet, hvarmed Gotland år 1808 blifvit af en
obetydlig rysk styrka intaget, hade väckt tanken
på inöfvandet af dess manbara befolkning till ett
ordnadt försvar. Åtskilliga af
arméns officerare, och bland dem Hohenhausen,
kommenderades för detta ändamål år 1811 till Gotland -- och törhända
var det den kärlek, som då hos honom grundlades till
detta Östersjöns öga, hvilken sedermera blef första
anledningen till hans återvändande dit i en mera
maktpåliggande befattning.

Under fälttågen i Tyskland och Holstein kommenderade
Hohenhausen Andra gardets jägare och fick af sådan
anledning mer än flertalet af den öfriga hären
tillfälle att vara med i elden. Vid stormningen
af Leipzig anryckte de svenska jägardivisionerna
emot Grimmaporten. Befälhafvaren, major von
Döbeln, stupade strax i början af striden. De
främsta afdelningarna, på en gång blottstälda för
handgevärselden ur fönstren och för det längs gatan
med kartescher skjutande artilleriet, började rygga,
då Hohenhausen, som med sina jägare befann sig i
slutet af kolonnen, utan order bröt ut ur densamma
och i språngmarsch störtade in genom porten. De
andre följde efter, och stormningen lyckades. Denna
raska handling, verkstäld under Adlercreutz's ögon,
lofordades inför kronprinsen af denne, eljest på beröm
särdeles sparsamme general, likasom af befälhafvaren
för svenska hären, fältmarskalken Stedingk, som i sin
rapport omnämner Hohenhausen ibland de officerare,
hvilka mest utmärkt sig. Den förskaffade honom
äfven, jemte guldmedaljen för tapperhet i fält, hedern
att, ehuru endast löjtnant, få till högqvarteret
öfverföra alla de högre franska officerare, hvilka
denna dag såsom fångar föllo i svenskarnes händer.

Före inryckandet i Holstein ansåg kronprinsen
Karl Johan nödigt att emot Hamburg återkasta de
trupper, med hvilka marskalk Davoust framryckt i
hans venstra flank till floden Stecknitz. Under
det förberedelser gjordes att med den öfriga hären
anfalla denna ställning i fronten, afsändes en
ströfkorps under majoren friherre Jakob Cederström
att öfvergå Elben vid Gestacht för att hota fiendens
rygg. Hohenhausen med sina jägare utgjorde en del
af denna korps, hvilken likväl, genom fiendens
hastiga återtåg, hindrades att inlåta sig i någon
hufvudsaklig strid.

Under framryckandet emot Lübeck tillhörde Hohenhausen
förtrupperna. Fienden anträffades den 5 december
på morgonen vid Landwehrgraben. Jägaredivisionernas
befälhafvare, friherre Mellin, stupade på den till en
del upprifna bron, och Hohenhausen, som efter honom
öfvertog befälet, störtade sig med sina jägare i det
iskalla vattnet, öfvervadade grafven och lyckades att
fördrifva fienden. Men saknande tillfälle att ombyta
kläder förrän sent på natten efter inryckningen i
Lübeck, ådrog han sig derigenom giktkrämpor, hvilka
följde honom till slutet af hans lefnad. Det oaktadt
åtföljde han hären på tåget genom Holstein och var
med vid intagandet af Fredriksort, men nödgades våren
1814 begära tillåtelse att till sin helsas vårdande
begagna baden i Aachen. Derifrån återkommen, begaf
han sig till Norge, der han i egenskap af adjutant
anstäldes hos sin forne befälhafvare, friherre Jakob
Cederström, då kommendant i Fredriksstad.

År 1817 blef Hohenhausen kapten och 1820 kompanichef
vid Andra gardet, 1822 riddare af svärdsorden. 1827
utnämdes han till major i armén och 1828 till major
i regementet med tjenstebref.

Under alla dessa år egnade sig Hohenhausen åt
ett nitiskt uppfyllande af tjenstens fordringar,
och han förskaffade sig derigenom ibland kamrater
ett odeladt vitsord för militärisk duglighet och
noggrannhet. I sitt yttre saknade han visserligen
något af detta raskt beslutsamma, som man vanligen
förstår under benämningen knektmässighet, och mången
skulle kanske ej anat, att han var en lika grundlig
som skicklig exercismästare -- men detta kunna alla de
intyga, som med och under honom tjenstgjort. Ett
ytterligare bevis derpå företer den omständigheten,
att vid inspekterandet år 1811 af den nyorganiserade
beväringen
på Gotland, tvänne kompanier i synnerhet ådrogo sig
uppmärksamhet såsom väl inöfvade, och att det ena af
dessa var det, som hade Hohenhausen till chef.

Men icke blott åt den praktiska militärtjensten
riktade han sin uppmärksamhet. Han hade af naturen
erhållit ett kritiskt sinne, förenadt med ett aldrig
tröttnande forskningsbegär. Vid krigsakademien,
hvarifrån han endast 17 år gammal utexaminerades,
hade han ej vinnlagt sig om studier med den ifver, som
man haft rätt att vänta af hans goda minne och lätta
uppfattning. Vid mognare år deremot använde han nästan
alla ifrån tjensten lediga stunder till inhemtande af
grundliga kunskaper, ej blott i militärvetenskapen,
utan äfven i statsekonomiska och politiska ämnen. Han
älskade att omkring sig samla de yngre kamrater,
hvilka delade detta tycke. Med dem genomgick
han välkända arbeten i militärvetenskapen och
krigshistorien, och de lefva ännu (1849), som otvunget
yttra, att hvad de i denna väg veta, det hafva de
hufvudsakligen att tacka Hohenhausen för. Alla dessa
omständigheter i förening med en sällspord ädelhet
och rättsinnighet, samt en ärlighet, som aldrig
tvekade att öppet uttala sig, och en hjelpsamhet,
som genom sträng ordning och hushållning satte honom i
tillfälle att ofta bistå andra, tillvunno Hohenhausen
inom regementet så mycken aktning ibland både högre
och lägre kamrater, att hans råd af dem alla ofta
inhemtades, och att sedan Hohenhausen uttalat sin
åsigt, densamma vanligen blef gällande.

Dessa egenskaper, ej mindre än den sakkunskap,
hvarmed han uppträdde vid åtskilliga riksdagar, och
det noggranna studium af främmande länders militäriska
och ekonomiska författningar, hvarmed han sysselsatt
sig under en åren 1827--1829 företagen resa till
Tyskland, Frankrike och Italien, hade ådragit sig
styrelsens uppmärksamhet, hvilken för att förbereda
hans användande i administrativ väg ansåg sig böra
småningom upplyfta honom till en deremot svarande
samhällsrang. Derför finna vi äfven Hohenhausen inom
mindre än sex månader, ifrån den 4 december 1830
till den 1 juni 1831, efter hvartannat utnämnas till
tredje major i regementet, öfverlöjtnant och öfverste
i armén, tillförordnad landshöfding och slutligen
militärbefälhafvare på Gotland.

Först den 5 oktober 1833 utnämdes han på stat till
höfding i detta län. Hvad han såsom sådan uträttat,
tillhör ej föremålet för denna uppsats. Att han med
nit, allvar och ständig hänsyn till länets bästa
skötte denna maktpåliggande befattning, derom vitna
dock både den kärlek, hvarmed han under lifstiden
omfattades, och den allmänna saknad, som följde
underrättelsen om hans död.

Som militärbefälhafvare tillkom det honom att
gifva stadga åt den nya organisationen och i
nationalbeväringen ingjuta den krigiska anda,
som alltid är svår att bibringa en nybildad trupp,
synnerligen då denna utgöres ensamt af beväring, och
då öfningstiden är så kort som på denna ö. För detta
ändamål riktade han sin oaflåtliga uppmärksamhet
åt tvänne föremål: anskaffandet af skicklige
officerare samt dessas ändamålsenliga bildning,
och bibringandet af skjutfärdighet åt manskapet. I
förra afseendet bildade han en undervisningsanstalt
för linieofficerare i Visby -- utverkade hos styrelse
och ständer en löneförhöjning för befälet af 33 1/3
procent -- och lyckades förmå arméns fullmäktige
till bestämmande af antagliga vilkor för befälets
delaktighet i arméns pensionskassa. Genom dessa
förenade omständigheter, och derigenom att, då
lämpliga ämnen till officersbeställningar icke alltid
i tillräcklig mängd funnos att inom provinsen tillgå,
Hohenhausen ifrån närgränsande landskap tillegnade
sig bildade ynglingar med fallenhet för yrket,
lyckades han att i väsentlig mån höja officerskorpsens
duglighet och anseende.

Till skjutfärdighetens uppöfvande stiftades
ett allmänt jägaregille för länet och särskilda
skarpskytteföreningar inom kompanierna, och dessa
inrättningar hafva medfört den lyckliga verkan, att
en betydlig del af Gotlands allmoge nu mera förvärfvat
sig en ej ringa skicklighet i gevärets handterande.

Då Hohenhausen derjemte aldrig lemnade något
tillfälle ur sigte att förskaffa sina officerare
sådana kommenderingar, der specialkunskaper i yrket
stodo att vinna, såsom vid gevärsbesigtningar,
vid instruktionsbataljoner, vid gymnastiska
centralinstitutet -- allt kommenderingar, hvaraf de
ej förr varit delaktige -- samt då han städse med
faderlig omtanke bevakade alla nationalbeväringens
intressen, låter det sig lätt förklara, att den
varma tillgifvenhet, hvarmed han omfattade denna
korps, skulle
af dess medlemmar med samma känslor återgäldas. Han
hade derpå många ojäfaktiga bevis, men aldrig gåfvo
sig dessa tänkesätt tydligare tillkänna än vid det
sista högtidliga afskedet, då han tre dagar före sin
död lät bära sig ned till de församlade officerarne
för att af dem taga ett slutligt farväl -- ett
afsked, hvaraf intrycket länge kommer att fortlefva
i nationalbeväringens hågkomst.

Efter en långvarig och tärande sjukdom afled
landshöfding von Hohenhausen i Visby den 19 juni 1849.

*

Anföranden på riddarhuset

I.

Rörande den lika arfsrättens införande.
(den 9 dec. 1844).

Jag har med uppmärksamhet åhört den föregående
diskussionen, men har, oaktadt alla de anmärkningar,
som emot det föredragna betänkandet blifvit
framstälda, likväl derigenom endast funnit mig allt
mera styrkt i den öfvertygelse, jag redan länge
hyst, att både rättvisa, billighet och statsklokhet
påkalla den af Utskottet föreslagna förändring i
nu gällande arfslagar. Bland alla de talare, som
hittills yttrat sig, har nästan ingen kunnat bestrida
billigheten af en dylik åtgärd; men desto mera vigt
har man försökt att fästa vid de skäl, som ifrån
den politiska och statsekonomiska synpunkten kunnat
emot densamma anföras. Det gifves en taktik, som ej
sällan med fördel användes under den parlamentariska
debatten, och hvilken äfven i dag har blifvit af
flere talare ganska lyckligt begagnad, det är att,
då fullgoda skäl saknas för drifvandet af en sats,
man söker föra diskussionen å sidan om ämnet, för
att derifrån afvända uppmärksamheten. Mycket har
i detta afseende blifvit ordadt, men jag skall ej
till besvarande upptaga dessa yttranden af mina
värde motståndare. Jag skall hvarken med den ene
räkna eller uppmäta Frankrikes parceller, följa den
andre på dess dans omkring majstången, eller med den
tredje undersöka, huru vida ej rättvisan fordrade,
att, om den lika arfsrätten blifvit införd, de friska
barnen i ett hus skulle tvingas att förtära lika
mycket medikamenter som de sjuka. Jag vill icke
besvara alla dessa yttranden, 
utan endast hålla mig till hvad som i sak blifvit
anfördt. Man har talat om den långa tidsföljd,
hvarunder arfsförhållandena varit ordnade efter
nu gällande lag, och man har deraf velat hemta
ett stöd för afstyrkandet af alla förändringar i
densamma. För mig synes det deremot ovedersägligen
klart, att en orättvisa, som fortfarit under
sekler, just för denna långa kontinuitet mer än
någon annan erfordrar rättelse. Dessa lagar voro
stiftade på en tid, då civilisation och förmildring
i seder befunno sig på en helt annan ståndpunkt
än nu. Mannen var då allt, och qvinnan intet, om
ej den förres betydelselösa bihang genom lifvet,
verktyget för hans råa passioner. Dessa förhållanden
äro nu förändrade. Qvinnan har återtagit sin plats
inom samhället, som skaparen för henne bestämt; och
jag frågar eder, mina hrr, böra ej arfslagarne då
undergå en derefter lämpad förbättring? Man säger,
att den olika arfsrätten har ett tvåfaldt syftemål:
att bibehålla jorden inom slägterna och att förekomma
dess styckning i allt för små lotter. Hvad det första
af dessa ändamål beträffar, eller jordegendomens
bibehållande i större massor på få händer, visar
den dagliga erfarenheten, huru föga man lyckats
med nuvarande förhållanden uppnå detta ändamål. Der
flere arfvingar finnas till en egendom, mäktar sällan
en af sönerna utlösa sina syskon, så framt han ej
genom giftermål eller andra förhållanden kommit
i besittning af en förmögenhet, som sätter honom
i tillfälle att erlägga lösningssumman. Derför
ser man äfven vid ganska många tillfällen den
fasta egendomen öfverflyttas på en af mågarne,
kanske oftast försäljas. Men orsaken till denna
egendomarnes förflyttning ligger vida djupare. Den
återfinnes i 1809 års riksdagsbeslut, i R. o. A:ds
då gjorda afsägelse af rättigheten att uteslutande
innehafva säterier, och i de nya grunder, som då
uppgjordes för stiftande af fideikommisser. Ville
man bibehålla jorden inom slägterna och förekomma de
större egendomarnes styckning, då skulle man tagit
steget fullt ut och hos oss, liksom i England, hafva
allmänt infört majorats-systemet. Denna grunsats har
likväl aldrig inom svenska nationen slagit fast rot
och finner med hvarje år allt färre förespråkare. Hvad
jordens styckning i allt för små lotter beträffar,
är den en följd af vår ekonomiska lagstiftning, men
ingalunda af arfslagarne. Det är den vidt utsträckta
hemmansklyfningen, det är rättigheten att 
anses besuten på en jordlapp, der ingen verklig
besutenhet eger rum, som dertill är vållande. Systern
är äfven nu berättigad att utbryta sin lott, och,
då den är vida mindre än den skulle blifva med
lika arfsrätt, måste man medgifva, att i många
fall hemmanens ytterliga sönderstyckning just
genom det gamla stadgandet befordras, långt mera
än genom det nu föreslagna. Alla de olägenheter,
som man i detta hänseende förespeglar af den olika
arfsrättens upphörande, kunna och böra, enligt
mitt förmenande, förekommas genom utvidgande af
testamentsrätten och genom förbättrade ekonomiska
lagar. I äldsta tider hade den svenska qvinnan 
ingen arfsrätt. Det var Birger Jarl, som först rättade
detta missförhållande. Han gick redan långt nog före
sin tid, då han berättigade qvinnan att ärfva hälften
emot mannen. Hennes rätt till arf i all slags egendom
blef derigenom erkänd. Politiska konsiderationer och
egennyttans beräkningar hos de lagstiftande männen
äro troligen orsaken, att man sedermera ej vågat
fullt uttaga steget. Det tillhör vår upplysta tid att
afhjelpa denna brist, ty hvar finnes väl anledning
att qvinnan blott skall ega half arfslott? Med lika
mycket skäl kan man säga, att hon af den gemensamma
egendomen ej bör erhålla mera än en fjerdedel eller
en åttondedel mot mannen. Gif henne lika eller intet, 
och man går åtminstone konseqvent till väga. För 
hälften finnes ingen annan grund att åberopa
än seklernas häfd. Om denna häfd varit orättvis,
om den innebär en ibland de största brister i vår
lagstiftning, så tillhör det i främsta rummet detta
upplysta stånd att lemna qvinnan den upprättelse,
hvaraf hon så länge varit i mistning och hvartill hon
har så rättmätiga anspråk. Denna upprättelse kan ej
länge uteblifva. Den allmänna rösten har i detta fall
allt för tydligt och allt för högljudt uttalat sig,
och det är denna röst, mina hrr, hvartill vi böra
lyssna, derför att det är ej hotets, utan billighetens
och rättvisans. Dessutom, hvad har väl R. o. Ad. att
frukta af en dylik förändring? Om qvinnan erhåller
lika arfsrätt med mannen, återfår den senare genom
giftermål hvad han förlorar i arf. Skola ej barn,
som hafva lika anspråk på föräldrars kärlek och
omvårdnad, också vara lika berättigade att dela den
förmögenhet de lemna efter sig? Skall brodern, hvars
uppfostran och fortskaffande i verlden kostat vida
mera än systerns, och som 
tyvärr ej sällan genom en lättsinnig lefnad medtagit
en betydlig del af förmögenheten, det oaktadt efter
föräldrarnes död taga dubbel lott emot henne? Och
har ej denne broder, antingen han inträder på 
embetsmannabanan eller inom de närande yrkena, vida 
lättare att betrygga sin utkomst än den värnlösa systern,
hvars hårda lott det ofta blir att äta slägtingars
nådebröd eller genom handarbeten uppehålla ett
glädjelöst lif? Söker man ej nu ofta att genom
testamenten eller konstlade köpeafhandlingar mildra
arfslagarnes orättvisa? Och skulle ej alltid denna
utväg återstå för de föräldrar, som af en eller
annan orsak funno sig befogade att gynna ett eller
några af sina barn på de öfrigas bekostnad? Må
man dessutom besinna, att i vår egoistiska tid
sällan några giftermål knytas utan ett nog långt
sträckt afseende på den förmögenhet, som qvinnan i
boet medför. Derför denna mängd af ogifta qvinnor,
hvilkas trånande, ensliga lif är ett talande bevis,
att de ej uppfylla sin bestämmelse. Derför denna mängd
af karlar, som, af naturen danade till förträffliga
familjefäder, föredraga en lefnad bunden af inga
fjettrar; som gå bort utan att vårdas af en huld
makas ömma omsorger och lemna efter sig inga andra
afkomlingar än dem, som sakna namn, förmögenhet och
uppfostran. Bevilja qvinnan lika arfslott med mannen,
och dessa missförhållanden skola till största delen
bortfalla, giftermålen tilltaga och sedligheten i
ej ringa mån befordras. Må man ej lemna ur sigte
olämpligheten af en lagstiftning, som bestämmer
olika arfsgrunder för olika samhällsklasser; som
säger, att borgarens och prestmannens dotter ärfver
lika med sonen, men adelsmannens och bondens endast
hälften; som försäkrar döttrarna om lika arfsrätt
så länge förmögenheten består i stadsegendom, men
som endast berättigar dem till half lott ifrån det
ögonblick samma förmögenhet blifvit öfverflyttad
i jord å landet; som i dag medgifver lika rätt åt
ofrälsemannens barn, men i morgon förändrar dessa
grunder, derför att han för sina förtjenster mot
fäderneslandet under tiden blifvit adlad; som för
den del af R. o. Ad., hvilken sedan 1809 tillkommit,
bestämmer, att den äldsta grenens söner skola ärfva
dubbelt emot döttrarna, men att ibland alla de öfriga
afkomlingarne lika arfsrätt skall ega rum. Att alla
dessa förhållanden äro både olämpliga och obilliga,
lärer väl ej kunna bestridas, oaktadt alla 
både skäl och sofismer man för deras bibehållande
kan framlägga. Mina hrr, den fråga, hvaröfver vi
nu gå att besluta, är af en för hela fäderneslandet
omätlig vigt. Allt sedan införandet af vår nuvarande
samhällsförfattning har den vid nästan alla riksmöten
blifvit upptagen. I början vågade endast få röster
höja sig för en så genomgripande reform. År från år
har dock deras antal ökats, och Bonde-Ståndet, den
samhällsklass för hvars bestånd man af förändringens
antagande förespådde de största vådor, biträdde redan
vid 1840 års riksdag densamma. Huru lifligt deltagande
denna vigtiga samhällsangelägenhet tillvunnit sig hos
den stora massan af Sveriges innevånare, skönjes bäst
deraf, att, såsom flere talare redan förut anfört,
vid innevarande riksdag ej mindre än 21 medlemmar af
Bonde-Ståndet i motionsväg bragt ämnet å bane, och att
den lika arfsrätten af samma Riks-Stånd blifvit antagen
med 67 röster mot 23. Äfven Borgare-Ståndet har
biträdt denna åsigt, och Preste-Ståndet, som redan vid
flere föregående riksdagar hyllat samma mening, lärer
väl ej nu frångå densamma. Skall väl R. o. Ad. ensamt
deråt vägra sin sanktion? Nej! jag vågar ännu hoppas
en mera rättvis utgång. Med all den aktning jag för
egen del hyser för de utmärkta medlemmar af detta
hus, i hvilkas åsigter jag så ofta instämmer, men
emot hvilka jag nu nödgas såsom motståndare uppträda,
tvekar jag ej att öppet erkänna, att ett afslag från
R. o. Ad:s sida skulle af den stora tänkande delen af
svenska nationen kunna anses såsom förestafvadt af
egennyttan och ståndsfördomarna. Men, jag upprepar
det ännu en gång, denna utgång bör ej vara att
frukta. Vi stifta här lagar både för oss sjelfva och
för Sveriges qvinnor, och riddersmannen, hvars sköna
lott det alltid är att värna den svagares rätt, skall
ej, i det afgörande ögonblicket, fatta ett beslut,
stridande mot billighet, rättvisa och oegennytta. Jag
anhåller vördsamt om hr grefvens och landtmarskalkens
proposition på bifall till de delar af betänkandet,
som handla om giftorätt och arfsrätt, men afslag å
den del, som rörer morgongåfvan.
II

Motion om jernvägar i Skåne.

(d. 28 dec. 1853).

Ett lands industriella verksamhet måste, för att
kunna rätt trifvas och utvecklas, grunda sig på billig
tillverkning och billig transportkostnad. Den förra
söker man åstadkomma genom maskiner -- den senare
genom lättade kommunikationsanstalter.

Sverige står tillbaka i begge dessa afseenden. Och
likväl har naturen på oss slösat sina rika håfvor,
om vi veta att rätt använda dem. Våra vattenfall
lemna drifkraft för billigare pris än i något
annat land. Våra stora segelbara insjöar, våra
tydligt utmärkta dalgångar angifva naturliga vägar
för den inre varutransporten. De förra korsas
redan i alla riktningar af segel- och ångfartyg;
de senare kunna, om de rätt begagnas, i väsentlig
mån underlätta införandet af ett ändamålsenligt
jernvägssystem, hvarförutan Sverige snart skall
blifva beröfvadt möjligheten att på verldsmarknaden
täfla med utländingen, hvarförutan våra egentliga
exportartiklar, trä- och jernvaror, samt, som jag
hoppas, innan kort spanmål, levererade i stapelorten,
komma att stå tillverkaren så högt, att de ej med
fördel kunna försäljas. Jernvägar äro numera anlagda
i nästan alla Europas stater, icke blott i dess
starkt befolkade fabriksländer, utan äfven i mera
glest bebodda och bergiga trakter. De genomlöpa
Rysslands träskartade högland, de öfverstiga
Alpernas berg. -- Öfverallt anses de såsom ett
nödvändigt vilkor för landets fredliga förkofran,
likasom för dess ändamålsenliga försvar. -- Förr eller
senare måste derför äfven hos oss ett ändamålsenligt
jernvägssystem införas. Hvarje år vi dermed dröja är
en nationalförlust. Stora uppoffringar äro visserligen
dermed förenade, men de komma att återgäldas genom
ökad välmåga och sålunda större lätthet att dem utgöra
-- och uppoffringen blir betydligare i samma mån vi af
oförutseende underlåta att i tid underkasta oss den.

Det gafs en tid, då Sveriges ypperliga landsvägar,
likasom det snabba och billiga sätt, hvarpå man å
dem färdades,
lofordades af alla de resande, hvilka från det
öfriga Europa framträngde till vår då temligen
obekanta nord. Denna tid är förbi. Chausséer och
jernvägar hafva annorstädes trädt i de gamla 
landsvägarnes ställe. Öfverallt har man infört nya och
förbättrade fortskaffningsmedel -- öfverallt har
man sökt nedsätta transportkostnaden för industriens
alster. Endast Sverige har i detta afseende förblifvit
stillastående eller krupit, då andra nationer
tagit jettesprång. Detta förhållande kan och bör ej
fortfara. Vi skulle då likt ett annat Kina afsöndra
oss från den civiliserade verlden; större delen af
våra näringar skulle undergräfvas, och politisk liksom
ekonomisk vanmakt blifva vår slutliga lott.

Förgäfves må man åberopa våra vintrar såsom Sveriges 
bästa och naturligaste kommunikationsmedel. Med hvarje 
årtionde mildras klimatet, en följd af tilltagande
odling och skogarnes uthuggning; och den nordiska
vintern är i flere af våra södra provinser nu mera
oftast förvandlad till en ohjelpsam regntid, då
genom vägarnes ofarbarhet all hufvudsaklig rörelse
afstannar.

Behöfligheten af jernvägar är nu mera insedd både
af Sveriges styrelse och af dess folk. Till den
förra stannar nationen i odelad förbindelse för
det, redan vid riksdagens början, initiativet i
denna vigtiga fråga derifrån utgått. På det senares
representanter ankommer att bringa till verksamhet
de önskningar, som från så många landsorter i detta
afseende försports. Uppgiften är svår, i anseende till
anspråkens mängd. Den fordrar en sofring, brydsam att
verkställa, en afskilning af det mera nödvändiga ifrån
det mindre. Allt kan icke göras på en gång. Några af
anspråken måste stå tillbaka. Måtte man derför vid
uppfyllandet af detta maktpåligande uppdrag inse huru
vigtigt det är, att anläggningen sker efter ett för
hela landet afpassadt system, samt att, till dess ett
sådant är uppgjordt och gilladt, inga andra jernvägar
beslutas än de, som man tydligt förutser skola passa
in i systemet, d. v. s. utgöra delar deraf.

Vid bestämmandet af ett sådant system bör man klart
för sig reda, huru vida det, som i första rummet
afses, är personal- eller varutransport. Riktar
man uppmärksamheten hufvudsakligen åt den förra,
så erfordras långa fortlöpande jernvägslinier,
emedan resande vanligen äro föga betjenta af att
på jernbana tillryggalägga endast en mindre del af
väglängden. Afses åter i 
första rummet varutransporten, och denna är,
enligt min tanke, onekligen den vigtigaste, så
måste början göras å de ställen, der behofvet af
lättade kommunikationer, i och för rörelsen, klarast
och tydligast uttalar sig. Dertill gifver sjelfva
skaplynnet af vårt land den säkraste klafven. Sverige
är, mer än någon annan del af Europa, uppfyldt af
stora, segelbara insjöar. Att sammanlänka dessa genom
jernvägslinier; att på enahanda sätt eller genom
kanaler förbinda dem med hafvet, synes vara den väg,
som naturen sjelf för oss utstakat. Derefter, och
först i andra rummet, synes jernvägarnes förening
till ett öfver hela landet utsträckt jernvägsnät böra
komma i fråga. Vigtiga militäriska skäl kunna likväl
föranleda afvikelser från denna regel.

Af det sätt, på hvilket vi nu taga de första stegen i
jernvägsfrågan, beror dennas slutliga framgång. Går
man dervid icke med tillräcklig omtänksamhet
till väga, vidtagas åtgärder, som äro oriktiga
eller okloka, så kan en så allmän missbelåtenhet
uppstå öfver sättet, att sjelfva saken derpå kommer
att förlora, möjligen uppskjutas till en aflägsen
framtid. Det må derför tilllåtas mig att underkasta
edert bedömande, mina hrr, några allmänna satser, som
i min tanke förtjena att tagas i noggrant öfvervägande
vid uppgörandet af ett lands jernvägssystem.

Hufvudbanorna böra så mycket som möjligt genomskära
landets inre delar. De böra derför blott undantagsvis
afse underhållandet af gemenskapen emellan städer,
belägna vid samma kust, och sålunda icke ledas
nära invid och i samma riktning med kusten. Denna
regel, ofelbar i afseende på hafskusten, eger
äfven i allmänhet sin riktighet, då det är fråga
om större insjöar, ty varutransport sjöledes blir
alltid billigare än å jernväg; och en i jemnbredd
med segelbart vatten löpande jernbana kan blott
under sällsynta förhållanden bära sin egen
underhållskostnad.

Deremot böra vigtiga punkter vid kusterna genom
bibanor förenas med hufvudbanan. På sådant sätt
befordras lättast produkternas utförande från det
inre af landet till utskeppningsorten.

Eganderätten till hvarje bana, som af allmänna
medel bekostas, måste innehafvas af staten, eller
staten åtminstone förbehålla sig rätt att, emot på
förhand uppgjorda grunder, när som helst få inlösa
banan. Endast derigenom kunna afgiftsbestämmelserna
lämpas efter rörelsens behof och de förvecklingar 
undvikas, i hvilka staten förr eller senare
måste komma till det bolag, som innehafver
banan. Staten bör till en början ej påräkna någon
omedelbar inkomst af de summor, som användas till
jernvägsanläggningar. Vinsten är medelbar och
måste sökas i det ökade välstånd, som alltid blir en
följd af lättade kommunikationer. Deremot bör banan
kunna bära sin egen underhållskostnad. Der ej detta
förhållande inträffar, är anläggningen för tidig
eller dess riktning illa vald.

Vid besluts fattande om anläggningen af en jernbana,
böra R. St. undvika alla detaljbestämmelser i
afseende på sträckningen och framförallt akta sig
för godkännandet af något visst företag. Endast
ändpunkterna, och der det sig göra låter äfven
dessa i allmänna ordalag, böra afgöras. Riktningen
bör i öfrigt öfverlemnas åt styrelsen. Hvarje stad,
hvarje särskild trakt af en provins har sitt enskilda
intresse, och den representant, som vid riksdagen
förmår att skaffa sina åsigter gehör, det må vara
på öfvertygelsens eller intrigens väg, kan eljest
lyckas att genomdrifva ett beslut, måhända både
skadligt och obetänkt. Styrelsen ensam kan, efter
noggranna undersökningar, bestämma riktningen i hela
landets intresse. Men på det dessa undersökningar må
blifva fullt tillförlitliga, på det hvarje åsigt må
hafva tillfälle att göra sig gällande, på det hvarje
sidoinflytelse må kunna undvikas, tror jag det vara 
af vigt, att, innan beslutet fattas, en komité, 
sammansatt af sakkunnige män, ibland hvilka 
ingen utom ingeniören må tillhöra den eller de provinser, 
hvarigenom banan kommer att löpa, må erhålla i uppdrag 
att på stället, eller under så lång tid som derför 
erfordras, undersöka förhållandet, lemna alla i frågan 
intresserade i tillfälle att yttra sig och derefter i 
ämnet afgifva ett fullständigt utlåtande.

Med afseende på den financiella delen af frågan
kunna jernvägsanläggningar verkställas på flerahanda
sätt. De vanligaste äro:

a) Då staten både förlägger arbetet och låter
ombesörja utförandet. Arbetet kan då bedrifvas i mån
af egande tillgångar och företrädesvis å de punkter,
som af en eller annan anledning anses böra först
fullbordas. Banan tillhör ifrån början staten, som
således är fullkomligt oförhindrad att för begagnandet
bestämma den taxa rörelsen kräfver. Verkställigheten
kan öfverlemnas antingen omedelbart åt statens
bygnadskorps eller ock 
åt någon af Europas utmärktare civilingeniörer,
hvilken förut stått i spetsen för större
jervägsanläggningar, och som, med biträde af denna
bygnadskorps och på dess medlemmar öfverflyttande sin
mångåriga erfarenhet, åtager sig jernvägens utförande.

De väsentligaste invändningar, som göras emot
jernvägsbygnader verkställande genom statens
omedelbara försorg, äro:

1:o att de blifva dyrare, än om de öfverlåtas
åt enskilde. Detta inkast eger i viss mån sin
riktighet, ty det är en erkänd sats, att den enskilda
företagsamheten, frigjord från alla hinderliga
kontroller, i allmänhet arbetar både fortare och
billigare än statsmyndigheterna. Denna olägenhet
torde likväl kunna förebyggas, om alla arbeten, som
dertill lämpade sig, stäldes på beting, om sådana
kontroller, hvilka i sjelfva verket äro ingenting
annat än skenbara, borttoges och om man lemnade så
fria händer som möjligt åt verkställaren.

2:o att i en stat, sådan som Sverige, med få och
otillräckliga pensionsinrättningar, skulle möjligen
en stor del af den vid jernvägarne anstälda personal
komma att bestå af afskedade tjenstemän, åt hvilka
platserna anförtroddes, icke derför att innehafvarne
voro dertill lämpliga, utan derför att man ville sörja
för deras framtida bergning. En sådan tillsättning
vore utan tvifvel särdeles menlig, ty icke blott
många menniskolif utan hela jernvägens kredit kunde
derigenom sättas på spel. Men äfven denna olägenhet
bör kunna förekommas, om alla med jernvägarne
befattning egande personer från den högste till den
lägste kunde af öfverstyrelsen utan angifvande af
skäl till- och afsättas. Erfarenheten visar dessutom,
att i det land, der kanske den största ordning råder
vid jernvägarne, i Preussen, har styrelsens inverkan
på personaltillsättningen medfört ganska helsosamma
följder.

b) Då staten anskaffar medlen (är förläggare) men
öfverlemnar utförandet åt entreprenörer emot på
förhand bestämd och i mån af arbetets fortskridande
skeende betalning. Staten är då ifrån början egare af
banan och har full visshet (så framt entreprenörerna
äro vederhäftiga), att det beräknade kostnadsbeloppet
ej kommer att öfverskridas. Utförandet verkställes
vanligen med drift, men detta sätt erfordrar noggrann
kontroll till undvikande af svekfullt arbete.

c) Då både anskaffning af medel och utförande
ombesörjes af bolag (in- eller utländska) eller
enskilde entreprenörer, emot vissa förmåner -- vanligen
bestämd räntegaranti under ett visst antal år. Staten
är dervid frikallad från besväret att anskaffa det
nödiga anläggningskapitalet, och om öfverenskommelsen
träffas med ett utländskt bolag, som eger att förfoga
öfver betydliga medeltillgångar och öfver fullt
skickliga ingeniörer, sker utförandet vanligen fort
och ändamålsenligt. Men staten är ej egare af banan,
eller blir det icke förrän i en aflägsen framtid,
samt kan följaktligen ej efter rörelsens behof
bestämma eller förändra taxan å densamma. Skulle
dertill ett sådant bolag till hufvudsaklig del bestå
af utländingar, kunna dessa mäktiga associationers
inblandning i våra inhemska angelägenheter och
det understöd, de på diplomatisk väg kunna lyckas
förskaffa sig, leda till ganska betänkliga politiska
förvecklingar. Portugal, Grekland och Neapel lemna i
detta afseende varnande exempel. De summor, hvilka
årligen såsom banans afkastning eller räntegaranti
jemte dem, hvilka möjligen för banans inlösen komma
att till utlandet erläggas, öfverstiga oftast de
utgifter det allmänna bort få vidkännas för ett på
vanliga amorteringsgrunder fotadt statslån.

Då ett dyligt bolag anskaffar penningar, måste
det beräkna vinst ej mindre derpå än på sjelfva
arbetets utförande. Är derjemte garantien låg eller
äro arbetsplanerna, på hvilka anbudet grundas,
ofullständiga, så måste bolaget rundligen uppgöra
sina beräkningar för att hålla sig skadelöst för de
äfventyr, det i båda dessa afseenden kan löpa. De
penningar, som af jernvägsbolaget förskjutas, kunna,
huru man än betraktar frågan, svårligen erhållas
på billigare vilkor än ett ordnadt statslån, och
denna regel eger i synnerhet tillämpning på Sverige,
som f. n. icke har den ringaste statsskuld, och som
till följd deraf eger och kan hos utländingen påräkna
synnerligen god kredit. Erbjudas af det kontraherande
bolaget penningar på bättre vilkor än sådana, mot
hvilka bankirhusen vilja lemna dem eller statens
obligationer kunna till allmänheten försäljas, så
måste dessa anbud, om de äfven genom sin konstlade
uppställning synas för den oinvigde fördelaktiga,
likväl i sjelfva verket icke vara det.

Huru man derför än må besluta i afseende på
utförandet, detta må verkställas af statens
ingeniörer ensamma eller under
ledning af någon bland Europas utmärktaste
jernvägsbyggare -- det må öfverlemnas åt ett bolag
eller åt enskilde entreprenörer -- så bör likväl,
i min tanke, staten sjelf alltid uppträda som
förlagsman, anskaffa anläggningskapitalet. Och, då
detta icke kan till hela sitt belopp uttaxeras på
landets innevånare, nödgas man göra statsskuld. Jag
vet allt det förskräckande detta ord innebär, men
vi äro redan inne på denna bana under en af dess
farligaste former -- under formen af räntegaranti -- som
i sjelfva verket är ingenting annat än ett förklädt
statslån. Må vi derför icke vidare hålla oss till ord
utan till sak. Vilja vi införandet äfven hos oss af
ett ändamålsenligt jernbanesystem, och derförutan
må vi ej tänka på någon verklig landets förkofran,
så måste vi i låneväg anskaffa de dertill erforderliga
medlen, alltid under förutsättning af en på det sätt
uppgjord amortering, att samtiden drager så stor del
som möjligt af bördan.

Statsskuldsystemets fördelar eller olägenheter
bero hufvudsakligen på sättet för dess
tillämpning. Statsskuld är förderflig, den
undergräfver ett lands financiella och understundom
äfven dess politiska oberoende, om den göres för
improduktiva ändamål eller för betäckande af landets
löpande utgifter. Den kan vara nyttig och blifva ett
verksamt medel att höja nationalvälståndet, om den
klokt begagnas till beredande af nya näringskällor
för inhemsk industri eller till öppnande af lättade
kommunikationer. Faran ligger icke i dess bruk, utan
i dess missbruk. Den är i många afseenden välgörande,
om den grundas på ett inhemskt fondsystem. Ett sådant
verkar på den enskilde som en sparbank i stort. Det
framkallar i rörelsen tusentals kapital, som nu
ligga räntelöst skrinlagda. Det innebär nära nog den
enda möjligheten för ett land att utan myntvärdets
försämring uthålla ett krig, till och med en längre
väpnad neutralitet. Om ett inhemskt statsskuldsystem
hos oss infördes, skulle, under förutsättning att
räntefoten till en början ej bestämmes allt för låg,
man snart se förvandlade i statsobligationer så
väl den enskildes besparingar som en stor del af de
kapital, hvilka nu utlånas
mot borgen, likasom de, hvilka finnas hopade i våra
många allmänna och enskilda kassor. Med ett ord,
ett inhemskt lånesystem innebär så många fördelar,
att det vore önskvärdt, om det i och för sin egen
gagnelighet kunde äfven på vårt land 
tillämpas, och, då dess införande derjemte kunde hafva
till påföljd ett tidsenligt ordnande af våra
kommunikationsanstalter, tvekar jag ej att, derest
de af K. M. i dess nåd. propos, föreslagna grunder
icke skulle af R. St. godkännas, för min del förorda
detsamma.

Då staten sjelf ombesörjer utförandet af
jernvägsarbetena, kan det, såsom ofvanför blifvit
anmärkt, verkställas antingen omedelbart af statens
egen bygnadskorps eller ock af tjenstemän vid
denna korps under ledning af någon bland Europas
namnkunnige jernvägsbyggare. Ingen kan högre än
jag uppskatta de stora förtjensterna hos vår väg-
och vattenbygnadsstyrelse. Jag har haft mer än ett
tillfälle att öfvertyga mig om det utmärkta sätt, på
hvilket de under dess ledning stående arbeten blifvit
planlagda och utförda. Jag har sett, huru man ifrån
främmande länder äflats att rådfråga dess officerare,
huru man förgäfves bemödat sig att erhålla dem till
arbetschefer och huru man skattat sig lycklig, om
de endast genom ett kort besök kunnat biträda vid
uppgörandet af planen för de tilltänkta arbetena. Men
denna korps' hufvudsakligaste verksamhet har
hittills varit riktad åt vattenbygnader. I afseende
på utförandet af betydligare jernvägsarbeten har man
ännu ej rätt att hos densamma fordra den öfvervägande
erfarenhet, som endast kan vara följden af dylika
arbetens mångåriga handläggning. Vill man derför åt
denna korps öfverlemna den omedelbara ledningen af
jernvägsbygnaden, så torde det vara nödigt att den
bland dess tjenstemän, som dertill utses, innan han
öfvertager en dylik befattning, å statens bekostnad
utsändes för att i de länder, der man sedan gammalt
sysselsatt sig med jernbanors anläggning, en längre
tid dervid biträda.

Under tiden, och på det de vid denna riksdag möjligen
beslutade jernvägsarbeten må kunna så skyndsamt som
möjligt förberedas och utföras, tror jag för min del,
att det vore lämpligt och nyttigt att öfverlemna den
egentliga ledningen deraf åt någon af de utländska
män, som för sin skicklighet i dessa afseenden hunnit
förvärfva välförtjent ryktbarhet Men må man, om denna
åsigt godkännes, lemna styrelsen fullkomligt fria
händer i afseende på bestämmandet af en dylik persons
arvode. Må man ihågkomma, att det är i den mans skola,
som kommer att stå i spetsen för våra första större
jernvägsföretag, som så
många af våra egna landsmän böra utbildas; att det
således är af vigt, att dertill må utses en ingeniör
af första ordningen, och att en missförstådd
sparsamhet vid uppgörandet af den ersättning,
som honom tillkommer, kan leda till uppenbar
misshushållning.

Jag föreställer mig, att vid ett dylikt arbete
öfverinseendet borde lemnas åt en af regeringen utsedd
bland landets mest praktiske män vald direktion,
som, frikallad från alla de hinderliga former,
hvilka vanligen förlama utan att kontrollera,
skulle iklädas den vidsträcktaste myndighet och som,
under iakttagande af laglig redovisningsskyldighet
för uppburna medel, i öfrigt lemnades så fria händer
som möjligt. En erkändt skicklig öfveringeniör, till
hvilken denna direktion kunde hysa det fullkomligaste
förtroende, borde uppgöra alla arbetsplaner m. m.,
och, sedan dessa blifvit af direktionen granskade och
godkända, leda deras verkställighet. Leverans- och
entreprenadkontrakter skulle af direktionen upprättas
med ledning af de godkända arbetsplanerna och
direktionen ega att i mån af behof hos riksg:skontoret
lyfta de nödiga medlen. På sådant sätt synes det mig
att de uppehåll, svårigheter och deraf härflytande
misshushållning skulle kunna förekommas, som man
påstår vanligen vidlåda allmänna arbeten, och hvilka
man städse åberopar såsom ett af de mägtigaste
skälen för jernvägsbygnadens öfverlemnande åt
utländska bolag.

Efter dessa allmänna åsigter torde det tillåtas mig
att öfvergå till det egentliga föremålet för min
motion: anläggningen af en jernväg från Skåne till
Vetterns södra kust.

Genom kanaler och ångbåtsfart är sedan flera år
tillbaka hela det mellersta Sverige satt i beröring
med Jönköping, men derifrån ända till sydspetsen af
vårt land synas alla senare tiders hjelpmedel för
transporten vara bannlysta. Småland, som i så hög
grad förtjenar att ihågkommas, nödgas till aflägsna
försäljningsorter på hjuldon framsläpa de tunga
varor, som utgöra dess hufvudsakligaste alster.
Väl är Smålands natur karg, väl är dess befolkning i
allmänhet fattig, men den är äfven känd såsom en af
de mest idoga inom fäderneslandet. Dess hjelpkällor
äro många och stora, om man blott kallar dem till lif.
om man genom lättade kommunikationer ger värde åt de
produkter 
landet frambringar, hvilka nu genom aflägsenheten
från hafvet nästan sakna allt sådant. Och bakom
Småland ligger Skåne, det rika och fruktbara Skåne,
innehållande mer än en åttondedel af rikets hela
folkmängd, Skåne, hvars förbindelser med grannriket
och med det öfriga Europa år från år tilltaga,
i samma mån som de, till följd af bristfälliga
kommunikationsanstalter, aftaga med det egna
fosterlandet. Är det rätt, är det politiskt klokt, att
låta detta afsöndringstillstånd längre fortfara? Och
hvad hafva Skånes innevånare under dessa förhållanden
gjort för att lägga i dagen sin lifliga åtrå att
ännu innerligare sammanknyta förbindelserna med det
öfriga Sverige? Jo, blott inom Malmöhus län hafva
24,000 R:dr b:ko blifvit samlade för verkställandet
af jernvägsundersökningar, omfattande icke länet
endast utan äfven en betydlig del af sträckningen
emot Jönköping. Med en af Englands utmärktaste
jernvägsbyggare, Lionel Gisborne, är kontrakt
träffadt om verkställigheten häraf, och sedan början
af september månad hafva 8 till 11 vid dylika arbeten
vane civilingeniörer varit dermed sysselsatte.

Önskvärdt hade det visserligen varit, om dessa
undersökningar, som redan nu omfatta en väglängd af
34 svenska mil, kunnat utsträckas ända till Vettern,
men dertill hafva de endast inom Malmöhus län samlade
medlen icke lemnat tillgång. Fullständiga planer,
profilritningar och kostnadsförslag äro likväl
uppgjorda ända till Traheryd, och de egentliga
svårigheterna kunna alltså anses besegrade,
emedan större delen af den återstående vägen
kommer att oafbrutet löpa i Lagadalen. Det mål,
som således egentligen borde afses, var att, jemte
nödiga undersökningar inom länet, finna en lämplig
rigtning för banans införande i nyssnämnde dalgång;
och denna uppgift har på ett fullt tillfredsställande
sätt blifvit löst. Då man kastar ögat på kartan,
finner man nemligen en mängd större och mindre vatten,
Ringsjön, Finjasjön, Vittsjön och Gränssjön, hvilka
med sina tillflöden bilda en från Skånes medelpunkt
i nordlig riktning nästan fortlöpande dalbotten, och
i denna dalbottens vidare utsträckning påträffar man,
efter öfvergången af ett inga svårigheter erbjudande
skogland, Lagaån vid Traheryd, slutpunkten för
undersökningarna.

Alla arbeten å fältet äro längesedan verkstälda,
men de med synnerlig omsorg i landtmäteriskala
utförda plan- och profilritningar, likasom alla
derpå grundade kostnadsberäkningar, äro icke i detta
ögonblick så fullständigt afslutade, att jag nu
kan förete dem. Med full visshet hoppas jag likväl
under loppet af januari månad kunna underkasta
dem R. St:rs bedömande och har emellertid ansett
mig icke böra underlåta att, inom den tid 56:te §
Riksd:s-ordn. föreskrifver, i hufvudsaken väcka
motion.

Malmöhus läns jernvägs-direktion har visserligen
icke saknat kännedomen om de undersökningar, 
som å hrr Peto's, Brasey et
Comp:s vägnar och å deras bekostnad äfven inom
södra Sverige verkstäldes; och anspelningar hafva
icke heller saknats om obehöfligheten att för detta
ändamål göra någon uppoffring, då, hvad man önskade,
kunde kostnadsfritt erhållas. Men dels hafva de som
sammanskjutit medlen befarat, att dessa undersökningar
ej skola blifva nog fullständiga, likasom att de,
såsom en entreprenörernas egendom, kunde blifva
föremål för någon allmän täflan, dels hafva de
ansett det vara af vigt att med full eganderätt
sjelfva besitta så utförliga undersökningsplaner och
kostnadsförslag, att, om dessa af K. M. gillades, men
svenska staten ej ville åtaga sig verkställigheten,
hvarje jernvägsbyggare i Europa måtte fritt kunna
täfla om deras utförande.

Ett ytterligare skäl, hvarför man inom Malmöhus län
ansett sig icke böra afstå från egna undersökningar,
var kännedomen om den rigtning hrr Peto's et
Comp. ingeniörer till en början antagit för
jernbanan. Utgående från Jönköping, skulle den
nemligen efter deras plan lemna Lagadalen vid
Ljungby och derefter mera ostligt ledas öfver Ousby
till närheten af Kristianstad samt vidare öfver
Linderödsåsen till Malmö. Denna rigtning, som äfven
af hr Lionel Gisborne blifvit undersökt, anser jag
af flera skäl mindre fördelaktig än den af mig nu
förordade. Denna senare löper nemligen från Jönköping
i nästan rak linie till Skånes medelpunkt. Den
genomskär således bättre midten af landet samt sätter
det skog- och folkrika Vestra Göinge härad, likasom
de stora skogstrakter af Kronobergs län, hvilka gränsa
till Traheryd, i omedelbar beröring med hafvet.

Den sidobana, som efter denna plan skulle ifrån
Finjasjön föra till Kristianstad och som visserligen
blifvit undersökt, men
hvaröfver inga fullständiga planer kunnat uppgöras,
genomgår en af Skånes rikaste trakter och företer
inga svårigheter vid utförandet. Afståndet från
Kristianstad till Jönköping blir i det närmaste
enahanda, hvilkendera af de båda rigtningarna som
slutligen antages. Deremot förkortas enligt den af mig
framlagda plan väglängden ifrån Vettern till öfriga
Skånska städer, och man undviker den brutna trakten
mellan Ousby och Qviinge samt den svåra öfvergången
öfver Linderödsåsen.

Denna vägsträckning, med hvars afvägning hrr Peto's et
Comp:s ingeniörer, enligt mig meddelad underrättelse,
äfven numera lära vara sysselsatte, blir således både
kortare och billigare än den öfver Ousby. Den blir
äfven i strategiskt hänseende rigtigare. Sedan
Kristianstad upphört att vara fästning, saknar
nemligen Skåne någon försvarbar vapendepôt. Förr eller
senare måste det komma i fråga att anlägga en sådan,
och trakten af Ringsjön, såsom provinsens medelpunkt,
synes sjelfmant dertill erbjuda sig. Till Ringsjön bör
alltså, äfven ur denna synpunkt, den stora hufvudbanan
från mellersta Sverige ledas, och från trakten af
Ringsjön böra bibanor utgå till alla de vigtigaste
punkterna vid kusten. Dessa äro:

Malmö, södra Sveriges största handelsstad, som står
i ständig beröring med Köpenhamn genom ångfartyg,
hvilka 10 månader af året, minst en, ofta flere
gånger om dagen, underhålla gemenskap mellan dessa
begge städer. Denna ångbåtsfart kan, då antalet
resande det fordrar, med obetydliga afbrott fortgå
hela året om. Malmö står derjemte i omedelbar
ångbåtsförbindelse med Lübeck, Göteborg och nästan
alla städer å vår vestra kust, samt öfver Köpenhamn
medelbart med London, Petersburg, Kiel, tyska hamnarne
och andra orter. Från Malmö kan alltså den resande
utan svårighet begifva sig till hvilken punkt af
Europa som helst.

Ystad, med en hamn som nästan aldrig tillfryser
och hvarifrån öfverfarten till Stralsund är 13
och till Witthof på Rügen endast 8 svenska mil,
är i närvarande ögonblick så mycket mera förtjent
af uppmärksamhet, som oktroj redan blifvit begärd
för anläggning af en jernväg mellan Stralsund och
Berlin-Stettiner-banan. Af den företagsamhet, som
i detta afseende utmärker Preussarne, har man all
anledning förmoda, att denna
vägbygnad innan kort blir utförd. I sammanhang dermed
är förslag bragt å bane att bilda ett bolag till
inrättande af daglig ångbåtsfart mellan städerna
Stralsund och Ystad, eller för den korta tid af året,
då Stralsunds hamn är tillfrusen, mellan Witthof på
Rügen och Ystad. Kommer detta förslag till stånd,
och det gör det, om icke förr, i samma ögonblick en
svensk jernbana leder till Ystad, så har man på 6 à 8
timmar en lätt och daglig öfverfart till fasta landet.

Landskrona med sin ypperliga örlogshamn (den enda
mellan Göteborg och Karlskrona), som i viss mån
beherskar Sundet och som är så djup, att fregatter
kunna lägga till vid sjelfva brobänken, och så stor,
att den kan rymma icke blott en betydande linieflotta,
utan äfven den mängd handelsfartyg, hvilka vid ett
infallande krig kunna, under afvaktan på konvoj,
derstädes samla sig. Landskrona förtjenar icke
blott ur denna synpunkt, utan äfven för dess årliga
tilltagande exporthandel att blifva ändpunkten för
en af Skånes jernbanor.

Helsingborg, såsom det ställe der poster och resande
alla årstider öfverfara till och från Danmark, och der
förmodligen den telegrafiska förbindelsen med detta
land kommer att anknytas, bör af dessa skäl såsom en
vigtig punkt ingå i det skånska jernvägssystemet.

Kristianstad, residensstad och stationsort för södra
Sveriges artilleri, hvarest den stora stråkvägen till
det inre af Småland vidtager, och som nyligen erhållit
en förbättrad hamn vid Åhus, är äfven en bland de
punkter, som företrädesvis böra i systemet ingå.

De nu afslutade undersökningarna omfatta alla dessa
punkter, med undantag af Kristianstad (till hvilken
stad likväl den föreslagna jernvägen blifvit, efter
okulär-undersökning, på karta utlagd). De innehålla nemligen:

Från Malmö en linie öfver Lund, Skarhult,
Bosjö-kloster, Hör, Mellby och Finja till Traheryd;
och derjemte en annan mera vestlig linie, som från
Lund öfver Remmarlöf, Bosarp och Munkarp förenar sig
med den förra i närheten af Hör.

Från Ystad en linie förbi Herrestad, Ramsåsa,
Öfvedskloster och Hammarlunda till Skarhult, der den
skulle inkomma på
östra, och till Asmundstorp, hvarest föreningen
skulle ske med vestra Malmö-banan. 

Derjemte är en s. k. longitudinal-sektion upprättad, för att
lemna tillförlitlig upplysning rörande möjligheten
af en banas anläggning ifrån Ystad öfver Sjöbo och Hörby till
Hör. 

Från Helsingborg och Landskrona, hvilkas
banor sammanfalla vid Tågarp, äro tvänne linier upprättade, den
ena förande till Hör, den andra till Asmundstorp och vidare
till Skarhultstrakten.

I finnen häraf, mina hrr, att ett fullständigt
jernvägssystem är för Skåne upprättadt, innefattande
sträckningen från Malmö till Traheryd vid Lagaån, med
tvänne alternativa linier från Lund till Hör, hvilka
bägge förena sig med och korsa de linier, som från
Ystad föra till Landskrona och Helsingborg. Jag är
inom mig öfvertygad, att dessa undersökningar äro de
mest tillförlitliga och tillika mest fördelaktiga man
kan önska sig, helst lutningen ingenstädes kommer att
öfverstiga 1: 100, men, enligt hvad jag redan yttrat,
anser jag ej R. St:r böra ovilkorligt gilla något
eller några definitiva förslag, således ej heller
dessa. Alla äro de hvar i sin mån riktiga, men en
dylik bestämmelse måste uppdragas åt styrelsen. Hvad
jag deremot vördsamt anhåller om, är att nödiga medel
måtte till utförandet anslås.

Malmöhus län har gjort hvad på det ankommer i och
för undersökningen. Förslagen äro med noggranhet
uppgjorda och afse att så mycket som möjligt
förena de olika intressena inom provinsen. Må
R. St. deråt skänka all den uppmärksamhet, hvarpå
detta vigtiga ämne kan göra anspråk. Om någorstädes
jernvägar äro behöfliga, om de någorstädes skola
gifva ränta på anläggningskapitalet, så är det i
det tätt befolkade Skåne, synnerligen Malmöhus län,
der jordmånens beskaffenhet i förening med brist på
tjenligt lagningsämne och en ytterst liflig rörelse,
mer än i någon annan del af riket, försvårar en
ändamålsenlig väghållning, och der vintern, hvilken
öfverallt annorstädes underlättar transporterna,
ofta är för dem ganska hinderlig. Malmöhus län, af
40 qvadratmils vidd, har omkring 250,000 innevånare,
eller i medeltal, städerna inberäknade, mer än 6,000
menniskor på qvadratmilen. Den, som icke sjelf sett
den liflighet, som eger rum på de skånska vägarne,
kan svårligen derom göra
sig en riktig föreställning. Ett enda exempel må
i detta fall tillåtas mig att framlägga. Ifrån den
1:sta Januari till och med den 30 juni detta år har
noggrann räkning blifvit förd öfver antalet hästar,
som färdats mellan Lund och det en half mil från
Malmö belägna Kalinan. Ifrån räkningen äro således
uteslutna alla de, som ankommit å vägarne från Dalby
och Lomma gästgifvaregårdar, och det oaktadt utvisar
denna tillförlitliga kontroll, att i medeltal 365
2/3 hästar dagligen på denna väg forslat varor eller
personer. Tillägger man nu dem, som möjligtvis
blifvit ur räkningen uteglömde, och alla dem,
som nattetid färdats, då ingen räkning egt rum, så
torde man utan öfverdrift kunna påstå, att minst 400
hästar dagligen framgå på denna enda väg. Hvilken
provins kan förete ett likartadt resultat? Hvilken
förtjenar mera att af statsmagterna omhuldas i
afseende på lättade kommunikationsanstalter? Man
klagar öfver den moraliskt och ekonomiskt
förderfliga bränvinsbränningen, men man besinnar
ej, att det är svårigheten att i oförvandlad form
utföra jordens produkter, som mångenstädes tvingar
dertill. Underlätta transporterna, och denna åtgärd
skall minska bränvinsfloden lika mycket som skärpta
straffbestämmelser och förändrade beskattningsgrunder,
och den skall göra mera, den skall mäktigt bidraga att
gifva åkerbruket en ökad rigtning åt ladugårdsafvel
och åt foderväxtodling.

Huru lifligt den skånska allmänheten intresserar
sig för denna vigtiga fråga, har tydligt ådagalagts
genom de mycket besökta sammanträden, som inom olika
delar af länet blifvit för detta ändamål hållna, och
de rikliga sammanskott af mer än 24,000 R:dr b:ko,
som till undersökningars verkställande blifvit af
alla klasser tecknade. Dessa uppoffringar tala bättre
än något annat för den stora betydenhet, pronvinsen
fäster vid denna dess lifsfråga.

Men det är ej blott i Skånes, det är i hela
fosterlandets intresse jag framlagt mitt förslag. En
jernväg emellan Skåne och Vettern skulle bilda en
snabb och efterlängtad förbindelse mellan denna
provins och landets nordligare delar samt tillika
bereda lättaste sättet till gemenskap mellan en stor
del af fäderneslandet och det öfriga Europa. Den
skulle i väsentlig mån höja de provinsers välstånd,
genom hvilka den komme att framgå;
förskaffa lättad afsättning åt en stor del af
Smålands jern-, skogs-och ladugårdsprodukter,
samt göra det möjligt att under missväxtår till de
inre delarne af riket förflytta Skånes öfverflöd af
spanmål. Den skulle tillika i militäriskt hänseende
vara af särdeles vigt. Skånes politiskt betydelsefulla
belägenhet vid Sundet, dess öppna, af ingen skärgård
omgifna kust, dess närhet till en af våra grannar,
med hvilken vi icke alltid kunna hoppas att stå i
lika vänskapligt förhållande som nu, både inbjuder
till och underlättar landstigningen af en fiendtlig
här. Dess tätt befolkade, fruktbara jord minskar
för denne svårigheten att der uppehålla sig. Skulle
ett sådant försök göras, måste derför den angripande
skyndsamt återkastas, innan han hunnit få fast fot
inom landet. Om provinsens egna stridskrafter dertill
äro otillräckliga, om hjelpsändning behöfves ifrån
det mellersta Sverige, inser en hvar vigten af att
hastigt kunna till krigsskådeplatsen förflytta de
trupper, som ifrån Vetterprovinserna kunna inom kort
tid samlas till Jönköping. Med ett ord, huru man
än betraktar denna fråga, skall man alltid komma
till den slutföljd, att en jernväg mellan Skånes
kuststäder och Vettern är en ibland de angelägnaste i
vårt fädernesland och en af dem, som i första rummet
förtjena att af R. St. behjertas.

Med anledning af det ofvan anförda får jag vördsamt
föreslå:

a) att R. St. för sin del besluta om anläggningen af
jernbana från den eller de kuststäder inom Malmöhus
län, som K. M. anser dertill mest lämpliga,
till tjenligt ställe vid Vetterns södra strand.

b) att jernvägsbygnaden må börja i Skåne och
fortsättas emot Vettern.

c) att nödiga medel måtte för ändamålet anslås,
på grund af de utförliga planer och kostnadsförslag,
hvilka jag innan kort skall till R. St. eller till
deras Statsutsk. aflemna.

d) Att, som dessa planer icke sträcka sig längre än
till Traheryd, R. St., derest de icke anse sig för
hela den i mom. c. föreslagna väglängd kunna bevilja
nödiga medel, åtminstone måtte nu anslå den summa,
som erfordras för banans utförande till Lagadalen.

e) Att dessa medel af Riksg:skont. upplånas,
genom utgifvande af räntebärande obligationer,
och enl. amorteringsgrunder, som af Statsutsk. böra
föreslås.

f) Att åt K. M. må öfverlemnas att, inom den af
R. St:r bestämda summa, låta utföra arbetet i den
rigtning K. M. anser med landets sanna intresse
mest öfverensstämmande, samt på det sätt och med de
kontroller K. M. finner tjenligast.

g) Att Statsutsk. må erhålla i uppdrag att i
öfrigt och med tillämpning af de grunder, som
för jernvägsanläggningar i allmänhet kunna blifva
faststälde, föreslå de bestämmelser, som kunna anses
erforderliga.

*

III.

Vid statsutskottets utlåtande rörande skånska
jernbanan.

(den 23 sept. 1854).

Då jag, såsom motionär i frågan om anläggande af en af
de 2:ne vigtiga stambanor, som här blifvit omnämnda,
nu begär ordet, torde det icke förvåna någon af R. o.
Ad:s ledamöter, om jag vid detta tillfälle söker att
göra gällande de vigtiga skäl, som tala för denna
anläggning. Jag ber likväl att få förutskicka den
anmärkning, att jag ingalunda underkänner vigten af
de många skäl, som för en jernvägssträckning i den
andra rigtningen, den mellan Göteborg och Stockholm,
blifvit anförda, samt att, då jag erkänner detta,
jag likväl tror, att denna bana icke uteslutande bör
komma i åtanke, utan att saken bör betraktas från
båda sidorna och anslag således beviljas till begge
de förslagna rigtningarna.

Jag ber derjemte att få erinra derom, att
frågan om rigtningen af dessa hufvudlinier har
undergått en väsentlig förändring, sedan K. M:s
nåd. propos. i ämnet afgafs. Då hade man nemligen
en grundad förhoppning, att den vid förra riksdagen
beslutade jernvägen mellan Köping och Hult skulle
fullbordas. För min del önskar jag, att denna
förhoppning icke måtte svika, ty jag tror, att
denna väg i många hänseenden är af stor vigt för
landet. Utsigterna i detta afseende hafva likväl
sedermera mörknat, och jag befarar, att man icke får
taga för afgjordt, att
denna väg skall, i enlighet med R. St:s beslut,
komma att utföras och fullbordas. Då i K. M:s
nåd. propos., hvarest alla stambanorna finnas
omförmälda, hufvudsakligt afseende fästes vid
Stockholm-Göteborgs-banan, var det förnämligast
med hänseeende dertill, att mellersta delen af
denna bana, nemligen mellan Köping och Hult, skulle
fullbordas, och det var under denna förutsättning,
som banans utsträckning till båda ändpunkterna
borde ifrågakomma. Emellertid har, såsom jag nyss
nämnde, förhållandet i detta hänseende betydligen
förändrat sig. Härförutan ber jag att få påpeka
ett annat förhållande. Vid riksdagens början
funnos inga speciella och noggranna undersökningar
rörande jernvägslinien från skånska kusten till
Traheryd, och man var icke fullt förvissad, att
en sådan undersökning skulle utfalla till fördel
för linien. Nu äro dessa af enskilda personer
påkostade arbeten afslutade, och de hafva ådagalagt
möjligheten, jag vågar säga, den lätta utförbarheten
af en jernvägsanläggning i den utstakade rigtningen. I
det utkast öfver rigtningen af jernvägsstamlinier i
riket, som generalmajoren Akrell på K. M:s befallning
uppgjort, finnes endast den hufvudsakliga rigtningen
af den skånska stambanan utpekad, men detta utkast har
nu kommit närmare sin fulländning genom de afslutade
undersökningarna.

Sedan jag nu förutskickat dessa anmärkningar
och upplysningar och derefter öfvergår till
uppdragande af en jemförelse mellan de båda omtvistade
hufvudlinierna, anser jag mig böra på förhand anhålla,
att de talare, som förorda Stockholm-Göteborgs-banan,
icke måtte i denna jemförelse se uttrycket af någon
afvoghet emot sistnämnda banas anläggande. Jag
hyser ingen sådan känsla, men, då jag föreslagit en
stambanas anläggande i annan rigtning, anser jag
det vara min pligt att visa dess företräden genom
jemförelse med dess medtäflare.

Man talar till en början om R. St:rs vid senaste
riksdag fattade beslut i afseende å Köping-Hult-banan
och säger, att detta beslut innebär en förutsättning
om denna banas utsträckning till Stockholm och
Göteborg. Det är svårt att bestämma,
om en sådan förutsättning verkligen förefans eller
icke, men, så vidt jag kan erinra mig, grundade sig det
hufvudsakliga vilkoret för R. St:rs bifall till
ifrågavarande jernvägsanläggning just på den
omständighet, att denna banna utgjorde ett helt för
sig i
det den sammanband vårt lands största insjöar, så
att, äfven om banan icke skulle komma att vidare
förlängas, den likväl vore i och för sig af ett
obestridligt gagn för riket, derför att den lättade
transporten ifrån landets mest bergsbruksidkande
landskap, samt derjemte under 7 månader af året
satte hufvudstaden i lätt och hastig förbindelse med
rikets andra stad. Jag bestrider visserligen icke,
att många af dem, som röstade för Köping-Hult-banan,
gjorde det i akt och mening att få denna bana så fort
som möjligt utsträckt till Stockholm och Göteborg,
men jag tror, att egentliga orsaken till R. St:rs
bifall till Köping-Hult-banans anläggning å en tid,
då opinionen för dessa kommunikationsmedel ej var
så starkt rotfästad som nu, bör sökas deruti, att
banan i och för sig blefve af stor vigt för landet,
äfven om den icke vidare förlängdes.

Jag ber vidare att få erinra derom, att förbindelse
mellan vår östra och vestra kust redan finnes, ehuru
den icke är så fullständig som önskligt vore. Man
torde icke heller kunna med fog bestrida, att,
då ett lands jernvägslinier skola bestämmas, det
ligger mycken vigt derpå att tillse, hvilka delar af
landet alldeles sakna kommunikationsmedel och hvilka
äro försedda med
sådana. I detta afseende finna vi, att Göta kanal
utgör en lätt
vattenkommunikation mellan provinserna öster
och vester om Vettern. Skulle nu derjemte
Köping-Hult-banan blifva utförd, så finge äfven
Mälareprovinserna en direkt förbindelse med
Göteborg. Man anmärker vanligtvis härvid, att 2:ne
omlastningar, nemligen vid Mälarehamnen och hamnen
vid Venern, blefve nödvändiga. Jag medgifver vigten af
denna anmärkning, men, om äfven den sålunda åstadkomna
kommunikationen mellan Stockholm och Göteborg är
förenad med olägenheten af 2:ne omlastningar, så
måste likväl erkännas, att denna linie i allt fall
medför stor fördel så väl för landet i sin helhet som
äfven för Mälaredalen. De, som förorda en jernbana
sträckt åt Göteborg, åberopa egentligen, att Göteborg
är rikets andra stad och kanhända största handelsstad,
att den står i förbindelse med de vestliga länder,
som tillhandla sig största delen af våra produkter,
och att man således ur denna synpunkt bör sätta det
inre af landet medelst jernväg i hastig förening
med denna stad, innan vi tänka på någon annan
jernvägsanläggning. Jag skulle
helt och hållet förena mig med de herrar och män,
som hysa denna åsigt, såvida vi icke redan hade 2:ne
kommunikationslinier från det inre af landet till
Göteborg, nemligen Göta kanal-linien och linien från
Mälaren öfver Köping och Hult in i Venern, den förra
fullbordad, och den senare ämnad att fullbordas. Då
förhållandet är sådant, tror jag att en betydlig del
af vigten utaf en jernvägssträckning mellan Stockholm
och Göteborg bortfaller.

För öfrigt anser jag det vara af stort inflytande på
frågans bedömande att betrakta, huruvida verkligen en
så stor mängd af varor, som man förespeglat, skulle
komma att å den tillämnade jernvägen föras till
Göteborg för att derifrån exporteras. Med hänsigt
härtill anhåller jag att få under några ögonblick
fästa mig vid våra hufvudsakliga exportartiklar. Dessa
äro, såsom vi alla känna, trävaror, jern och
spanmål. Hvad de förstnämda beträffar, så måste vi
medgifva, att vår egentliga trävaruexport kommer dels
från de norrländska landskapen och dels från Småland,
Dalsland och Dalarne. I ett senare betänkande har
Statsutsk. tillstyrkt anslag till en jernväg från
det inre af Dalarne till antingen Mälaren eller
Östersjön. Om denna jernväg kommer till stånd, har
Dalarne fått en debouché för sin trävaruhandel,
hvilken i annat fall förblifver hädanefter såsom
hittills mindre betydlig. Häraf följer således, att
våra flesta trävaror föras från Småland, Dalsland och
Norrland. Jag hemställer nu, huruvida en enda stock
eller planka skulle komma att föras från Norrland
eller Småland å den ifrågakomna jernvägen till
Göteborg. Komma icke, hädanefter såsom hittills,
dessa trävaror att inskeppas i norrländska och
småländska hamnarne och sedermera sjöledes genom
Sundet raka vägen till afsättningsorten? Man talar
om den olägenhet, som Sundska tullen medför. Den är
visserligen ganska stor, men jag tror i allt fall,
att, äfven om en jernväg sträcktes från Småland till
Göteborg, det icke skulle löna sig att derå föra så
tunga och skrymmande varor som bjelkar och plank,
hvilka endast genom att föras sjöledes kunna bära
transportkostnaden. Återstår således Dalsland, som
söker att få ned sina produkter till Göteborg. De
föras antingen till Venern och derifrån genom
Trollhätte-kanal till Göteborg, eller också till
kusten vid Nordsjön och derifrån sjöledes till 
oftanämde stad. Jag tror mig härigenom hafva ådagalagt,
att någon betydligare forsling af trävaror å den
tillämnade jernvägen till Göteborg icke torde
ifrågakomma.

Jag öfvergår nu till Jernet. Vi veta då, att
allt det Vermländska Jernet går genom Venern och
Trollhätte-kanal till Göteborg. Samma väg tager det
jern, som tillverkas i Dalsland. Gå vi härefter
till Örobro län, så är det obestridligt, att en
stor fördel skulle tillskyndas jernproducenterna
derstädes, genom att de finge föra sitt jern
till Göteborg i st. f. till Stockholm. Men jag
tror, att Köping-Hult-banan just uppfyller detta
ändamål. Det är denna bana, som skall upptaga
Örebro läns och äfven det vestliga Vestmanlands
stora jerntillverkning. Jernbruken i dessa trakter
få således en lätt kommunikation med Göteborg, om
meranämda bana kommer till stånd, i det att jernet
komme att å jernväg föras till Hult och derifrån å
fartyg till Göteborg. Jag kan icke här ingå i någon
beräkning i afseende å olikheten i transportkostnaden,
om nämda landskaps jern direkt å jernväg från Svartå
fördes till Göteborg, i st. f. att forslas först till
Hult och derifrån sjöledes till nyssnämde stad. Det
är väl möjligt, att transportkostnaden i senare fallet
blifver dyrare, men jag skulle likväl icke tro det, ty
i alla länder, der jernvägar finnas, har erfarenheten
ådagalagt, att sjötransporten är billigare för alla
varor, som skrymma. Beträffande de öfriga provinser,
hvarigenom den ifrågasatta jernvägen skulle gå, tror
jag, att jernproduktionen inom dem icke är särdeles
betydlig, I Skaraborgs län erlägges ingen tionde
af bergsbruk eller dylika inrättningar. I Elfsborgs
län utgår visserligen denna tionde med en summa af
omkring 2,449 rdr, under det att denna summa utgör
i Örebro län ungefär 48,000, och i Vermland 35,000,
i Göteborgs län 9,000, samt i Vestmanlands län 17,000
rdr. Af de provinser, hvilka skulle å jernväg föra
sitt jern till Göteborg, har, på sätt jag redan visat,
Nerike Köping-Hult-banan och derefter vattentransport,
och det skulle således egentligen vara Vestergötland,
som erhölle den hufvudsakligaste fördelen af en lättad
jerntransport till Göteborg. Jag vet icke i hvilken
trakt af provinsen jerntillverkningen egentligen
bedrifves, men den är, på sätt jag nyss ådagalagt,
icke betydlig.

Låtom oss slutligen betrakta spanmålsexporten. Jag
medgifver visserligen, att Vestergötlands
spanmålsproduktion är ganska betydlig, samt att det
blefve en stor vinst för detta landskaps innebyggare
att få föra sin spanmål på jernväg till Göteborg,
men jag har den öfvertygelse, att den norra delen
af Vestergötland, hvarigenom banan skulle löpa,
har sin egentliga afsättningsort för spanmålen uti
Vermland. Så har åtminstone förhållandet hittills
varit. Vi veta att de vermländska jernverken behöfva
mycket spanmål, samt att den större delen af denna
spanmål kommer från Vestergötland. I alla fall
erkänner jag, att på denna jernväg skulle icke
obetydliga qvantiteter spanmål komma Göteborg
till godo, men spanmålen blefve också den enda
hufvudsakliga transportvaran, ty, på sätt jag förut
omnämnt, trävarorna söka sig fram sjöledes, och, hvad
jernet beträffar, så kommer det hufvudsakligast från
Örebro län, som redan har kommunikation med Göteborg,
förutsatt att Köping-Hult-banan vore färdig. Men,
säger man, om Köping-Hult-banan sammanbindes med
Kristinehamn, så skulle från trakten deromkring en
del af Vermlands jern kunna föras på jernväg direkt
till Göteborg. Min öfvertygelse är likväl, att det
skulle blifva dyrare att på en jernbana, som sträckte
sig i båge kring Venern, föra Jernet till Göteborg,
än att inskeppa det i Kristinehamn och föra det
sjövägen. Derjemte bör man taga i betraktande, att
en stor del af Örebro läns jernhandtering har sin
naturliga afsättningsplats i Kristinehamn och att
således åtminstone en del af länet har den lättnad
i transport, som man vill tillskynda detta län, i
de smärre jernvägsanläggningar, som der redan äro
gjorda, samt i kanaler.

Hvad personaltrafiken å Stockholm-Göteborgs-banan
vidkommer, så vill jag icke bestrida, att ju icke den
kunde blifva ganska stor, isynnerhet under den tid,
då resande färdas till och ifrån badorterna på vestra
kusten, men jag tror icke, att, om man betraktar
antalet af resande, som lemna Sverige för att besöka
utlandet, den öfvervägande mängden af dem begifver
sig till England. Jag tror, att den största delen
af dem, som fara utrikes, med undantag af en eller
annan handlande, begifver sig till Europas fasta land,
och, om det så förhåller sig, skulle en jernbana från
Jönköping till någon hamn i Skåne bereda dem
en lättare och angenämare färd än den långa sjöväg
de eljest måste tillryggalägga.

Sedan jag nu framlagt skälen, hvarför jag för min
del icke anser att Stockholm-Göteborgs-linien,
med hänsyn till varutrafiken och jemväl till en
del personaltrafiken, är af den uteslutande vigt,
man velat densamma tillägga, ber jag att få öfvergå
till den af mig motionerade linien mellan Skåne
och Vettern samt framställa de skäl, som tala för
en jernbanas anläggning i denna riktning. Jag ber
då att få betrakta frågan härom från åtskilliga
synpunkter, nemligen ur ekonomisk, politisk,
militärisk, samt slutligen billighets-synpunkt. Hvad
först frågans ekonomiska del beträffar, så torde
icke kunna nekas, att det är af särdeles stor vigt,
om en förbindelse kunde åstadkommas från den sydliga
delen af vårt land upp till den mellersta och till
hufvudstaden. En jernväg, sträckande sig från Skåne
och upp igenom Småland, skulle tillskynda dessa
provinser stora ekonomiska fördelar. Småland är,
såsom vi alla veta, ett fattigt landskap, skogrikt och
föga odladt. Dess egenskap af att vara ett fattigt
land har jag ofta hört åberopas såsom ett skäl emot
jernvägars anläggning derigenom. För min del tror jag,
att just denna omständighet, mera än någon annan,
påkallar ständernas behjertande. När vi tänka oss,
att hela trakten söder om Vettern, hela den stora del
af Sverige, som ligger söder om en linie, dragen från
Göteborg till Vestervik, och är 25 mil bred, helt och
hållet saknar vattenkommunikationer, enär hvarken
kanaler eller segelbara floder der finnas, så böra
vi väl erkänna, att innebyggarne i mellersta delen
af denna landssträcka hafva att kämpa med de största
svårigheter vid utförandet af sina produkter. Det
är gifvet, att det icke kan löna sig att odla ett
sådant land, derför att transporten af jordbrukets
alster till kusterna blifver så dyr, att den medtager
största delen af den vid försäljningen påräknade
vinst. I Småland finnas, såsom en hvar torde hafva
sig bekant, en mängd mossar och myrar, hvilka endast
vänta på odlarens hand för att blifva fruktbara. Men
det är gifvet, att hvarken egendomsvärdet eller
kapitaltillgången medgifva sådana företag; det är
gifvet, att, då odlingen skulle blifva dyrbar samt
afsättningen af odlingens alster förenad med dryg
kostnad, hvarje företag i detta hänseende ej kan bära
sig. En del af landet, som består
af stora sandsträckor, skulle, enligt min tanke,
likaväl som Preussens sandhedar kunna odlas till
skog, om skogshushållningen lönade sig, hvilket ej
kan blifva förhållandet, så länge det är omöjligt
att med fördel afsätta skogsprodukterna.

Hvad åter Skåne beträffar, ber jag att få fästa
uppmärksamheten på den stora sädesproduktion, som
der finnes. Jag vill endast nämna, att från den 1
sept. förra året, hvars skörd var ganska medelmåttig,
till nämda dato i år hafva endast från hamnarne i
Malmöhus län i rundt tal 300,000 tunnor spanmål
blifvit till utlandet utskeppade. Det kan icke
undfalla eder, mina hrr, huru vigtigt det vore, att,
då missväxtår i Småland och den öfriga mellersta delen
af Sverige inträffar, hafva en lätt kommunikation med
det mera bördiga och sädesrika Skåne. Om så olyckligt
skulle inträffa, att under ett utbrutet krig våra
kuster blefve blockerade, samt hungersnöd uppstode i
våra norra landskap, vore det omöjligt att undsätta
de nödlidande med de södra provinsernas öfverflöd,
emedan ingen kommunikationslinie inom landet funnes. I
afseende å Skåne ber jag att ytterligare få nämna en
omständighet, som förtjenar att tagas i betraktande,
nemligen beskaffenheten af detta landskaps vägar. En
hvar vet, att der är sådan brist på grus, att vägarne
icke kunna ändamålsenligt underhållas. Om man derjemte
besinnar den ofantligt stora trafiken på desse vägar,
hvilken är sådan, att, enligt anstäld beräkning,
under loppet af ett halft år 365 2/3 hästar i medeltal
dagligen forslat varor och personer å en vägsträcka
från Malmö af 1/2 mils längd, hvilket hästantal utan
fara för öfverdrift kan höjas till 400, då man
tillägger dem, som möjligtvis blifvit uteglömde,
och dem, som begagnats nattetid, hvarunder ingen
räkning egt rum; så skall man finna en lätt förklarlig
orsak, hvarför Skånes till följd af sjelfva jordens
beskaffenhet dåliga vägar icke kunna vederbörligen
underhållas. Dertill kommer att vintern i Skåne icke
är likartad samma årstid i våra nordligare landskap,
utan består hufvudsakligen af en regnperiod, hvarunder
alla farvägar upplösas, och den snö samt deraf
följande före, hvaråt man här uppe har att glädja
sig, inträffar i Skåne ganska sällan eller är då ofta
mera menlig för transporterna än regnperioden. Alla
dessa förhållanden åstadkomma så stora hinder för
kommunikationerna i Skåne, att ingen annan
provins i Sverige är dermed jemförlig. Ännu en annan
omständighet måste jag bedja eder uppmärksamma. 

Den förändrade
lagstiftning för bränvinstillverkning, som vid
denna riksdag blifvit beslutad, kommer att medföra
stora olägenheter och förluster för allmogen i
Skåne och en stor del af Småland, hvilka hittills
i ganska vidsträckt skala idkat denna tillverkning,
i anseende till svårigheten att i oförvandlad form
utföra jordens produkter. Det är nemligen naturligt,
att allmogen i en trakt, hvars landsvägar äro dåliga
och der inga konstgjorda kommunikationsanstalter
finnas, skall hårdast drabbas af en omstörtning i
bränvinslagstiftningen, hvilken nödgar denna allmoge
att upphöra med det hittills begagnade sättet att
å stället förvandla sitt öfverflöd af spanmål och
potäter i bränvin, som lättare kan transporteras.

För bedömandet af frågans ekonomiska sida
torde slutligen jemväl böra tagas i betraktande
sannolikheten af att en ifrågasatt jernvägsanläggning
skall komma att bära sig. Härvid är att bemärka,
att Skåne är den tätast befolkade provins i hela
Sverige, enär den hyser omkring 6,000 menniskor på
qvadratmilen; att allmogen derstädes i allmänhet
är välmående och således kan antagas komma att
mera än dess vederlikar i andra provinser begagna
sig af jernvägen, hvilket ger åtminstone mig all
anledning att förmoda, det en jernväg i Skåne skulle
bära sig bättre än dylika vägar i någon annan del
af landet, så att staten enligt all sannolikhet
skulle blifva godtgjord för åtminstone en del af
de å banan nedlagda kostnader. Men det finnes ännu
ett skäl, som jag anser mig icke böra uteglömma,
nemligen den stora personaltrafiken, som, enligt
min öfvertygelse, skulle komma att ega rum på denna
jernväg. Den stockholmsbo eller innebyggare i det
mellersta Sverige, som nu för tiden företager en
utrikes resa, nödgas antingen fara på ångbåt till
Stettin eller Lübeck eller ock kanalvägen till
Göteborg och derifrån till Köpenhamn. Den långa
färden öfver ett ganska ofta stormigt haf medför i
allmänhet obehagligheter för de flesta resande, och
jag tror derför, att, om en jernväg mellan Jönköping
och södra kusten af Skåne blefve anlagd, så skulle
icke blott ett ovanligt stort antal af våra utrikes
farande landsmän begagna sig af detta transportmedel,
utan äfven en större mängd af utländingar, än nu är
förhållandet, besöka vårt fädernesland. Hvar och en af
oss, som reser utrikes, påträffar personer, som
förklara att de mycket gerna önska att besöka vårt,
för sina naturskönheter beryktade fädernesland,
men att svårigheten att färdas inom landet derifrån
afhåller dem. Jag tror, att, om en jernväg mellan
Skåne och Jönköping komme till stånd, så skulle
vi få emottaga mycket flere besök af utländingen,
än som nu ega rum, och mycket penningar dymedelst
införas i landet.

Jag anhåller nu att få yttra några ord om de
politiska skäl, som tala för denna bana. Det är
naturligt, att Skåne, som för närvarande genom sitt
läge hålles i ett slags afsöndringstillstånd från
det öfriga Sverige, står i en liflig förbindelse
med Köpenhamn. Det är dit landets innebyggare fara,
då de vilja förlusta sig, göra större upphandlingar
o. s. v. Daglig ångbåtskommunikation eger derför rum
mellan Malmö och Köpenhamn. Jag tror det vara skäl
att söka, visserligen icke afbryta eller minska denna
ständiga beröring med Danmark, men deremot undvika att
skjuta ifrån sig hvarje tillfälle att sammanknyta våra
sydligaste landskapsförbindelser med hufvudstaden och
det mellersta Sverige -- att, om jag så får uttrycka
mig, draga deras sympatier åt detta håll -- och
detta syftemål vinnes bäst genom lättade och beqväma
kommunikationsanstalter. Dessutom är det kändt, attt
derest en jernväg blefve sträckt till Ystad, skulle
ett bolag bilda sig för ombesörjande af en regulier
ångbåtsfart mellan nämda stad och Stralsund, eller,
under den korta tid af året, då Stralsunds hamn
är tillfrusen, Wittow på ön Rügen. Det är nemligen
ett kändt förhållande, att Ystads hamn icke oftare
än hvart 3:dje eller 4:de år tillfryser, och detta
under en ganska kort tid, så att man, om en jernbana
sträcktes från det öfre landet ned till Ystad, hela
året om hade en lätt förbindelse med kontinenten. Man
kan äfven med temlig säkerhet antaga, att, om en
jernbana sträcktes ifrån Malmö till Jönköping,
skulle ganska snart en bibana till Ystad följa den
förra i spåren och vi således erhålla en vida lättare
kommunikation med utlandet än den nuvarande.

I militäriskt hänseende är äfven denna jernbana af
ganska stor vigt. Det är lätt insedt, huru vigtigt
det vore att sätta de södra delarne af landet i direkt
beröring med Karlsborgs fästning, belägen vid
Vettern och hufvudpunkten för rikets
centralförsvar. Lika lätt inse vi nödvändigheten af att
hastigt kunna sammandraga trupper från den ena
delen af landet till den andra, om vårt oberoende
skulle hotas. Man kan svara mig, att det just ur
militärisk synpunkt är angelägnast att medelst jernväg
sammanbinda rikets östra och vestra kust. Jag erkänner
vigten af denna anmärkning, men ber att få erinra,
att, då krigsoroligheternas period egentligen skulle
infalla under den tid, då segelfarten är öppen,
kunde trupptransporter från öster till vester eller
tvärt om ske på kanalen. Deremot är det gifvet, att,
om våra trupper skola föras från mellersta delen
af Sverige antingen till Skånska kusten eller till
Karlskronas försvar, eller ock trupper föras från
dessa trakter upp till mellersta Sverige, så måste,
under förutsättning, att fienden vore herre i sjön,
dessa trupptransporter ske landvägen, och då skulle
behofvet af en jernväg mellan Skåne och Vettern
ganska märkbart låta känna sig. Det finnes ännu ett
militäriskt skäl, som icke torde vara utan vigt,
nemligen att Landskrona hamn är den enda örlogshamnen
på hela kuststräckan mellan Göteborg och Karlskrona,
hvarför det torde vara af vigt att sätta denna
hamn i hastig förbindelse med det inre af landet,
hvilket skulle komma att ske genom den jernbana,
jag föreslagit.

Återstår nu endast att betrakta saken ur
billighets-synpunkt. Då fråga är om inrättande af
nya kommunikationsanstalter i ett land, bör man
otvifvelaktigt taga i betraktande förut befintliga
dylika anstalter och hvilka delar af landet,
som äro mest i behof af förbättring i berörda
hänseende. Om vi nu genomgå alla våra provinser,
så finna vi, att alla de norrländska landskapen
ligga utmed hafvet och att de genomskäras af floder,
hvilka, närmare deras utlopp segelbara, för öfrigt
äro åtminstone flottbara. Vi hafva visserligen der
2:ne provinser, som äro i stort behof af förbättrade
kommunikationsmedel, nemligen Jemtland och Dalarne;
men, hvad åtminstone det senare landskapet beträffar,
så har Statsutskottet i ett efterföljande betänkande
sökt att afhjelpa detta behof. Öfvergå vi derefter
till det mellersta Sverige, så finna vi, att Upland
är på 3:ne sidor omgifvet af Östersjön och Mälaren och
att den i hjertat af provinsen inskjutande Mälarevik,
som förer till Upsala, i hög grad ökar lättheten af
sjöledes varuforsling. Vestmanland gränsar i söder
till 
Mälaren och är till hela sin bredd genomskuret af
Strömsholms kanal. Södermanland, på 3:e sidor
omgifvet af Hjelmaren, Mälaren och hafvet,
innesluter en mängd vattendrag, som dels äro, dels
kunna blifva med hvarandra och med hafvet förenade.
Nerike stöter till Hjelmaren i öster, Vettern i
söder och, på föga afstånd, till Venern i vester.
Dess vestliga bergverk äro redan genom kanaler
och jernvägar satta i förbindelse med de stora
vattenkommunikationerna; de nordliga blifva det snart
genom Nora-Örebro-banan; och, kommer Köping-Hult-banan
till stånd, blifver provinsen inom kort genomskuren
af en jernvägsstamlinie. Vermland är genom sina
stora vattendrag och genom de frikostiga bidrag,
R. St. vid många riksdagar beviljat till smärre
kanaler och jernvägar, satt i lätt förbindelse
med den i söder angränsande Venern. De smala,
långsträckta provinserna Dalsland och Bohuslän gränsa,
den förra till Venern och den senare till Nordsjön.
Östergötland omgifvet på den ena sidan af Vettern,
på den andra af Östersjön, med dess djupa, flere mil
i landet inträngande vikar, Slätbaken och Bråviken,
är från öster till vester genomskuret af Göta kanal,
och erhåller snart, genom vid denna riksdag fattade
beslut, en båtled ifrån söder till norr genom de
vattendrag, som ifrån Vimmerbytrakten föra ända till
närheten af Linköping. Vestergötlands nordligare
del omslutes af Venern och Vettern samt genomskäres
af Göta kanal. Deremot erkänner jag fullkomligt, att
den södra delen af sistnämda landskap är vanlottad uti
ifrågavarande hänseende. Denna Vestergötlands södra
del och i allmänhet hela södra delen af Sverige äro
just de provinser, som alldeles sakna konstgjorda
kommunikationsmedel. Derför, om kommunikationer
skulle inrättas endast ur billighetssynpunkt, så lärer
det vara obestridligt, att sistberörde del af landet
i främsta rummet borde deraf komma i åtanke. Jag har
redan vid flere föregående tillfällen yttrat min åsigt
vara, att, då man icke kan göra allt på en gång, utan
måste börja med hvad man anser angelägnast, bör
man i första rummet vara betänkt på att sammanbinda
våra inre stora vattenbäckar dels med hvarandra
och dels med hafvet. Detta skulle ske genom den
jernvägslinie, som jag förordar, och våra stora
insjöar i midten af Sverige, hvilka redan äro genom
kanaler sammanbundna med Östersjön
och Nordsjön, skulle derigenom sättas i förening
jemväl med den sydliga delen af förstnämda haf.

Jag har måhända varit nog vidlyftig och tröttat
R. o. Ad:s tålamod, men jag har ansett min
pligt ovilkorligen fordra ett öppet uttalande
af alla de skäl, som förefinnas i afseende å en
jernvägssträckning mellan Skåne och Vettern. Jag
har icke dermed haft för afsigt att söka väcka
afvoghet emot andra jernvägssträckningar, och,
derest R. St. anse sig böra gifva företrädet åt en
annan sträckning, skall jag underkasta mig deras
beslut. Jag har fullgjort min pligt, i det jag
fört talan för de landskap, som för det närvarande
alldeles sakna lätta kommunikationsmedel och derför
torde ega ett billigt anspråk på att underhjelpas
i detta hänseende. Jag slutar med att uttrycka
den önskan, att denna punkt måtte återremitteras,
på det att Statsutskottet måtte få tillfälle att
taga saken i förnyadt öfvervägande. Då jag hört 2:ne
af konungens rådgifvare yttra stora betänkligheter
emot förslaget att ställa en viss summa till K. M:ts
disposition att användas till den jernvägssträckning
han funne lämpligast, så är det troligt, att detta
förslag icke här får någon framgång. Jag för min del
hade trott, att skiljandet af den stora stridsfrågan
bort och kunnat till K. M:t öfverlemnas. Jag tror, att
K. M:t är den, som från sin höga ståndpunkt lättast
och säkrast kan afgöra hvad rikets väl kräfver, och
anser derför, att, om de båda mot hvarandra kämpande
partierna lade frågan i K. M:ts händer, så kunde en
hvar känna sig trygg i vissheten om att det beslut,
som komme att fattas, blefve det för riket mest
gagnande. Vill man hellre dela anslaget mellan de båda
jernvägslinierna, så kan och bör jag icke hafva något
att deremot invända. Jag slutar med att bedja de hrr,
som egentligen förorda den andra jernvägssträckningen,
icke missförstå mitt uppträdande, föranledt endast och
allenast af medvetandet om billigheten och rättvisan
af den sak jag förfäktar. Tryggad af detta medvetande,
öfverlemnar jag frågan till de båda statsmagternas
afgörande och begagnar detta tillfälle för att
uttrycka den förhoppning, att, sedan R. o. Ad.,
såsom jag förmodar, återremitterat dessa punkter
och öfvergått till behandlingen af Statsutskottets
betänkande N:r 274, Ståndet dervid måtte visa den
opartiskhet och den välvilja att jemväl till Utskottet
återförvisa det i nämda betänkande
förekommande utlåtande i afseende å den skånska jernbanan, på det
att Utskottet, vid hela jernvägsfrågans förnyade
behandling, måtte kunna betrakta densamma i dess
helhet, utan att bindas genom något af R. St. förut
fattadt beslut.

*

IV.

Om det hvilande representationsförslagets antagande.

(den 4 dec. 1865).

Det gifves ögonblick i nationernas lif, då
likgiltigheten skulle vara ett oförlåtligt fel,
tystnaden en svaghet, och då hvarje god medborgare,
synnerligast om han förut mera verksamt deltagit i det
allmännas angelägenheter, måste uppträda för att med
öppet visir uttala sin mening. Ett sådant ögonblick
är det närvarande, då den utan tvifvel vigtigaste
fråga, som under ett halft århundrade varit R. St:rs
pröfning understäld, kommer att af eder afgöras. Äfven
jag har derför, ehuru frånvarande under föregående
delen af riksdagen och främmande för de bearbetningar,
som från ena eller andra sidan egt rum, äfven jag har
ansett mig pligtig att vid detta tillfälle infinna
mig, för att med eder dela det ansvar, som afgörandet
af denna fråga kommer att medföra, och jag har begärt
ordet, icke för att ingå i en fullständig utveckling
af detta ämne, som för eder alla, mina hrr, bör vara
nogsamt bekant, utan endast för att angifva de skäl,
hvarpå jag grundar mitt blifvande votum.

Mina hrr! Vi befinna oss här i den ställning, att vi
obetingadt måste rösta för eller emot. Någon medelväg
gifves icke, någon förändring i detta förslag kan
icke vid denna riksdag tillvägabringas. Hvar och en
måste derför noga pröfva, huruvida de betänkligheter,
han emot förslaget hyser, äro af den beskaffenhet, att
han måste förkasta detsamma, eller om de icke i mer än
ett afseende uppvägas af förslagets förtjenster. Jag
har så samvetsgrant sorn möjligt verkstält en dylik
pröfning, och följden är, att jag kommer att rösta
för förslaget.

Jag vill dermed icke hafva sagt, att jag är
blind för de brister detta förslag kan innehålla,
och att icke äfven jag skulle hafva önskat, att
detsamma i ett eller annat hänseende hade varit
annorlunda uppgjordt. Jag tror, att det skulle
hafva varit nyttigt och äfven för förslagets
många motståndare betryggande om den första
kammaren, i stället att bildas uteslutande af
landstingen och de större städerna, fått till
någon del i sig inrymma ledamöter, utsedde af de
högst beskattade inom landets olika delar, samt
att det likaledes skulle varit fördelaktigt, om
skilnaden i ledamöternas antal i första och andra
kammaren icke varit så betydlig som den i förslaget
bestämda: men, mina hrr, jag hemställer till eder:
hade det väl varit möjligt eller ens tänkbart,
uti ett förslag, så omfattande som detta, skulle
kunnat framläggas, emot hvilket man icke haft några
anmärkningar att göra, synnerligast då förslaget
måste vara så beskaffadt, att det egde utsigt att
kunna antagas af fyra kamrar med så skiljaktig
sammansättning som våra riksstånd? Och måste icke
den nya riksriksdagsordningen af denna anledning
antaga egenskapen af ett förmedlingsförslag? Måste
icke hvarje riksstånd och hvarje dess ledamot i
afgörandets stund besinna, att, så framt reformen
utan allt för stora skakningar skall genomföras,
blifver det en ovilkorlig pligt att icke allt för
strängt hålla på egna åsigter, utan, så vidt det med
fäderneslandets väl är förenligt, låta dessa vika
för det allmänna bästa?

För min del anser jag en sådan eftergifvenhet vara
en medborgerlig pligt, och jag har så mycket mindre
kunnat tveka att lägga mina betänkligheter å sido, som
det hvilande förslaget med alla dess möjliga brister
likväl i min tanke innebär en långt sannare och långt
rättvisare representation af det svenska folket än
den riksd:s-ordning, under hvilken vi nu arbeta.

Redan 1809 års Konst. Utskott erkände
ståndsfördelningens olämplighet och uttalade den
grundsats, att alla svenska medborgare, utan hänseende
till stånd, yrke eller hemvist, borde ega rätt att
deltaga i val af riksdagsmän. Men huru har väl denna
grundsats sedermera gjort sig gällande? Vid de flesta
riksdagar, som efter denna tid hållits, hafva frågor
om mer eller mindre genomgripande förändringar i
representationssättet utgjort föremål för R. St:rs
eller åtminstone deras Konst. Utskotts 
öfverläggningar. Dessa frågor hafva likväl icke lyckats att
på detta rum tillvinna sig bifall, vare sig att de
afsett ståndsfördelningens fullständiga upphäfvande
eller endast en obetydlig förändring i R. o. Ad:s
eget representationssätt. Derför qvarstå äfven ännu
de båda öfre stånden, R. o. Ad. på fullkomligt
enahanda, och presteståndet på nära nog samma
ståndpunkt som för 56 år sedan; derför fortfar ännu
en stor del af vårt lands mest ansedde, dugligaste
och inflytelserikaste innevånare att vara förnekade
allt deltagande i landets lagstiftning. Huru länge
tror man väl, att ett sådant förhållande skall kunna
fortfara? Orättvisan deraf gör sig för hvarje dag
mer och mer gällande, Behofvet af en genomgripande
representationsförändring inses numera lifligt af
större delen utaf landets tänkande män. Under sådana
förhållanden har Kongl. Maj:t vid sista riksdagen
framlagt det förslag till nationalrepresentationens
ombildning, öfver hvars öde vi nu skola besluta. Detta
förslag är enkelt, lättfattligt och bygdt på
nationel grund, på den, om äfven till namnet nya,
dock i Sverige urgamla kommunal-institutionen; och,
om förslaget innehåller brister, öfvervägas dock
dessa vida af dess förtjenster, hvarför jag tror,
att både fosterlandskärleken och klokheten böra
mana oss att antaga detsamma.

Det är mig icke obekant, hvilket motstånd detta
förslag röner från den sida af detta Hus, inom hvars
leder jag under mera än 10 riksdagar räknat så många
både politiska och enskilda vänner; men, då jag nu
nödgas emot dem uppträda, vet jag att de liksom
jag inse, att för representantens handlingssätt får
det icke gifvas någon annan bevekelsegrund än hans
åsigt om hvad som är sant, rätt och för fosterlandet
gagnande.

En mindre nation, synnerligast då den är omgifven
af mägtiga grannar, är mera än någon annan i behof
af samdrägt och enighet. Det är den, som skall gifva
henne kraft att emotstå yttre våld; det är den, som i
farans stund skall värna hennes sjelfständighet. Det
är denna samdrägt, denna enighet, denna ömsesidiga
tilltro mellan folket, dess representanter och dess
styrelse, som jag tror skola blifva en följd af
förslagets antagande.

Men, om detta faller, hvad kommer väl då att
inträffa? Utan tvifvel en lång tid af split, tvedrägt
och bitterhet. Det kan icke förnekas, att en stor,
kanske öfvervägande del af svenska
folket lifligt fäst sig vid detta förslag, och att
det önskar och hoppas dess framgång. Missräknar det
sig i sin förväntan, blir följden en allmän oro, som
utan tvifvel kommer att menligt inverka på hela vårt
materiella framåtgående, och som, om moln uppstiga
på den politiska himmelen och Europas magter väpna
sig till strid, t. o. m. skulle kunna blifva vådlig
för vårt oberoende och sjelfständighet.

Af dessa anledningar utbeder jag mig, att till
R. o. Ad:s protokoll få förklara, att jag kommer
att rösta för det hvilande förslagets antagande,
icke derför att jag i allo gillar detsamma, utan
derför att jag tror, att mitt fäderneslands välfärd
och lugn skulle sättas på spel, om det förkastades,
derför att jag tror, att R. o. Ad:s eget välförstådda
intresse manar att nu, just nu, antaga detsamma,
derför att jag tror, att då detta förslag, sådant det
är, blifvit af Kongl. Maj:t framlagdt, är det äfven
det bästa möjliga, som kan ega hopp om framgång,
och slutligen derför att jag befarar, att, om detta
förslag nu skjutes å sido, vi kanske inom en icke
aflägsen framtid af omständigheternas magt blifva
nödsakad att ansluta oss till ett annat, vida sämre
och vida mindre betryggande.

*


EN RIKSDAGSBONDES ANTECKNINGAR.

SUPPLEMENT TILL DEN POLITISKA AFDELNINGEN I AKRELLS
OCH TROILS MEMOARERSåsom intressanta tillägg till åtskilligt af hvad
general Akrell och landshöfding von Troil yttrat om
flera af våra vigtigare riksdagar samt deras resultat,
införa vi här ett manuskript, hvilket väl försvarar
sin plats bland minnena från Carl Johans, Oscar I:s
och Carl XV:s dagar. Då förf., i likhet med Troil,
var en synnerlig förespråkare för ombildningen af
vårt representationsskick passar framställningen
särskildt i detta sammanhang. Manuskriptet -- som nu
utgifves jemt hundra år efter förf:s födelse -- är 
stäldt till vårt förfogande af en bland förf:s närmaste
efterlefvande, hr ingeniör E. Sahlström i Arboga..

LEFNADSMINNEN

AF

PEHR SAHLSTRÖM.

"Vid den ålder -- skref signaturen M.P. F. 
Mengel. i Ny Illustrerad
Tidning 1866 -- då de flesta män antingen redan gjort
sin lycka och i sådant fall omtänksamt njuta deraf,
eller ock, gäckade i sina förhoppningar om lycka och
framgång, redan med resignation underkastat sig att
lefva ett tillbakadraget, kanske torftigt lif -- vid
den ålder då arbetslusten, ofta äfven arbetskraften,
börjar aftaga och de flesta hellre söka lugnet, för
att njuta af ett fredligt familjelif, än kasta sig
in i dagens politiska och sociala strider -- började
Pehr Sahlströms riksdagsmannaverksamhet.

Han var då 55 år gammal.

Att han först vid en så långt framskriden ålder,
efter att redan i många år ha varit känd, högt
aktad och i alla sin orts kommunala angelägenheter
företrädesvis anlitad, mottog det specielt för honom
själsansträngande och mödosamma representantkallet,
är icke det minst karakteristiska i hans skaplynne. Det
är sannolikt att han först nu ansåg sig tillräckligt
förberedd och nog rustad, för att inträda i
riksförsamlingen.

Sahlström var autodidakt. Endast tre år hade han
åtnjutit skolundervisning. Redan vid tio års ålder
kom han ut i verlden, nödgades arbeta strängt för sin
utkomst, i många år underkasta sig stora försakelser,
och trycktes af många bekymmer innan han genom ett
ihärdigt arbete lyckades förvärfva sig en oberoende
ställning.

Men under hela denna tid försummade han ingen ledig
stund för att förvärfva sig kunskaper. Medelst sin
utomordentliga viljekraft, en snabb uppfattning, stor
skarpsinnighet och ett ypperligt minne, förvärfvade
han sig ett stort mått af insigter, hvilka han äfven
på ålderdomen genom fortsatta studier alltjemt ökade.

För att fullständigt skildra Sahlströms omfattande
riksdagsmannaverksamhet, skulle man äfven skrifva
bondeståndets riksdagshistoria för en tidrymd
af 18 år (1840--1858), ty i hvarje vigtig fråga,
som under nämda tid behandlades i riksförsamlingen,
uttalade han sin mening, alltid med stor sakkännedom
och skarpsinnighet, i konseqvent frisinnad anda,
och med den öppenhet som tillhörde hans sjelfständiga karakter.

Med värma och vältalighet förordade han
indragningsmaktens afskaffande -- då bondeståndets
majoritet intalades att bibehålla den såsom ett ganska
tjenligt medel att hålla tidningspressen i styr -- den
lika arfsrättens införande, börderättens upphörande,
hemmansklyfnings- och jordafsöndringsrättighetens
utsträckning, skatteförenklingen, närings-
och handelsfriheten, det nya straffsystemets och
decimalsystemets införande, nationalrepresentationens
ombildning, den nya bränvinsbränningslagstiftningen,
bondeståndets förstärkning med nya intelligentare
krafter, beväringspligtens utvidgande -- allt
frågor af hvilka de flesta i förstone mottogos med
mycken ovilja i bondeståndet. Men glanspunkten i
hans offentliga verksamhet intager dock hans varma
intresse för folkundervisningens befrämjande.

Redan flera år förrän han invaldes i riksförsamlingen
utgaf han en skrift, hvari det oafvisliga
behofvet af ett väl ordnadt folkskoleväsen med
stor sakkännedom utvecklades. Den ådrog sig Carl
XIV Johans uppmärksamhet och landshöfdingen i
Stockholms län anbefaldes att betyga Sahlström
konungens "tacksamhet för en skrift som vitnade om
en så upphöjd fosterlandskärlek."

Vorden riksdagsman yrkade Sahlström i en mästerligt
skrifven motion att ett efter folkmängden lämpadt
tillräckligt antal folkskolor skulle inrättas i alla
kommuner, och att folkundervisningen skulle förklaras
såsom en nationalangelägenhet af första ordningen. Men
långt ifrån att denna motion rönte odeladt bifall inom
bondeståndet, anfölls och hånades Sahlström bittert,
företrädesvis just af dem, som för egen del bort känna
olägenheterna af en försummad undervisning. Kamraterna
i tröja och långrock sporde "den der herrn i frack" om
han ville göra allmogens söner till skrifvarekarlar,
i stället för till dugliga arbetare, och hvilka skulle
bruka fosterjorden, om drängarne sutto
med boken i hand? Sahlström bragtes dock ej genom
dylika anfall till tystnad, tvärtom de ökade
hans energi och lifvade hans vältalighet. Han
mötte sina fåkunniga motståndare med högburet
hufvud och försvarade sin sak med en utomordentlig
kraft; han visade huru okunnigheten och råheten
voro tvillingssyskon, han erinrade om dessa hans
motståndares egen låga bildningsgrad, om deras
redlöshet då det gälde att i skrift uttrycka sig, om
deras obekantskap med de frågor i hvilka de skulle
yttra sig, och frågade om de verkligen ansågo den
vara en sämre medborgare och en dålig arbetare,
som icke behöfde gå till socknens klockare, för att
få en länsmansorder uttolkad?

Vid alla följande riksdagar, som Sahlström
bevistade, påyrkade han kraftigare åtgärder för
folkundervisningens ordnande. Ju längre han verkade,
desto större framgång rönte hans sträfvanden i denna
fråga, likasom i många andra.

Vid slutet af 1856--58 årens riksdag tog
han ett hjertligt farväl af sina vänner bland
riksdagsmännen. "Min helsa är nu bruten -- sade han --
och jag behöfver hvila. Ingen bör såsom offentlig
man öfverlefva sig sjelf, och det skulle blifva
fallet med mig, om jag längre fortsatte. Arbetet
kommer att fortsättas af yngre och kraftigare män
och jag önskar er af hela mitt hjerta lycka och
framgång. Blifven eniga att kämpa om det rätta,
ty enighet gifver styrka."

Frågar man om Sahlström utöfvade stort inflytande och
var uppburen inom bondeståndet -- så måste vi derpå
svara: nej. Beviset derför ligger nära till hands. Vid
1844 års riksdag invaldes han till fullmäktig
i riksgäldskontoret. Han befans dertill särdeles
lämplig, han visade sig uppmärksam och allvarlig, men
så sjelfständig att han vid den följande riksdagen
-- icke återvaldes. Hans plats intogs af en annan
ledamot af bondeståndet, som gjorde inga förtret,
och fann sig endast besvärad då han nödgades skrifva
sitt namn, hvilket arbete föreföll honom mycket
olägligt. Endast två gånger och med lång mellantid
var Sahlström statsrevisor, fastän han dertill genom
sin stora sakkännedom var företrädesvis passande. Vid
många ömtåliga tillfällen då mod och sjelfständighet
fordrades, togos dessa egenskaper hos Sahlström
i anspråk för ståndets räkning. Han undandrog sig
aldrig de förtroenden, som ståndet lemnade honom och
vid ett ganska kritiskt tillfälle vid 1840 års
riksdag förde han ordet för en deputation från
ståndet hos hofkansleren med sådan kraft att denne
slutligen lyckönskade ståndet "att i Sahlström ega
en ny Cato". Men allt detta oaktadt var Sahlström
icke uppburen i ståndet. Dertill var han alltför
sjelfständig. Han saknade helt och hållet den
smidighet, den undfallenhet för ståndets svagheter
förutom hvilka egenskaper ingen kom till inflytande
der.

Sahlström var en lika utmärkt talare som stilist. I
allt hvad han talade eller skref låg kraft och
värma. Han hade ett vördnadsbjudande yttre och
en vacker stämma. Han kunde vara förkrossande i
sina repliker, och hans mod var okufligt. Äfven
hans ifrigaste motståndare kunde ej sätta den
minsta fläck på hans karakter, och midt under en
period då korruptionen ännu florerade, kunde ingen
förevita honom att han någonsin dagtingat med sin
öfvertygelse.

I sitt enskilda lif var han en typ af välviljan,
trofastheten och redbarheten. Hans hus
var gästfritt på gammaldagsvis. Han afled efter några
dagars sjukdom på Berga egendom i Södermanland den
3 november 1866, 81 år 3 månader gammal. Ännu några
få dagar förrän han träffades af det slaganfall, som
slutade hans lefnad, egde han oförminskad själskraft,
och skref till den som tecknar dessa rader ett längre
bref med vacker handstil. Han led af en svår sjukdom,
men den försvagade icke hans själsegenskaper." --
Vi lemna nu ordet åt den framstående mannen sjelf,
sådan han tecknat sig i de hittills otryckta
anteckningar, hvilka nu af hans anhöriga öfverlemnas
åt offentligheten, och åt hvilka han sjelf bestämt
titeln.

En riksdagsbondes anteckningar. 

I.

År 1785 den 4 augusti föddes jag i staden Borås
af aktade föräldrar, handlanden Pehr Sahlström
och Johanna Kindgren, 4 månader efter den förres
frånfälle på sina handelsresor. Min mors betryckta
ställning såsom enka med 4 barn, föranlät henne att
efter några år ingå nytt äktenskap med handlanden
Haqvinius Hellman, hvilken, sedan jag trenne år
hållits uti skola, 
medtog mig vid 10 års ålder på sina handelsfärder under
5 års tid. Denna period var för min uppfostran och
framtid den minst fördelaktiga, emedan jag sällan
fick njuta fördelarne af en öm moders tillsyn,
nästan glömde det lilla nyttiga jag inhemtat, råkade
ofta i sämre sällskap och försummade omsorgen om
mig sjelf. Min mors bemedling förmådde ändtligen
befria mig, så att jag vid femton års ålder,
genom en broders försorg, erhöll anställning uti
viktualiehandel i Stockholm, hvari jag stannade
8 år, tills min husbonde oförmodadt afled och
jag förlorat all håg för detta yrke. Enligt egen
tidigare böjelse och på min mors tillstyrkan (min
stjuffader var nu afliden) sökte jag nu förflyttning
till landet och lyckades att erhålla plats såsom
gårdsskrifvare vid Sparreholm i Södermanland, som
egdes af enkegrefvinnan Sprengtporten. Nu var min
bana mera klar för mig, och jag använde all min
förmåga för att vara nyttig, hvilket hade till följd,
att jag efter 2:ne år anställdes såsom förvaltare af
Långbro egendom i Wårdinge socken af Stockholms län,
samma egarinna tillhörig. I denna befattning fortfor
jag i 7 år, till 1818, då jag erhöll egendomen på
arrende, som efter hand utsträcktes till 23 år,
hvaraf större delen under h. exc. grefve Carl De
Geers egotid. Hvad jag här under tiden i odlings-
och bygnadsväg utförde, hör icke till ämnet,
men godkändes; vigtigare var det förtroende jag
lyckades förvärfva genom oförtrutet bemödande i
kommunens och ortens tjenst och hvilket äfven blef
afgörande för min framtid. Under denna förvaltnings-
och arrendeperiod gifte jag mig första gången 1814
med Anna Margareta Lundberg från Skellefteå, som
afled 1822 och efterlemnade mig en dotter, samt andra
gången 1823 med Carolina Fogelström, som skänkt mig 6
söner och 1 dotter.

Genom hushållning och vinsten
af en mindre spanmålshandel lyckades det mig att
samla ett mindre kapital, som år 1831 användes till
inköp af egendomen Berga, 1 mantal skatte-rusthåll,
det jag under återstående arrendetiden bebyggde och
iordningsstälde samt år 1841 tillflyttade. Lyckligare
val kunde ej göras, emedan så väl beskaffenheten som
läget voro särdeles goda, samt stället blifvit för
mig och de mina för dess trefnad och lugn särdeles
kärt och värderadt, isynnerhet sedan mina offentliga
uppdrag blifvit slutade. Nu till dessa.

År 1835, då hvarken frälse- eller säteriegare af
bondeståndet ännu egde valrätt eller valbarhet vid
riksdagsmannaval, blef jag såsom skattejordegare
utsedd till valman, men nödgades dervid foga mig
efter det val, som redan af de större häraderna
verkstälts, hvadan riksdagsmannauppdraget tillföll
en fullkomlig odoga, sedermera i bondeståndet benämd
"fårskallen", hvilket förhållande ingaf mig
fullkomligt begrepp om uselheten af dylika måhända ej
sällan förekommande missbruk af valrätten och icke
ringa medverkat till det högre begrepp jag fattat
om dess ansvarsfulla utöfning och de idéer jag efter
min förmåga verkat för och sökt befordra.

Till riksdagsmannavalen hösten 1839 var jag åter
elektor, och blef då, utan minsta tillgörande å min
sida, vald till ombud för 2:ne härader af Södertörns
domsaga, samt var således i ett nog främmande 
element och nära rådlös om sättet att dervid 
förhålla mig; likväl skickade Försynen så, att detta
svåra tvifvel häfdes derigenom, att jag snart kom
uti en ganska nära och förtrolig beröring med den
utmärkte Hans Jansson, hvars fosterländska tänke-
och handlingssätt jag förut och länge observerat. Med
detta föredöme blef det mig klart hvilken väg som
borde följas (och som lyckligtvis instämde med min
böjelse att ställa mig på folkets sida) samt hvad mig
ålåg att inhemta, för att med ordning och tydlighet
i dialektiskt hänseende utföra mitt värf. Det bör
här erinras att, ehuru jag sjelf vet mig vara en
ganska medelmåttig talare, jag dock har en bestämd
leda för det tillskrufvade, korskastade och orediga
framställningssätt man ofta nog får afhöra, och
som högst sällan leder till ändamålet: att klargöra
och öfvertyga. Men början var mig ganska svår, ty
rädsla och förlägenhet kunde ej öfvervinnas, endast
småningom redde jag mig derutur, och nödgades vid
denna period ofta begagna skriftliga anföranden,
hvilka dock sällan göra behörigt intryck och i
bondeståndet medföra misstanke om lånegods, det jag
dock aldrig behöft begagna.

Denna, 1840--1841 årens, riksdag syntes mig ega det
företräde framför de föregående, att mera liberala
principer utvecklades, särdeles på Riddarhuset,
der dessa principer lyckades göra sig gällande vid
tillsättningen af utskotts-ordförander och förmådde
frambringa ett representationsförslag samt motstå
flera antiliberala påtryckningar. För bondeståndet
utgör den en 
glanspunkt i dess annaler, så väl för den enighet som
der rådde, som för resultaten deraf. Då Hans Jansson
efter en lång underhandling enständigt förnekade att
emottaga talmansplatsen, råkade konungen i vrede och
öfverlät åt ståndet sjelf att utse både ordinarie
och vice talman, hvilket skedde med den takt och
urskillning, att den förre dels ej behöfde eller
ansåg sig skyldig utöfva den vanliga inflytelsen, dels
genom eget godt exempel förmådde reglera somliga
ledamöters mindre ordentliga lefnadsvanor, samt,
biträdd af Hans Jansson m. fl. hämma de förr vanliga
korruptionsförsökenTill talman utsågs 
riksdagsfullmäktigen från Örebro län Anders Ericson 
samt till vice talman fullmäktigen från Vermland Per Ericson.
Utg. . Endast ett dylikt kan jag dervid
erinra mig, och detta i anledning af den tillämnade
men undertryckta adressen från bondeståndet, såsom
svar på konungens trontal, dervid mellanlöparen,
f. d. kapten Enström, sökte förmå ståndet till
eftergifvenhet för en konungens bestämda önskan,
men blef af Hans
Jansson i flera tillkallades och min närvaro bemött
med så ampert svar, att, ehuru den inflytelseegande
ståndskamraten von Zweigbergk deruti var inblandad
och af bifallet hade betingat sig personlig
fördel, framställningen tvärt afslogs och ej mera
förnyades. Enigheten inom ståndet var så betydlig
att, då rösterna för Hans Janssons klart framstälda
liberala åsigt vanligen utföllo med ett antal af
omkring 90, minoriteten under Strindlunds ledning
sällan kunde räkna mer än 20, tills en skåning, Sone
Pehrsson, sedan han vunnit sitt ändamål att blifva
utsedd till direktör vid Malmö lånekontor, till den
senares parti öfvergick. Detta ovanliga förhållande
härledde sig ofelbart dels från det stora förtroende
talmannen och Hans Jansson rättvisligen åtnjöto, dels
af det större antal mera bildade representanter, som
af allmogen denna gång blifvit utsedda, sannolikast
af farhåga för förnyandet af de våldsåtgärder, som
1838 i Stockholm egde rum och hvilka utbredt mycken
skräck i landet. Bland dessa utmärkt liberala män
påminner jag mig med särdeles aktning och nöje Nils
Pehrsson i Boda, Pehr Pålsson från Skåne, Norberg,
Kihlblom, Dahllöf, Zetterberg, Widegren, Huss, Bruhn,
Trysén, Pehr Ericsson, m. fl. Ruthberg hade då ännu
icke slutit sig till motpartiet. Resultatet af denna
riksdag blef för bondeståndet och allmogen gynsamt,
genom en till 800,000 rdr b:ko årligen uppgående
minskning af landets skattebördor, hvaribland
passevolansafgiften, utom flera afslag å regeringens
anslagsfordringar. Efter denna riksdag har det synts
mig, som skulle allmogens nit och urskilning vid
riksdagsmannavalen något aftagit, och jag har för det
allmännas och egen del giltiga skäl att beklaga ett
dylikt förhållande, som icke varit utan inflytelse på
ärendenas gång; samt på bondeståndets egen ställning
i det enskilda och allmänna omdömet.

Vid nu omförmälta riksdag var jag anstäld som främste
ledamot af bondeståndet uti lagutskottet, men kunde
der föga uträtta i anseende till min ringa kännedom
af de ämnen som der behandlades. Äfven blef jag
vid medlet deraf af ståndet utsedd till fullmäktig
i riksgäldskontoret, hvilket uppdrag jag med nöje
och belåtenhet å min sida öfvertog och utförde under
loppet af 4 1/2 år, men derefter ansåg jag detsamma
utan saknad böra lemnas, emedan de hvarje vecka
påkommande resorna till och från Stockholm under
oblida årstider vållade min helsas försämring samt
den oftare ifrågakommande frånvaron från hemmet
medförde ekonomiska olägenheter.

1844 års riksdag, till hvilken jag kallades
genom enhälliga röster från hela domsagan, och
vid hvilken jag blef anstäld såsom ståndets
främste ledamot i Banko-utskottet, medförde
stora förhoppningar å folkpartiets sida, men huru
desamma i längden realiserades, känner en hvar, som
närmare följt statsärenderna och deras gång. Äfven
jag fann mig intagen af hoppet om folkfrihetens
segrande framgång under en konung, hvars föregående
verksamhetsförhållanden visade varma sympatier för det
sanna och rätta. Ehuru jag således med många andra
missräknade mig härutinnan, kan jag hvarken återtaga
eller ångra de tänkesätt jag då uttryckte, emedan
de sannolikt äro ganska få, hvilka icke inse att,
om konung Oscar kunnat följa sin naturliga böjelse
att i allo befordra sitt folks större frihet, dess
ära och välstånd, så hade mycket varit annorlunda
än nu för ögonen är. Aristokratien, byråkratien jemte
prelatväldet sågo deras förut trygga ställning hotad,
omgifningen, tidsförhållandet samt inre och yttre
omständigheter förde honom inpå en bana, hvars mål
från början säkerligen icke var hans sjelfvalda;
dessutom bör man väl medgifva, att han skattade
måhända mindre till den menskliga svagheten än mången
annan storhet, och att hans välvilliga sinnelag
alltid var och förblef sig likt. Mera har jag icke
fog att härom orda, och detta blott för att öppet
erkänna de tänkesätt, jag då hyste och sökte försvara.

Häris Jansson emottog nu utan betänklighet eller
motstånd den talmansstol, som förut var honom ämnad,
hvaröfver Ruthberg ej kunde dölja sin förbittring,
som snart visade sig i öppna anfall mot Hans
Jansson och hans politiska vänner; Ruthberg,
deri understödd af Bengt Gudmundsson och David
Andersson, mera försigtigt, fast ej mindre kraftigt,
af Strindlund och hans gamla parti. Det kan lika
litet förnekas att denna förflyttning var af ganska
menlig inverkan på bondeståndet, som härigenom
förlorade större delen af den motståndskraft, som i
dess klokaste och främste talares personlighet låg
förvarad, som att den förändrade sinnesstämningen
förlamade många anmärkningar, som eljest framkommit
mot inrotade missbruk och hvarjehanda ekonomiskt
betryck. Medgörligheten hos ståndet var och förblef
stor; och när någon allvarligare fordran framstäldes,
sades den hafva emanerat från aspiranta statsekonomer
och halfherrar, en benämning som de servila
tidningarne, äfven under senare riksdagar, flitigt
begagnat. Den enda och hufvudsakliga likstämmighet
som nu förefanns, var i frågan om den lika arfsrätten,
hvarvid dock Strindlund hade oförsyntheten att med
endast 5 kamrater infinna sig hos konungen, för att
söka motverka densamma. Det under i fråga varande
riksdag uppgjorda representationsförslaget vann
icke någon framgång; men i stället framkom Bengt
Gudmundsson med det af Gustaf Hjerta fabricerade,
hvilket då och under påföljande riksmöten utgjort ett
tvistefrö emellan fraktionerna och till ytterlighet
bevisat den stela konservatismen hos bondeståndet,
när verkställigheten kommit ifrågaMan 
erinre sig, att detta var skrifvet flere år innan det 
nu till lag upphöjda Kongl. representationsförslaget 
framkom och lyckades vinna bondeståndets enhälliga 
bifall.Utg; härvid af det
ingalunda giltiga skäl, att större delen af dess
ledamöter befarade, att från deras lönande eller
hedrande platser blifva förträngda af mera kunniga
och bildade män, med hvilka de icke kunde hoppas
mäta sin egen förmåga. Denna strid om bondeståndets
så kallade renhet, har regeringens och det gamlas
kämpar oförtrutet underblåst, för att söndra ståndet
inom sig sjelft och för att bibehålla
isoleringsprincipen, hvilken icke kan hålla stånd,
hvarken inför det allmänna eller enskilda sunda
omdömet. Härom har jag ofta och oförbehållsamt
yttrat mig, emedan både allmänheten och allmogens
valmän icke böra lemnas i okunnighet om de motiv,
som ej sällan inverka på ombudens handlingssätt. Den
uppmärksamhet, som icke helt och hållet egnades
åt kröningshögtidligheten och thy åtföljande
lysande festiviteter, vändes nu till finanserna
och bankens bekymmersamma ställning, till hvilkas
upphjelpande åtskilliga anstalter, deribland silfvers
deponerande i Hamburg, nu vidtogos, och hvilka
synts medföra önskad fördel. Anslagsfordringar
biföllos i mängd; reformfrågan upptog mycken
tid, särdeles i bondeståndet, och likväl blefvo
riksdagsförhandlingarna afslutade på vida kortare
tid än vanligt.

Efter denna riksdag inkallades jag af konung Oscar
i februari 1846 till ledamot af den då tillförordnade
representationskomitén, hvars misslyckade arbete
vållades af dess sammansättning, som utgjordes af
5 liberala samt 9 motståndare till någon verklig
reform. De senare gingo ganska slugt tillväga, så
att, ehuru samfälda valprincipen ändtligen kom till
stånd, de öfriga bestämmelserna, särdeles angående
första kammaren och det så kallade strecket mellan
de medelbart och de direkt väljande, helt och hållet
förderfvade alltsammans. De förra åter voro: professor
Wingqvist, herr Schartau, samt förre talmännen
Hans Jansson och Anders Eriksson, jemte mig. Ehuru
smärtsamt än resultatet föreföll, var dock detta
samarbete för mig upplysande, dels emedan jag dervid
inhemtade större erfarenhet om de högre klassernas
tankegång och ställning till det allmänna, dels
förkofrade mina politiska insigter genom det dagliga
umgänget med så värdiga och kunniga ståndskamrater.

Vid 1848 års riksdag befunnos verldshändelserna hafva
tagit den riktning, att regeringen fann sig föranlåten
afgifva eget representationsförslag af den 1 maj
samma år, vida mera liberalt än det förutnämda och
de öfriga som derefter framkommit, men hvilket endast
af borgareståndet till hvilande antogs. Bondeståndet
laborerade dels med det så kallade Gudmundssonska,
dels med det från Örebro utgångna, utan att kunna
till fullo förena sig om någotdera. Förkastandet af
den kongl. propositionen utgjorde, enligt min åsigt,
ett stort fel, ty om bondeståndet från
början förenat sig med borgareståndet derom, så
skulle den moraliska vigten häraf ofelbart om än
småningom öfvergått till dem, hvarigenom reformen
kunnat vinna stöd af det allmänna fosterländska
intresset och det konservativa motståndet
undanträngas. För egen del har jag haft många
förebråelser att uthärda för mitt vidblifvande att
anse det kongl. förslaget antagligt och för min
öfvertygelse om svårigheten om icke omöjligheten
af att få ett af mera radikal beskaffenhet inom
beräknelig tid gällande, samt bestått mången strid
särdeles med Bengt Gudmundsson angående fördelarne af
den privatbankslagstiftning och det reformförslag han
framstält, samt med Sven Heurlin, hvars råa språk
och vildt prohibitiva åsigter jag t. o. m. i allmänna
tidningarna, mot hans försvarare hrr Spångberg och
Johansson, ansåg mig böra bekämpa.

Nu likasom vid föregående riksdag, blef Hans Janssons
bibehållande på talmansplatsen för bondeståndet
af lika menlig följd som förut, hvarjemte det af
hans och ståndets verkliga vänner kunde märkas,
att hans fysiska krafter aftagit och försämrades
i den mån han söktes och värderades i de kretsar,
som gjorde sig en ära och ett nöje af hans angenäma
och upplysande umgänge. Ehuru min förra plats
utbyttes mot en i lagutskottet, kunde jag icke
undanträngas från förstärkta statsutskottet, som
jag ansåg ännu vigtigare, men för öfrigt tröstade
jag mig lätt öfver de obehag, som träffade mig
personligen. Utom riksdagen fortgick en ytterst
liflig agitation för de modifierade principer, som
Stockholms Reformsällskap framställ, dervid känslan
af reformens nödvändighet äfven yttrade sig i den
skyndsamhet, hvarmed sällskapet sökte genom petition
i ämnet förekomma det väntade Kongl. förslaget. Denna
petition, undertecknad af mer än 3,000 medborgare
af alla klasser, framlemnades af sedermera biskopen
Thomander, åtföljd af en talrik deputation, hvaruti
äfven jag deltog, liksom i den ordförandebefattning
som efter val ambulerade bland detta stora sällskaps
ledamöter. Föga kan jag erinra mig öfriga förhållanden
vid denna riksdag, endast att adelns och presternas
närmare förening syntes ytterligare stärkt, att
de slutliga resultaterna blefvo vida under det
allmännas förväntan, samt att principerna för den
friare handeln och näringslagstiftningen ännu icke
ville till fullo erkännas.

Utsigterna vid början af 1851 års riksdag
framstodo för
många och mig föga lugnande, emedan tillbakaskridandet
till det gamla förmärktes mer än förr;
anslagsfordringarne tillväxte och de privilegierade
ståndens öfverlägsenhet, liksom deras anspråk, syntes
utsträcka sig. Hit kan hänföras det förhållande, att
den liberala minoritet, som hittills på riddarhuset
för det allmänna offrat både tid och talanger, numera
upphörde att der infinna sig, och bland hvilka jag
isynnerhet saknade hrr Hallenborg och Nils Westfält. I
bondeståndet hade hr Hamilton åt regeringen förskaffat
en pålitlig anhängare i den nu utnämnde talmannen,
Nils Pehrsson från Kronobergs län, hvilken icke
underlät att, der så ske kunde, befordra hennes
önskningar och afsigter. Konstitutionsutskottet,
hvaraf jag nu var ledamot, förmådde icke fullgöra
sin pligt att kontrollera regeringens handlingar,
mest genom svek af Ruthberg, som hänförd af gammalt
agg och motsägelseanda, icke kunde förmås att i
voteringarne förena sig med borgare- och bondeståndens
ledamöter, hvadan dessa i de flesta fall befunno
sig i minoriteten. Förstärkta statsutskottet sökte
väl att i allmänhet återhålla anslagsfordringarne,
men som det beklagligen är vanligt, att en eller
annan ledamot deraf kan förledas att afvika från
sitt stånds intresse och mening, så skedde äfven
nu. Om reformförslagen ventilerades vidlyftigt utan
framgång, stridigheterna mellan stånden fortsattes,
och riksdagens sömnaktiga gång underlättades icke
af några synbart framstående män eller resultat. På
detta sätt uppfattades denna riksdags förhandlingar
af många och äfven af mig, som deraf erfor en
så djup smärta och afmattning, att en lång tid
efter återkomsten behöfdes för återvinnande af den
sinnesspänstighet, som erfordrades för att rätt
bedöma förhållandet och deröfver till kommitenterna
afgifva min redovisning. 

Början och fortsättningen
af 1854 års riksdag utvisade lyckligtvis ett bättre
förhållande. Göromålen erhöllo då en vida raskare
gång; ledamöterna i allmänhet syntes af inre eller
yttre påtryckning vara uppmanade att bättre iakttaga
sin pligt att bevaka det allmännas rätt och
fördelar. Många reaktionärt eller konservativt
sinnade, och deribland den nu ändtligen till talman
utsedde Nils Strindlund, måste gifva vika för en
vaknad tidsanda, och åt denna lemna det utrymme,
som icke utan äfventyr ansågs kunna densamma
förnekas. Till företeelserna under denna riksdag kan
sålunda räknas: Konstit. utskottets större 
verksamhet i sin väg, hvilket föranledde till anställande af
Riks-rätt, fastän utan resultat, då anmärkningarne
bortfuskades till försvar för de anklagade;
genomförandet af skatteförenklingen, hvilken, ehuru
olika bedömd, dock alltid kommer att utgöra ett säkert
skydd mot det förut vanliga prejeriet och förtrycket;
postreformen och införande af verkliga förbättringar i
denna vigtiga gren af allmänna rörelsen; myntenhetens
bestämmande och försäkrande af bankens ställning;
införandet af decimalräkning och nya systemet för
mått, mål och vigt; tulltaxans delvisa nedsättning,
samt beslutet om jernvägars anläggning och medel
till deras utförande genom erhållande af inrikes lån;
allt åtgärder till förbättrande af landets ställning
och bevisande ett stegradt intresse för att, i mån af
våra tillgångar, åt oss förskaffa de flera reella och
materiella fördelar, hvilka länge varit såsom nyttiga
ansedda och eftersträfvade. Väl kan häremot såsom
skuggsida framhållas det starka anlitandet af statens
medel för upprätthållandet af den s. k. neutraliteten,
den likväl ingen vid dåvarande förhållanden skulle
vågat antasta; men svårt hade det väl blifvit för
hvarje svensk att neka detta bidrag, då den förmodade
faran väntades från öster, samt ganska få kunde vid
den tiden förutsätta att östern skulle få svårt för
att försvara sig sjelf. För egen del återkallar jag
icke den mening jag offentligen yttrat, nämligen
att jag hyste föga betänklighet vid en allvarlig
konflikt med den östra grannen, särdeles med det
biträde som då stod oss till buds; och kan jag i min
enfald ej annat än fortfarande beklaga, att detta
tillfälle ej begagnades för att qvittera en mera än
sekelgammal skuld, hufvudsakligast tillkommen genom
korruption och förräderi, och för hvilkens afbördande
ingen föregående regent nekat draga sitt svärd,
helst som nu möjligtvis kunnat med oss återförenas
ett folk, som från oss hemtat sin religion, sin
samhällsförfattning, sina lagar och sin bildning,
samt varit för oss ett troget stöd, när Sveriges ära
eller fara sådant påkallat. Det sätt hvarpå utgående
af en och annan million af dessa neatralitetsmedel
tillvägabringades, syntes väl många vara hvarken det
öppnaste eller rätta, men Bomarsunds fall och förbudet
att för framtiden uppföra fästningsverk på Åland fick
gälla såsom både ursäkt och ersättning. Med dessa
i minnet fästade reflexioner skedde återvändandet
från riksdagen, detta minne väl icke fullt belåtet
med alla dess 
resultater, men erkännande att representanterna gjort
mer än vanligt för att reparera förra fel och föra
statsskeppet i lugnare hamn.

Numera hade jag, vid nära 70 år, all anledning förmoda
min offentliga bana afslutad, men Försynen hade funnit
godt annorlunda bestämma. Efter genomgåendet af en
svår sjukdom under vintern 1856, erhöll jag under
vistandet vid badorten Norrtelje domsagans kallelse,
att den 15 oktober samma år å nyo uppträda, och
åtlydde densamma, men fann snart att jag åtagit mig
en förbindelse, den jag svårligen kunde fullgöra. Mina
fysiska krafter började svika mig, minnet försvagades,
och då dertill, vid pingsttiden 1857, kom den krämpa,
hvaraf jag sedan lider, blef den återstående tiden
för mig både lång och besvärlig. Dock har jag,
i anseende till de flera egna förhållanden, denna
riksdag företedde, åtskilligt deraf i ett friskare
minne, det jag anser mig böra anteckna. Vid dess
första början förmärktes inom bondeståndet en ovanlig
rörelse och omsorg vid utskottens bildande, men på
ett sätt som ej egentligen afsåg den duglighet
och erfarenhet en hvar kunde ega, utan mera
anhängigheten till de personer som sökte och
lyckades att styra valen, och hvilken sammansättning
jag benämner "kotteriet". Som jag ingen gång varit
elektor härvid, emedan jag hvarken velat eller
kunnat begagna de medel att ernå denna värdighet,
som en länskamrat bemäktigat sig, så var jag icke i
tillfälle att motarbeta företaget, utan måste låta
detsamma passera. Hufvudmannen för kotteriet var
den sedan så berykta Ola Månsson från Skåne, hvilken
med en särdeles god talgåfva egde all den list och
fyndighet som erfordrades, och med honom förenade sig
Matts Pehrsson från Stockholms, Peter Jönsson från
Jönköpings, Pehr Mattsson från Vesternorrlands och
Medin från Kronobergs län, jemte en eller annan mera
tillfälligtvis i rådslagen deltagande, hvilka styrde
saken derhän, att t. ex. uti konstitutionsutskottet,
der jag, liksom vid föregående riksdag, var ledamot,
insattes 3:ne utan all förmåga eller erfarenhet;
i statsutskottet af 9 ledamöter blott en enda med
den sakkännedom och redbara vilja som erfordrades,
2:ne tvetydiga, 2:ne af kotteriets hufvudmän och de
öfriga eftergifvande för de senares inflytande. Uti
lagutskottet fans blott en med verklig duglighet och
kännedom o. s. v. Lika olyckligt utföllo valen till
förstärkta statsutskottet, der de flesta frågor i
sista hand och utan appell afgöras, hvarifrån flera
äldre ledamöter äfvensom jag uteslötos, och många nya
samt kotteriet tillgifne insattes i stället. Under
så beskaffadt förhållande kom någon sparsamhet med
statens medel knappast i fråga, hvarförutom många
af ståndets beslut kommo att bero af kotteriets
vilja. Detta hade visserligen kunnat förebyggas,
om talmannen gjort sin skyldighet, men den ene af
dem var ännu den af gammalt regeringen tillgifne
Strindlund, och den andre af ståndet föreslagen
och hittills med förtroende omfattad, Anders
Andersson från Skaraborgs län och sjelf elektor,
fann nu tjenligt göra en stor omsvängning och blef
styrelsens man, hvilket ofta röjdes, och mest vid
behandlingen af det s. k. decharge-betänkandet.

Vid detta tillfälle ansåg jag mig böra
efter skedd interpellation upplysa, att den
s. k. november-traktaten, hvaröfver regeringen
sig glorifierade, verkligen var af vestmakterna
oss påtvingad, hvilket lätt kunde utrönas af den
konstitutionsutskottet meddelade korrespondensen,
men hvilket förhållande ingen förut till allmännare
kännedom velat meddela.

Vid riksdagens hufvud- och lifsfråga: jernvägarne,
bör anmärkas, att bondeståndet vid den föregående,
hufvudsakligen på min uppmaning, formligen afslagit då
ifrågastäld utländsk skuldsättning och i stället till
medel för utförandet anvisat bränvins-bevillningen
och en del af bankovinsten; nu deremot var tonen
förändrad och fåfänga de försök som gjordes att
motsätta sig den utländska upplåningen. Det är dock
icke ensamt denna riket ådragna skuld, hvilken
ofelbart skall föranleda till nya och förökade
skatter, företrädesvis betungande för jordbrukaren,
som utgör min farhåga, utan lika mycket den kända
men icke nog behjertade erfarenheten, att den stat,
som beslutar sig till att införa statslånesystemet,
aldrig kan befria sig från detsamma, utan fortsätter
och förbinder framtiden till ett betalningsansvar,
som slutligen kan öfverstiga dess förmåga. Och hvilken
ansvarar nutiden för, att icke systemet missbrukas
och användes för andra syften och ändamål, än de nu
bestämda? Helt annorlunda skulle förhållandet visat
sig, om landets egna medel blifvit till företaget
använda; men jag har väl för det mesta talat för
döfva öron och grämer mig väl måhända ännu deröfver,
då jag icke kunnat underlåta att här uttrycka denna
min öfvertygelse.
Anmärkningsvärdt härvid har jag äfven ansett vara,
att Stockholms betydliga och förmögna handelskår icke
användt dess bemödande för jernvägens tidigare utgång
från hufvudstaden, hvarigenom dess handelsgebiet,
i motsats till Göteborgs, mer och mer blifvit från
flera sidor inskränkt.

Den andra låneoperationen, hvari ständerna nu inläto
sig, var, efter mångas och min åsigt, temligen
öfverflödig, äfvensom betungande genom de öfver
höfvan dryga lånevilkoren. Den förlägenhet, som
derigenom skulle afhjelpas, hade de öfverdådiga
handelsspekulanterna sjelfva ådragit sig, och
staten var icke i något hänseende förbunden att dem
understödja. Det har ock redan visat sig, dels att
de icke förmått fullgöra sina förbindelser inom den
bestämda tiden, utan har denna blifvit förlängd
och bristen ersatt af ett nytt jernvägslån, dels
att den förra tillgången äfven blifvit begagnad,
företrädesvis af Skånes allmoge, hvilkens ekonomiska
ställning deraf svårligen kunnat förbättras, då räntan
utgör 8 procent. Saken erfor ock i bondeståndet
den motvilja, som den förtjenade, men Ola Månsson
lyckades likväl att öfvervinna svårigheterna, efter
all anledning redan beräknande den personliga fördel
som för honom var att vinna.

Något mera betänksamt behandlade bondeståndet frågan
om embets- och tjenstemännens m. fl. löneförhöjningar,
hvilken förekom till behandling sedan anledningen,
eller den dyrare tiden, till största delen förbigått,
och den icke lyxartade lefnadskostnaden åter sänkt
sig till den nära vanliga. Det som bondeståndet
härvid ansåg rätt och billigt, kullkastades dock
genom omröstning
i det förut beskrifna förstärkta utskottet, samt
ökade statsutgifterna med omkring två millioner
rdr årligen. Vid läroverkens förökade aflöning hade
bondeståndet icke något att anmärka.

Frågorna om tryckfriheten och den
s. k. prinsregeringen behandlades af bondeståndet,
liksom af de öfriga stånden, till behöriga afslag,
samt ha sin märkliga sida endast i det hänseende, att
regeringen derigenom högst oförsigtigt blottställde
det anseende henne rätteligen bör tillkomma.

Striden om regentskapets öfverlåtande blef icke
långvarig. Väl sökte jag ådagalägga, att detta
tidiga öfverlemnande var oförenligt med 40, 41 §§ af
regeringsformen, som bestämma dels 12 månaders tid,
tills det visar sig huru vida konung kan från sin
sjukdom återställas, dels en inskränktare
maktfullkomlighet än den, som nu lemnades; men
höjelsen för en kraftigare styrelse och den synbara
obenägenheten för en ytterligare interims-regering
förde till det resultat, som erhölls. Högst olika
åsigter i detta ämne hade förut offentligen yttrats,
både af konseljledamöter och andra inflytelserika
personer, men nu gick frågan igenom med den
lätthet, som hade ingenting dervid varit att
erinra. Behandlingen deraf i konstitutionsutskottet
var ock oformlig och nära nog revolterande, ty
under en enda session genomdrefs ärendet, 2:ne dagar
medgafvos till det vidlyftiga memorialets uppsättande
och justering, samt en dag eller rättare natt till
reservationers författande och afgifvande.

Frågan om religionsfriheten behandlades, som mig
syntes, inom bondeståndet med nog stor lojhet. Under
de allmänna sammanträdena var jag frånvarande och
vid öfverläggningen inom ståndet ganska illamående,
så att jag endast förmådde antyda nödvändigheten af
eftertanke och ihärdighet för att få saken så afgjord,
att hvarken samvetstvång eller fanatism blefve
rådande. Förut hade jag yttrat mig för antagandet af
en Norges nära liknande dissenterlag, samt med grefve
Creutz deltagit i en deputation till konungen om en
sorgfällig lösning af denna nationalangelägenhet.

Frågan om qvinnans myndighet rönte nu, liksom förra
gången, ståndets bifall. Endast Lekberg från Örebro
län ville hafva det tillägg, som herr Adlercreutz
sedermera begagnade och framstälde, nämligen anmälan
för domstol, hvilket det oefterrättliga lagutskottet
antog, men bondeståndet förkastade, ehuru detsamma
sedermera i förstärkt lagutskott fastställdes.

Den sedermera stånden medgifna rättighet till
gemensamma öfverläggningar, närmar oss visserligen,
ehuru måhända småningom, till det mål, som bör sökas;
men att dessa, så länge beslut tillika ej kunna få
tagas, icke bära någon synnerlig frukt, det har redan
visat sig, emedan de hittills egentligen utgjort
öfningstillfällen för de talträngda, och endast för
vissa ämnen blifvit med benägenhet omfattade.

Af vida större vigt och inflytande är utvidgningen
af städernas valrätt, hvilken bör utjemna
klassfördelningen, tillfredsställa de förr uteslutna
och förena intressena till gemensamma
åsigter och bemödanden, samt har redan lyftat
borgareståndet vid denna nu pågående riksdag till den
inre styrka och det yttre anseende, att det med skäl
kan anses för det första i medborgerligt afseende. Det
är dock att beklaga, att regeringens ogillande af den
i hufvudstaden och flerestädes önskade rösträtten per
capita redan antydt ett slags ånger eller återgång,
hvilken omständighet gifvit anledning till stor
missbelåtenhet och sannolikt kommer att blanda galla
i ståndets förhållande till regeringen.

I sammanhang härmed må jag omförmäla den enligt mitt
begrepp klandervärda handling, som bondeståndet låtit,
nu för andra gången, vederfaras förslaget till de
hittills uteslutna jordegarnes inrymmande i detta
stånd. Hufvudorsaken har jag redan angifvit vara
den trångbröstade egennyttan, men beklagligt är,
att fördomarne hos allmogens ombud ännu äro så stora,
att de förskjuta ett biträde, som borde lemna ståndet
en så betydlig tillökning i moraliskt, politiskt och
intellektuelt inflytande, att detsamma, i förening
med borgareståndet, kunde uppväga det reaktionära
motstånd, som af de 2:ne privilegierade klasserna
nu uppställes, samt upprätthålla det anseende, som
den svenska odalallmogen af ålder åtnjutit. För min
del har jag ansett denna bondeståndets förstärkning
så nyttig och angelägen, att jag städse ifrat för
densamma, samt vid denna riksdag till ståndet aflåtit
ett öppet sändebref, innehållande rekommendation af
detta och några andra vigtiga ämnen, hvarvid jag
haft glädjen erfara den förbättring i tänkesätten
att, då rösterna för förslagets antagande förra
gången endast utgjorde 18, de nu ökats till 35,
samt att förslaget å nyo blifvit motioneradt;
hvaraf, äfvensom af det allmänt yttrade missnöjet
med bondeståndets förfarande, jag vågar hoppas att
det icke länge bör kunna dröja innan förändringen
blifver tillvägabragt.

Hemmansklyfnings- och jordafsöndringsfrågan kunde
icke, för det motstånd densamma af adel och prester
rönte, vid riksdagen afgöras, men genom erfarenheten
af de svåra olägenheter, som författningen af den
13 juli 1853 medfört, genom domarekårens enhälligt
yttrade omdöme om dennas menliga inverkan både på
rättsbegreppet och landskulturen, samt möjligtvis
genom bondeståndets enskilda framställning i ämnet,
har regeringen funnit sig föranlåten utfärda
förordningen af den 12 november 1858,
hvarigenom hemmansklyfning och i synnerhet
jordafsöndring tillåtes på vilkor, som böra
tillfredsställa allmogen och den medellösa klass,
hvars behof af fast bosättning härigenom gynnas.

Såsom ett af de bättre tecken till verkligt
framåtskridande anser jag den fullständiga
brytning med prohibitivintresset, som nu
inträffade, hvarmedelst de mest oundgängliga
lifsförnödenheterna för de fattigare blifvit från
tull befriade. Tulltaxans revision i öfrigt synes
mig medfört den fördel, att loflig handel blifvit
underlättad, samt lurendrejeri och tullförsnillning
numera föga lönande. Detta senare resultat inom
bondeståndet bör tillräknas Nils Larsson från
Jemtland, förutan hvilkens sakkännedom och förmåga att
reda och framställa rätta förhållandet, det näppeligen
kunnat annorlunda utfalla.

Beväringsöfningarnes skedda utsträckning hade
jag velat gilla, om blott det angifna ändamålet:
fullkomlig krigisk skicklighet, derigenom kunde
vinnas, men detta blir svårligen händelsen, om
allmän målskjutning kommer att saknas, som likväl
synes utgöra kärnan af en soldats duglighet. Jag
har tillåtit mig att både i mitt stånd och vid
de allmänna öfverläggningarne yrka den manliga
skolungdomens undervisning och sedan fortsatta öfning
i bruk af vapen, för att bereda den för den höga
bestämmelsen: att försvara ett älskadt fosterland;
men ehuru denna mening synes vara understödd af ett
allmänare tänkesätt, har den ännu icke banat sig rätt
till uppmärksamhet af regeringen, hvilken antyder
en obenägenhet att lemna vapens allmänna bruk åt en
allmoge, som aldrig gjort sig förtjent af ett dylikt
misstroende, och med all sannolikhet ej heller kommer
att göra det.

Af de flera komitéer, regeringen efter förra
riksdagen tillförordnat, anser jag den, som
behandlat vårt kommunalväsendes utbildning till
något verkligt och icke skenbart, som nu är fallet,
vara af den största vigt och betydenhet, dels såsom
återställande urgamla men kraftfulla institutioner,
dels medgifvande landets innevånare någon delaktighet
och inflytelse på den ekonomiska lagstiftning, hvaraf
deras rättsförhållanden, bestånd och förkofran
väsentligt beror. Att decimalräkningen och nya
systemet för mått, mål och vigt nu blef infördt,
är af ganska stor betydelse och kommer att lända
samhället till mycken fördel.

Det vill nu synas mig, som skulle jag med nog stor
omständlighet behandlat denna riksdags vigtigare
förhandlingar, ehuru jag föga kunnat vidröra dess
inre maskineri, men det förra härleder sig från
det missnöje och den ytterliga ledsnad jag erfarit
öfver bondeståndets förfarande och belägenhet, då det
kunnat ställa sig under ledning af några intrigörer,
förspilla sitt förra anseende, samt med de 2:ne högre
stånden får dela ansvaret för den misshushållning,
som nu i så hög grad yppade sig och bedrefs. Min
totala oförmåga att leda andra, eller att annorlunda
än genom offentligt angifna skäl förmå dem att
till min öfvertygelse öfvergå, må bedömas huru
strängt som helst, detta förhållande har jag
icke kunnat förändra. Äfven uti mina efter hvarje
riksdag till kommitenterna afgifna redogörelser
har detsamma blifvit erkändt, och varit för mig
utan all menlig följd; tvärtom är jag förmäten nog
tro, att det bidragit till deras för mig fortsatta
förtroende. Derå har jag ock erhållit andra bevis,
så väl genom fleras af dem framställda önskan, att
jag skulle äfven för denna nu pågående riksdag åtaga
mig ombudsmannaskapet, som ock genom den hedersskänk
mig uti en talrik samling tilldelades den 6 oktober
1859, bestående uti en större silfverdryckeskanna, med
denna för mig dyrbara inskrift: "Till Pehr Sahlström
af tacksamma medborgare för tjugoårig, outtröttlig
och rättskaffens riksdagsmannaverksamhet."

Med detta intyg hade jag, liksom mången annan,
måhända bort lägga mig på den s. k. latbänken, men
böjelse för sysselsättning har förfört mig och gör
bland annat att jag ökar detta mitt sannolikt sista
opus med några ytterligare anteckningar, så ur mitt
enskilda som offentliga lif, ehuru utan någon bestämd
ordningsföljd.

Under min tjenstetid i Stockholm kom jag på det
orådet att, efter frilottning från landtvärnspligten,
antaga frivillig krigstjenst eller gå till sjös,
men förnuftet och min moders förbud kom lyckligtvis
emellan. Snart derefter anfölls jag af den då
allmänt gångbara fältfebern, och hade endast
Guds försyn och en skicklig läkare att tacka för
mitt återställande. För att stärka helsan erhöll
jag då ett efterlängtadt tillstånd att besöka min
ålderstigna mor, hvarvid jag sökte få öfvertaga ett
henne tillhörigt hemman, beläget i mager ort, men af
denna orsak och min oerfarenhet i
jordbruket, kunde detta ej beviljas. Efter återkomsten
insjuknade min husbonde hastigt och afled; hvarpå
jag beslutsamt nog vidtog utvägen att för 3 månader
inackordera mig hos en aktad man, arrendator af
Säby egendom i Jerfälla församling, Edbom, hvilken
icke allenast var belåten med det biträde, jag kunde
lemna och betydligt nedsatte den kostnad, jag eljest
fått vidkännas, utan äfven sedermera förblef mig en
säker gynnare och vän. Jag var således icke fullt
oberedd till den befattning jag vid Sparreholm antog,
och som föranledde till vidare befordran. Vid den
första sockenstämma jag här öfvervar efter min
anställning såsom förvaltare, utbröt allmogens
missnöje öfver den anbefallda utskrifningen af
förstärkningsmanskapet; herrarne och presterne fingo
uppbära skarpa tillvitelser, hvaraf följden blef,
att 3 bofasta bönder måste med 6 månaders fängelse
bota för den billiga farhåga landtvärnets behandling
efterlemnat. År 1814 sändes jag i min principalinnas
skuldfordringsärenden till Vestergötland och kom
derunder i tillfälle att besöka de flesta af mina
slägtingar. I början af 1819 afled min vördnadsvärda
moder, hvarefter jag med syskon och svågrar infann
mig för att öfvertaga och realisera de befintliga
tillgångarne, som skedde med all möjlig sämja och
hvarvid jag genom lottning erhöll den silfverkanna
förfädren efterlemnat, och hvars initialer antyda det
jag både på fäderne- och mödernesidan härstammar från
allmogen. 1813 eller 1814 inrättades här af numera
herr professor Carl Palmstedt ett jordbrukssällskap,
hvarvid jag, dock under mycken förlägenhet,
fungerade såsom sekreterare. Det fortfor några år
under temlig verksamhet för allmogens upplysning,
men upplöstes vid bemälte jordegares afflyttning från
orten, sedan det till sockenmagasinet förärat sin
kassa- och fröbehållning. Af sistnämnda inrättning
har jag varit förvaltare från dess början 1814
med få afbrott till 1845 och derunder kommit i
erfarenhet af de brister som vidlåda de flesta af
magasinsreglementena, dels genom den vanligen höga
räntan, dels genom afkastningens användande till
kommunalutgifters bestridande, i hvilka, då de mera
behållna sockenboarne sällan behöfva begagna dessa
lån, utan endast de fattigare, de förra undgå att
deltaga; hvadan desamma nära helt och hållet af
de senare få utgöras. De kommunalbefattningar, som
tid efter annan blifvit mig uppdragna, hafva varit:
ledamotskap uti länets hemmansklyfnings-, nödhjelps- och
taxeringskomitéer, uti egodelningsrätt, skolstyrelse,
kyrkoråd, sundhetsnämnd 1834 samt sockennämnd,
der jag en kortare tid varit ordförande; uppdrag
att vara god man vid skiften, äfvensom kassör och
tillsyningsman vid en kyrkotillbyggnad, hvilket befans
vara det mest tidsödande och besvärliga uppdraget
af dem alla. Dessutom för 2:ne svåra år och med
förskott af fattigmedlen besörjt en arbetsanstalt
för tillverkning af garn och väf, hvilken lyckades
gifva ränta å det använda kapitalet. Redan år 1838
kunde här tillvägabringas fast folkskola, hvars
kassaförvaltarebefattning är den enda jag hittills
kunnat bibehålla. Uti länets Brandstodsbolags
direktion har jag varit ledamot från inrättningens
början 1844 oafbrutet till 1858, då min sjuklighet
fordrade afsägelse.

Föranlåten af önskan att under min friska och
lediga tid ega full sysselsättning, har jag
äfven vågat ingå på författarebanan, först genom
"Beskrifning öfver Vårdinge socken, med karta,
tryckt i Strengnäs 1825", i följd hvaraf jag erhöll
kallelse att vara korresponderande ledamot af
Kongl. Landtbruksakademien, likasom jag sedermera
bekom dess större silfvermedalj för ett inlemnadt
försök till bestämmandet af värdet å jord; -- derefter
"Om folkundervisningen, tryckt i Stockholm 1834";
"Adress till bondeståndet och alla fosterlandets
vänner, tryckt i Stockholm 1847", hvilken
underställdes framlidne expeditionssekreteraren
Richerts pröfning, och erhöll det videtur: "Låt den
gå, fäderneslandets klocka är slagen", samt 2:ne
"Försök till karakteristik öfver bondeståndets
ledamöter" vid riksdagarne 1854 och 57, tryckta
i Stockholm, begge anonyma och efter min åsigt
användbara för bedömandet af dessa stånds ledamöters
politiska och medborgerliga hållning. År 1837 hade jag
inför domsagans sammankallade deputerade framställt
ett af mig uppgjordt förslag till ny brandstodsordning
för densamma, som möjligtvis blifvit antaget,
om icke framlidne landshöfdingen Sandströmer vid
ett annat sammanträde angifvit ett annat förslag,
som omfattade hela länet och sålunda ansågs skola
blifva vida bättre och förmånligare, som ock blef
händelsen. Jag nämner detta endast derför, att jag
härigenom blef mera känd inom de andra häraderna,
med hvilka jag förut haft ringa eller ingen beröring,
och detta sannolikt bidrog till hvad sedan inträffade.

Nära före riksdagsmanna valen 1839 kallades jag till
numera äfven aflidne kammarrättsrådet Nils Dufva,
hvilken länge nitälskat för kommunalärendenas
behöriga behandling inom orten, dervid jag
tillfrågades, huru vida jag ville låta mig väljas
till riksdagsman, för det fall att sådant blefve
möjligt tillvägabringa. Detta var ett ämne att noga
begrunda. Jag hade 2:ne egendomar, dock nära hvarandra
om 5 1/4 mantal att sköta, den ena under byggnad
och att snart tillflytta; min äldsta son blott 14
år och något annat biträde icke att påräkna. Efter
några dagars betänketid lemnades ett jakande svar,
ty begäret att blifva mera nyttig för det allmänna
öfvervann alla betänkligheter, och jag blef vald
såsom förut anfördt är.

Jag har glömt att förut omnämna den kraftyttring
regeringen vid 1840 års riksdag visade vid
genomdrifvandet af principerna för straff- och
cellsystemet, oafsedt det starka motstånd, som
deremot gjordes; hvaraf jag dragit den slutsats,
att regeringen förmår hvad som helst, det hon med
fullt allvar vill, fastän detta för representationen
hvarken är förmånligt eller särdeles hedrande.

Mot slutet af samma riksdag uppmanades jag af vännen
Hans Jansson till mera skärpa uti ett anförande,
angående 114 § regeringsformen samt beloppet
och tyngden af jordbrukets onera och derjemte
innehållande ett slags skattevägran genom ifrågastäldt
uteblifvande från voteringarne. Detta var bifallsvis
undertecknadt af nära nog hela bondeståndet och
vållade stort allarm på riddarhuset och mycket
skrän af de servila tidningarne, samt gaf Minerva
anledning ifrågasätta huru vida jag var författare
eller det hela utgånget från herr Lars Hiertas
fatabur, hvaraf äfven jag råkade taga anstöt, och
derföre anmodade vice talmännen Nils Pehrsson och
Pehr Ericsson att infinna sig hos herr Askelöf med
protest och hänvisning till mina förutnämnda 2:ne
skrifter samt till herrar Ekmark och Wallmark, från
hvilkas tryckerier de utgått. Protesten infördes i
Minerva och jag erhöll således full satisfaktion. Vid
samma riksdag inträffade ock, att sekreteraren,
advokatfiskalen Agathon Heurlin, anfölls af Ruthberg
på ett sätt, att den förre fann sig föranlåten till
afskedstagande, samt ersattes af lagman Cassel,
en man i alla afseenden
lämplig och äfven värdig att intaga en vida högre
plats än denna.

Vid min andra riksdag råkade jag i strid med
ordföranden i banko-utskottet för hans oriktiga
förfaringsätt vid voteringar och sedlarnes
antecknande, hvaraf följde, att han på riddarhuset
afsade sig förtroendet att handskas med hvad han
kallade "ostyriga bönder".

Likaledes vid den 3:dje, med ordföranden i
lagutskottet, som förnärmade yttranderätten genom
klander af hvad inom ståndet af mig blifvit emot hans
beteende yttradt. Vid den 4:de var det icke endast
jag, utan äfven de öfriga i konstitutionsutskottet
varande ledamöter af borgare- och bondestånden, som
förargades och ledo smälek genom Ruthbergs öfvergång
och svek mot kamrater, och som, hvad jag redan anfört,
hade så menlig inflytelse. Vid början af den 5:te
afled denne fordom kraftfulle man, utmattad af de
strider, hvari han äfven nu inlät sig, men hvilka
han icke förmådde fullfölja; konungen behagade
lemna en icke obetydlig summa till betäckande af
begrafningsomkostnaderna, hvilket veterligen förut
ingen gång skett, men lär af behofvet varit påkalladt,
då han, Ruthberg, med godt tillfälle af kommissioners
uträttande för sin ort, likväl befunnit sig i små
omständigheter, som ock verkade dertill, att ständerna
åt hans enka, liksom förut åt Anders Danielssons,
beviljade en pension. Under denna riksdag afled
äfven Hans Jansson, hvars frånfälle den 3 februari
1854 tillkännagafs i ståndet den 11 samma månad
af hans vän och själsfrände Nils Pehrsson i Boda,
hvilken dervid tecknade den framfarnes egenskaper
och lefnad med en känsla och sanning, som måhända få
talare lyckats att bättre utveckla.

Det blef slutligen min lott och skyldighet, att
under de sista dagarne af samma riksdag anmäla
Nils Pehrssons eget frånfälle, som bruten af år
och mödor hittills uthärdat och lemnat det mest
exemplariska föredöme af odalmannaredbarhet, dygd
och fosterlandskärlek.

Då jag varit lycklig nog att under min
riksdagsmannabana stå i godt förhållande till mina
ståndskamrater, utom en enda, samt egnat dem den
aktning och det erkännande som vederbort, har jag
deraf hemtat anledning att något reflektera öfver de
flera yttre vedermälen af ynnest, som under senare
tider blifvit utdelade.

Enligt mitt begrepp om desamma, anser jag ändamålet
dermed till större delen förfeladt och utan verkan,
det må nu vara hvilket som helst, ty dels förlikar sig
svenska allmogen svårligen med dem, som få anledning
tro sig bättre ansedda eller högre än andra sina
likar, dels gifver det anledning till misstanke om
anhängighet till de maktegande, hvilken nu mer än
förr utvecklat sig och är i tilltagande. Men icke
endast i bondeståndet och vid riksdagarne existerar
detta senare förhållandet, utan vida längre;
och det är kändt att minst 3:ne oförvitlige män
förlorat sina platser vid innevarande riksdag (1854)
sedan de från den förra hemkommit med guldpenning
på bröstet. Dessutom har detta sätt att belöna så
kallade förtjenster sin svaga sida deri, att det ej
sällan träffar den minst värdige, ty hvilken vill
eller kan väl erkänna, att t. ex. en Ola Månsson, en
Petter Jönsson m. fl. gjort sig verkligen förtjenta
häraf. Sanningsenligt må jag bekänna att efter
noga pröfning jag under min tid funnit endast 3:ne,
som i sannt medborgerligt afseende gjort sig deraf
förtjente, och således regeringens urskiljning föga
tacknämlig. För egen del har jag hvarken önskat eller
erhållit något slags utmärkelse, efter mitt inkallande
till ledamot af representationskomitén, utan varit
till fullo nöjd med dem ståndet mig tilldelat,
nämligen: fullmäktigskapet i riksgäldskontoret,
3:ne gånger ordförandebefattning i deputationer till
konungen, 2:ne gånger de främsta platserna i utskott
och 2:ne gånger ledamotskap i statsrevisioner. Dessa
senare anser jag numera vara snart sagdt de enda
tillfällen att bevaka statens rätt och fördel, dock
blott i afseende på hushållningen med statens medel;
ty skola de fylla hela och rätta ändamålet, så bör
hela förvaltningssystemet tillika granskas och utan
förbehåll angifvas, emedan derförutan är föga att
förvänta af den kontroll, som med dem från början
varit afsedd.

De privilegie- och undantagsförmåner, jag
förut omförmält, bestå hufvudsakligen numera
i adelns personliga sjelfskrifvenhet till
representationskallet, men denna är dock absurd i det
fall, att den möjligtvis kan komma att utöfvas af
dem, som sakna både egendom, kunskaper och förtroende,
hvilka qvalifikationer dock fordras för andra,
åtminstone till den grad, som i viss mån
kan rättfärdiga detta vigtiga uppdrag; adelns
egentliga egendom: säterier, ladugårdar, rå-
och rörshemman m. fl. äro dock befriade från så
många bidrag och servituter till det allmänna,
att man må förundra sig huru desamma kunnat
från början tillkomma, och gifvit mig anledning
offentligen förklara: att adeln skulle se sig sjelf
bäst till godo, om den offrade dessa fördelar på
fäderneslandets altare och ställde sig till likhet med
andra medborgare. Från den så kallade kronotionden,
hvaraf militär-, civil-, ecklesiastik- och andra
stater hufvudsakligast hemta deras aflöning, äro
dessa egendomar alldeles befriade, och frälsehemman
utgöra deraf blott en mindre betydlig del. Skall
en prestgård eller andra allmänna hus, tingsställe,
fattighus med flera
byggas eller repareras, äro dessa egendomar äfven
befriade, så att den som skall uppgöra fördelning
af materialier till eller kostnader för dessa å
landet så ofta förekommande fall, ej sällan stannar i
förlägenhet för de många undantagen. Hvarken krono-,
post- eller gästgifveriskjuts utgöra de; till och
med den obetydliga aflöning fjerdingsman åtnjuter,
har först i senaste tiden blifvit dem ålagd; hvadan
det med rättvisa kan sägas: att de och den betydliga
folkmängd de ega, synes icke behöfva hvarken prest,
domare, fattigvård eller ordningens vidmakthållare,
ehuru en hvar känner motsatsen, helst sedan det
förderfliga statfolkssystemet egentligen från dem
utgått och så betydligen utbredt sig.

Detta förtjente väl ock ett eget kapitel, om det af
mig kunde rätt framställas.

Vid riksdagen 1840--41 framstäldes af mig en
beskrifning på och några botemedel mot den moraliska
sjukdom samt ekonomiska förlust, som landet genom
detta system alltjemt tillfogas, men några kraftigare
åtgärder i denna väg hafva intill denna tid icke
försports. Utom försämringen af sedligheten och
uppfostringsförmågan hos ifrågavarande klass,
dess försoffning, framtidslöshet och oklara
begrepp om menniskorätt och värde, svårigheten
att återhålla dess tillfälliga böjelse för
utsväfningar och misshushållning, församlingarnas
större betungande med underhållet af dem, hvilkas
utslitna och förlägna ställning i allmänhet de hvarken
förorsakat eller kunnat förebygga, har hvarje redlig
man och bondeståndet i synnerhet att beklaga det
undergräfvande af allmogens samhällighet och styrka,
som härigenom sker; ty om de
brukare, som blifvit utdrifna från de säterierna
mer och mer underlagda hemmanen och torpen, fått
desamma behålla, så hade många af deras söner kunnat
ingå i den sjelfständiga bondeklassen och blifvit
både goda och nyttiga medborgare, i stället att de
nu af nödtvång måst blifva arbetsträlar på dessa
indragna hemman. Då regeringen icke synes böjd att
sätta något hinder för detta förhållande, som kallas
en fri utöfning af eganderätten, befarar jag att
detsamma kommer att fortfara intill dess jordegarne
komma att inse den i längden inträffande verkliga
förlust, som drabbar dem dels genom minskad häfd och
afkastning, dels af svårigheten att erhålla arbetare
på de inskränkta vilkor dessa förut måst underkasta
sig, jemförelsevis till dem jernvägsarbetena och
annan konkurrens nu tillvägabragt till arbetarnes
billiga fördel.

Det är en icke särdeles förmånlig erfarenhet
jag inhemtat om representanternas i bondeståndet
afgjorda böjelse för provins- och lokala intressen,
jemte fleras bristande förmåga att inse och uppfatta
de mera allmänna och dessas nödvändiga inbördes
sammanhang. Med den oväld och grannlagenhet ämnet
kräfver, tror jag förhållandet kunna framställas
sålunda: skåningar och östgötar gynna företrädesvis
husbehofsbränning och hög spanmålstull. De förra
ha ett mot de öfriga något olika intresse genom den
låga grundskatten och andra följder af Malmö recess,
hvilket dock mer och mer försvinner. Skåne har under
senare tider framställt särdeles utmärkta män: Nils
Månsson i Skumparp, Per Pålsson, Ola Svensson i
Heinge, Nils Olsson i Öslöf m. fl.; men ock å andra
sidan de mest konservativa och omöjliga, såsom
Jon Jonsson, Nils Pettersson, Måns Jösseson m. fl.,
att icke nämna
Ola Månsson och hans skånska anhängare. Östgötarne
äro vanligen mycket samhälliga i åsigter, men ha
först vid de senare riksdagarne presterat män af så
kraftfull duglighet som t. ex. Jonas Andersson och
C. A. Larsson. Smålänningarne finnas i allmänhet
mycket fyndiga och förslagna, men tillika öfver all
rimlighet prohibitiva, så att bland undantag i detta
hänseende endast kan nämnas Måns Månsson från Kalmar
län. Decimal- och nästan alla nyare system ha i dem
haft sina största motståndare. För Vestergötland har
jag funnit anmärkningsvärdt, att de från slättlandet
vanligast varit kunniga och fördomsfria, men från
skogsbygden och den handlande trakten oftast inskränkta
och ensidiga. Dock har denna stora provins framstält
åtskilliga mer än vanligt utmärkta män: Anders
Danielsson, Hans Jansson, Dahllöf, Anders Ericsson
m. fl. Longberg var ock född i denna ort och särdeles
frisinnad, innan han lät köpa sig genom utnämning
till talman, det han innan sin död fick tillfälle
att bittert ångra. Vermländingarne ha länge varit
kända för liberala tänkesätt, blott med ett undantag
för Nils Nilsson i Högåsen. Upländingarne ha icke
haft några representanter af betydenhet förrän vid
senare riksdagar genom Ödman och Mengel. Roslagen
åter blott inskränkta hufvuden, t. ex. Insulin och
Matts Pehrsson. Södermanland och Nerike ha länge
haft särdeles utmärkta män: Nils Pehrsson i Boda
och Kihlblom; sedermera Anders Pehrsson, Hultman
och Lekberg, Sköldberg och Uhr samt förre talmannen
Anders Ericsson. Dalarne deremot högst få af någon
slags utmärkelse. Norrländingarne, ehuru vanligtvis
af god omdömesförmåga, hafva likväl mera sällan
frångått de anvisningar deras ledare: Strindlund,
och i senare tider Ruthberg, dem meddelat, hvarigenom
de i allmänhet befunnits på en lägre ståndpunkt,
dock alltid med undantag för Nils Larsson i Tullus
och Eric Ersson i Vallsta.

Att detta nu refererade förhållande snart kommer
att betydligt modifieras och förändras till ett vida
bättre, vill synas mig fullkomligen säkert genom de
vid nu pågående riksdag uppträdande mäns kraftfulla
och fördomsfria bemödanden, åt hvilka fosterlandet
har många skäl att skänka sitt bifall.

Berga i April 1860.

II.

Sedan föregående anteckningar voro nedskrifna, har
jag känt mig manad att öka dem med några referat om,
hvad jag ansett stå i sammanhang med den belägenhet
och de omständigheter, hvaruti jag befunnit mig.

De, som med någon uppmärksamhet följt 1840 års
riksdags förhandlingar, skola säkerligen medgifva,
att 
bondeståndet befann sig i en god ställning till det allmänna
tänkesättet i landet, men omständigheterna hafva
förändrats, dock icke alla till ståndets fördel. Det
förra var nu följden af den öfverensstämmelse och
allvarliga hållning, som inom ståndet egde rum,
till större delen härledd från det förtroende, som
de egentliga ledarne, talmannen Anders Eriksson i
Kärne och Hans Jansson rättvist tillvunne sig och
kunde bibehålla. Detta röjdes äfven i det yttre,
både genom den dyrbara skänk, som ståndet åt Hans
Jansson förärade, och de täta inbjudningarne till
aktade och ansedda borgarehus, der dessa män och
de med dem liktänkande voro ofta och gerna sedda
gäster, hvilket förhållande förr varit mindre vanligt.
I öfrigt var det både märkligt och glädjande att
erfara den olikhet i umgänges- och lefnadssättet
vid våra enskilda sammankomster, som nu egde rum,
jemfördt med förhållandet för få år tillbaka och det
jag haft tillfälle att flera gånger observera.

Mitt första uppträdande vid denna riksdag skedde
med en viss betänksamhet och nästan blyghet samt var i det
hela af mindre betydenhet, dock hade jag lyckan att vid min
första motion, som vidrörde statfolkssystemet och dess
skadliga följder, samt den andra om behofvet af en
allmännare folkbildning, erhålla ståndets enhälliga
bifall och instämmande i desamma.

Detta mitt stillsamma förhållande oafsedt, blef jag
nu, utan allt eget tillgörande, vald till 3:dje
fullmäktig i Riksgäldskontoret och emottog denna
befattning med nöje vid sidan af så erfarna kamrater
som Hans Jansson och Norberg. Sammansättningen
af fullmäktige var denna tid något egen och
dugligheten ej alltid afsedd. Ordförande var i början
landshöfdingen Rålamb och efter honom baron Jakob
Cederström, de öfriga adliga ledamöterna voro herrar
Bråkenhjelm och Carl Printzensköld, dessa senare af
olika åsigter i de flesta ämnen. Presterna voro d:r
Wallin i Klara, Winter i Katarina och komminister
Dahlgren, de båda förra af ingen slags ådagalagd
kraft eller förmåga, den senare allvarlig och här
sällan röjande det qvicka och spirituella, hvarför
han eljest gjort sig känd. Borgare voro: borgmästaren
Holm, handlanden Brink och rådman Limnelius. De förras
åsigter af verkets göromål och åligganden delades
fullkomligt af mina kamrater och mig, hvaremot den
senare, ehuru utrustad med
stadsmajors karakter och nordstjerneorden, var ett
ständigt föremål för de öfrigas gyckel för hans högst
ringa utvecklade begrepps- och talförmåga. Verkets
tjenstemän voro kända för kunskaper och erfarenhet,
så att fullmäktige kunde med all beqvämlighet
sköta deras kall, helst som sammanträdena skedde
blott en dag i veckan, utom vid nyåret, då allmän
inventering och granskning egde rum. Honorariet
utgjorde den tiden 1,000 Rdr Rgd jemte värdet af
40 skålp. vaxljus, hvilket syntes vara tillräcklig
ersättning för de på stället boende, men icke
öfverflödig för ledamöterna af bondeståndet, som
hade skyldighet att vara närvarande minst 9 månader
af året. Härpå blef dock jag icke den mest lidande,
emedan jag under sommartiden kunde tillbringa 4 dagar
hemma hvarje vecka samt lika länge hvarannan vecka
vintertiden. Min tjenstgöring här varade 4 1/2 år
eller till medlet af 1844 års riksdag, då en intrig,
anstiftad af Bengt Gudmundsson, samt erfarenheten af
den skadliga verkan, som de täta resorna medförde för
min helsa, vållade, att jag utan missnöje skildes
derifrån. Bankofullmäktiges ställning och aflöning
var enahanda, blott med den skilnad, att de kunde
förskaffa sig ökad inkomst genom kommissioner i
låneväg, som före den tiden opåtaldt och i stort
bedrefs af talman Longberg samt Erik Eriksson från
Dalarne, och det med en framgång, som senare skulle
anstått Ola Månsson, allenast att han icke missräknat
sig om tiden, då yrket utan klander kunde utöfvas.

En händelse under denna riksdag, som jag ännu påminner
mig och som förorsakade ej ringa uppmärksamhet,
var den af bondeståndet nära mangrant företagna
resan till Vaxholm. Efter i den lilla staden intagen
middag besöktes fästningen, der vi funno den då ännu
illustre och populäre statsfången från 1838 med fru
och dotter inqvarterad i 2:ne små och mörka rum, eller
rättare kyffen, hvaröfver en och annan af oss yttrade
anmärkningar, som ansågos obehöriga, och hvarefter
rörligheten hos befäl och garnison ökades derhän, att
man skulle kunnat tro, det vår mening varit att befria
honom. Telegrafen kom i rörelse och blef än lifligare,
då en af våra kamrater företog sig att lyfta ett och
annat lavetthjul ur dess nedsjunkna belägenhet och
bereda det bättre plats. Missnöjet surrade omkring
oss, fästningsfångarnes hvalf stängdes, och föga tror
jag det fattats till vårt utjagande,
om sådant utan risk kunnat verkställas. Dock återkom
lugnet småningom, och vi aftågade fredligt efter
ett med kraftigt hurra! beledsagadt afsked från
vår fånge samt inbjödos vid återkomsten till en
af stadens honoratiores, der stämningen gaf sig
luft, hvarefter ångbåten mottog oss i sitt trogna
sköte. Dagen derefter cirkulerade i Stockholm flera
historier om denna färd och hvad dervid förefallit,
och det syntes vara tvekan underkastadt, huruvida
kanonhjulets flyttning eller något annat gravamen
utgjort hufvudskälet till den casus belli, som
en viss högmögende sades hafva ämnat mot oss
proklamera, men som likväl lärer aflupit med
en skrapa till landshöfdingen, hvilken denne
pligtmessigt transporterat på stadsmyndigheten;
men om den härunder träffat rätter man, eller om
den var beräknad för det förflutna eller kommande,
det är mig fullkomligt obekant. Skuggrädslan för
yppandet af fästningens svaghet och dåvarande usla
skick var emellertid allt för synbar och påfallande
samt egnad att väcka och underhålla mycken munterhet
och många infall öfver denna obetydliga tilldragelse,
hvilken en och annan tillät sig att jemföra med en
både nyttig och nödvändig inspektion.

En annan och mera betydelsefull händelse
inträffade vid slutet af denna riksdag, då
statsutskottets ordförande, grefve Horn, tillät
sig att nedrifva och borttaga ett anslag till
förstärkt utskottssammanträde, egentligen afsedt
till votering öfver bondeståndets postulater i
tvistiga beskattningsfrågor, hvilka ock genom
adelns och presternas uteblifvande, tvärtemot
grundlagens föreskrift, således till ståndets
skada, förblefvo oafgjorda. Detta tilltag väckte
ett stort och allmänt missnöje, som sträckte sig
till hufvudstadens lägre klasser, hvilka natten
efter riksdagens afslutande samlade sig utanför
det hus, grefven bebodde, och med rop och buller
störde den allmänna ordningen. En hans vän, grefve
David Frölich, var dock lycklig nog att genom sitt
tilltal och medlande lugna den upprörda skaran och
afböja en ytterligare oordning. Ett rykte spriddes,
att bondeståndets ledamöter genom uppmaningar gifvit
anledning härtill, men grundlösheten deraf är jag
i tillfälle att intyga, emedan jag omöjligen kunnat
undgå att erhålla kännedom af en dylik anläggning,
om den existerat, då min befattning ännu qvarhöll
mig på stället, äfvensom Hans Jansson och flera af
ståndets upplyste och inflytelseegande
män. Ett bevis på det hårdnackade och, despotiska
system, dåvarande regering följde, syntes vara,
att grefve Horn kort tid derefter utnämdes till
landshöfding i Stockholms län, med bosättning inom
kretsen af den folkmassa, som nyligen sökt insultera
och möjligen skada honom, hvilket dock icke hindrade
nästföljande styrelse att för egenmäktigt förfarande
och olydnad afsätta honom från detta embete, en
åtgärd, som af länets invånare högeligen gillades.

Denna 1 1/2 år långa riksdag utmärkte sig för en
sedan den tiden icke skedd tilldragelse, nämligen
att den liberala sidan af riddarhuset lyckades
tillsätta ordförande i alla utskotten, hvarigenom
regeringens inflytande å desamma märkbart försvagades;
men hvaraf följde, att motsidan blef mera vaksam
vid den nästföljande, och att reaktionen då kunde
göra betydande framsteg, hvartill den sannolikt
äfven föranleddes af farhågan för ett ombytt
regeringssystem. 

För såvidt jag rätt minnes, var det efter denna
riksdag, som jag invecklades i en polemisk tvist
med prohibitivsystemets anhängare och vänner,
hvartill anledning gafs mig genom en under riksdagen
skedd inbjudning till en kollation, föranstaltad af
representanterna för hufvudstadens handtverksklasser,
hvilka önskade lysa med att genom bondeståndets
biträde hafva genomdrifvit en hög tulltaxa och
fortfarande införselförbud. Ordet fördes dervid af
skräddaren och riksdagsmannen Spångberg, hvilken i
ett svulstigt tal prisade det tidehvarf lyckligt,
som egde så förträffliga lagstiftare, som nu visade
sig vara händelsen, med mera af samma slag; men än 
värre ljöd det i mina öron, när Heurlin
af bondeståndet uppträdde och på sitt ostädade språk
sökte bevisa, att genom ifrågavarande lagstiftning
lurendrejeriet skulle hämmas, den lagliga ordningen
återställas samt handel och näringar gynnas och
vinna förkofran. Jag tillfrågade Hans Jansson,
som äfven var närvarande, om man icke med några ord
borde söka stäfja denna oförskämdhet, men då han,
för den kära fridens skull, afrådde derifrån, blef
stugan oss för trång, och vi begåfvo oss genast
utan afsked från sällskapet. Denna händelse, jemte
den allmänt spridda kännedom man hade om de stora
tullförsnillningar, som då egde rum, synnerligast
öfver Karlshamn och Haparanda, föranlät mig att uti
några till "Aftonbladet"
insända artiklar söka gendrifva dessa
prohibitivsträfvanden, hvilka, som jag vill minnas,
ganska matt besvarades.

Med konsistorium i Strengnäs råkade jag något
senare äfven i delo af den anledning, att detsamma
sjelfmyndigt anbefalt en oriktig tillämpning af
folkskolestadgan af 1842 och fördelningen af det
statsbidrag, ständerna anordnat, på det sätt, att
någon del deraf icke skulle tillkomma de församlingar,
som egde magasinsinkomster att disponera, utan
blott de, som voro i saknad deraf. Detta var för
mig en alldeles omvänd slutkonst, emedan jag ansåg
det på goda skäl kunna antagas, att de kommuner,
som icke tillgjort något för detta ändamåls vinnande,
ej kunde vara mera berättigade till allmänt understöd
än de, som med uppoffringar åstadkommit dessa nyttiga
inrättningar. Anmärkningen upptogs af Strengnäsbladet
Samlaren icke utan häntydning på vanvördnad för
den prelatensiska myndigheten, samt i en mörk och
trubbig stil, hänvisande bland annat till gamla
kyrkofäders auktoritet, hvaraf jag ändtligen fann
det ändamålslöst att kämpa mot en mystiker, som sannolikt icke
förstod den tid, hvaruti han sjelf lefde. Det bästa
kom dock till sist, då på en pastorsinstallation
biskopen tillfrågade min församlings kyrkoherde,
hvilken utväg vore att vidtaga för att förmå mig till
tystnad, hvarå denne lärer svarat, det han väl ville
underrätta mig om hans högvördighets önskan, men egde
för öfrigt icke något råd att för detta fall lemna.

Från urtima riksdagen 1844--45 erinrar jag mig
hufvudsakligast den lifliga hyllning, som den
liberala delen af representationen lika med den stora
allmänheten egnade konung Oskar för de folkvänliga
bemödanden, han redan ådagalagt och troddes vilja
fortsätta. Den bekräftelse på 3:ne stånds beslut
angående den lika arfsrätten, som nu lemnades,
utgjorde, särdeles för bondeståndet, en glädjande
anledning att densamma med tacksamhet erkänna. Det
mindre betydliga motstånd, som inom ståndet
deremot förspordes, föranlät till ett nära mangrant
uppträdande, för att inför konungen upplysa om rätta
förhållandet, och det syntes mig, som h. maj:t just
afvaktat detta för att derefter fatta sitt beslut, som
ock få dagar derefter blef allmänt kändt. Bekant är,
att adeln afgaf en slags protest mot de andra ståndens
beslut i frågan, och att konungen lemnat svar uti
ordalag, som ingalunda varit milda eller
undfallande. Medborgare af alla klasser,
representanter af de 3:ne stånden jemte flera
adelsmän firade denna sakens utgång med en middag
på stora börssalen för 400 personer, hvarvid
grefve C. H. Ankarsvärd i ädla och varma uttryck
framstälde så väl qvinnans rätt som den sanna
uppfattning af förhållandet, som konungen ådagalagt,
samt de fördelar för samhället, som deraf borde
härflyta. 

Kröningshögtidligheterna upptogo betydlig
tid och voro med dyrbarhet föranstaltade. Vid festen
på rikssalen steg värmen till den grad, att de norra
fönstren måste utslås, och det påstods, att detta
klingande förorsakat flera damer olägenhet. På
ridderskapet och adelns festivitet i Brunkebergs
hotell fans bättre utrymme, då alla rummen i andra
våningen af detta stora hus voro dertill upplåtna,
hvarvid h. exc. grefve Carl De Geer, min fordne
principal, var en af värdarne och mottog äfven mig
ganska förbindligt. Här hade jag förmånen af att råka
i ett lifligt samtal med biskop Agardh, ämnet minnes
jag numera icke, men detta var den enda beröring, 
jag haft med denne utmärkte man.
Ytterligare gafs af Stockholms borgerskap en storartad
sexa i nedre börsrummet, der välfägnaden var så ymnig,
att jag tidigt måste derifrån bortgå med angripet
hufvud och minnet af en illa använd stund.

Detta riksmöte slutades på den ovanligt korta tiden af
10 1/2 månader, och fastän hvarken modernäringen eller
folkupplysningen hade att fägna sig af brorslotten
i de anslag, som beviljades, fans dock anledning för
många af ombuden att jemte mig glädjas öfver de mera
sunda principernas framträngande och de resultat,
som deraf borde följa. Att reaktionen rustade och
förstärkte sig, blef dock för hvarje uppmärksam
betraktare allt mera synligt.

Mitt härefter (1846) skedda inkallande i
representationskomitén har jag anledning tro vara
förordadt af vännen Hans Jansson, derom af konung
Oskar tillfrågad. Konungabrefvet var kontrasigneradt
af hr Nordenfalk, hvars förtidiga bortgång jag vågar
tillskrifva arbetets totala misslyckande. Komiténs
ordförande, justitierådet Bredberg, vill jag gerna
frikänna från uppsåtlig andel deri, då hans kända
redbarhet och oväld bör frikänna honom från en dylik
misstanke, helst som flera med mig
funno honom ganska välvillig och böjd för det
sanna och rätta samt brydd och ledsen, då hans
åsigter gåfvos till spillo. Ett bevis för detta
hans rättsinniga förfarande vill jag finna uti det
lyckade försöket att här förorda och genomföra öppen
omröstning med ja och nej, ett sätt för frågornas
afgörande, som sannolikt förtjenar att äfven inom
riksförsamlingen och dess fördelningar antagas,
och hvarigenom många intriger samt konstlade
tillställningar borde förebyggas. Deremot ansåg
jag och anser ännu, att biskop Holmström samt
herrar Henning Hamilton, Carl Åkerhielm och
domprosten Knös varit de, hvilka i samråd och med
berådt mod motverkat de sundare grundsatserna och
tillintetgjort de förhoppningar, som den upplystare
delen af nationen egt så giltig rätt att förvänta,
och detta så mycket hellre, som de båda första stodo
högt i konungens förtroende, egde en hög och mindre
vanlig förståndsbildning jemte en uttrycksförmåga,
som mera sällan står att finna. Att den utmärkt
rättskaffens och fosterlandsälskande Dalaprosten
P. G. Svedelius under första perioden af arbetet med
döden afgick var för framgången deraf en ytterst
känbar förlust. Då härtill kom det inflytande och
den ledning, som justitieministern, grefve Posse, åt
arbetet lemnade, kan föga undran uppstå deröfver, att
detsamma skulle och borde blifva förkastligt. Bland de
mera frisinnade ledamöterna nämner jag ännu en gång
och med tacksamhet herrar Wingqvist och Schartau,
af oss alla de modigaste kämparne för 
framåtskridandets och det rättas sak, isynnerhet den
förre, som egde en ovanlig förmåga att med orubblig
kontenans och styrka gendrifva motsidans argument
och blotta deras ihålighet; men tillräckligt
understöd åt dem saknades, ty ehuru ledamöterna
af bondeståndet alltid befunno sig å deras sida,
var dock det tillfälliga biträde, herrar Landin och
Sahlin lemnade, alltför otillräckligt att bringa
vågskålen åt det mera liberalt sinnade partiets sida.

Från denna bedröfliga tafla, denna ihärdiga strid
för bevarandet af börds- och privilegii-intressen,
öfvergår jag till en gladare. Under den ledighet,
våra uppdrag lemnade, särdeles uti riksgäldskontoret
och sistnämda komité, funno Hans Jansson, talman
Eriksson, Norberg, jag med flere en tillflyktsort hos
sedermera vice talmannen Zetterberg på Ekholmsnäs
å Lidingön, i
hvars trefliga hus och familj vi alltid voro
välkomna och snart stälda på en fot, som föga
skiljde sig från hemmets. Hans Jansson, hvilken
längre än vi andra måste sakna den egna husliga
härden, qvarstannade här vanligen flera dagar å rad,
der han, så ofta tillfället medgaf, af oss andra
uppsöktes. Dessa utfärder företogos till fots tidigt
söndagsmorgnar och stäldes först till Lidingö kyrka 3/4
mil från Stockholm och voro för själ och kropp lika
uppfriskände som nöjsamma och nyttiga rekreationer,
då man hos Z. icke sällan träffade män af kunskaper
och förtjenst, t. ex. presidenten Westerstrand,
öfverdirektör Norling, skalden von Braun, borgmästaren
Ekholm jemte flera, som med värden täflade i utbyte
af geniala och qvicka infällen, och hvilket för oss,
medelmåttans män, var ett utmärkt nöje. Landtliga
nöjen af flera slag stodo oss äfven till buds, liksom
besök hos grannar; i anledning hvaraf jag kommer ihåg,
hurusom vi en morgon besökte Z. och funno honom
sjuk och sängliggande, då talman Eriksson genom ett
vattenbad efter konstens regler och med biträde af
Hans Jansson bringade värden derhän, att han samma
afton kunde medfölja till Elfvik på korfkalas. Många
andra tillfällen att sprida nöje och munterhet
begagnades äfven, t. ex. då jag en afton sökte en
vattenkarafin i nästa rum, der vännerna redan lågo
till sängs, och dervid begick dådet att taga den med
mig, hade dessa redan följande morgon författat en
lysning efter den försvunna persedeln, så pompös och
löjlig, att den länge utgjorde en lustbarhet för dem,
som deraf erhöllo kännedom.

Under dylika förhållanden kunde för flera af oss
klubblifvet icke vara särdeles inbjudande, men vid
mindre behagliga årstider utgjorde det likväl en
ingalunda förkastlig utväg. Ämnet kan måhända anses
obetydligt och mindre tjenligt att framställa, men
en skildring af riksdagslifvet skulle vara alltför
ofullständig utan dess omnämnande. Alla aftnar, som
icke upptogos af plena eller utskott, samlades större
delen af ledamöterna, och tiden användes dels till
samtal och tidningsläsning, dels vid spelborden, det
senare flinkt och fridsamt hos de flesta. Sätt och ton
hos samlingen röjde alltid känsla för sällskapslifvets
fordringar, hvartill talmännens nästan ständiga
närvaro äfven bidrog. Våra sekreterares, särdeles de
högt aktade herrar Cassels och Westers, ofta förnyade
besök voro mycket värderade och spridde trefnad
och förnöjsamhet till alla. Omkring den senare
trängdes man alltid för att höra glada historier
berättas, den ena mer roande än den andra. Då besök
af de andra stånden inträffade eller af mera kända
och aktade personer, samlades man vid toddyglasen,
höll smärre tal, uttryckande ömsesidig belåtenhet samt
hopp om medverkan, samt slutade med välönskningar för
det allmänna. Då spelinsatsen alltid var särdeles låg,
och uppbrottet efter stadgad regel skedde klockan 9,
var den ordningsmannabefattning, som jag här flera
gånger innehade, ganska lätt att utföra.

I sammanhang härmed må jag äfven nämna, att under
statsrevisionen 1852, då riksdag ej var samlad,
det lyckades sammanföra borgare- och bondeståndens
ledamöter till ett aftonsällskap 2 à 3 dagar i veckan,
der de trifdes utmärkt väl tillsammans, och der nöjet
förhöjdes af borgmästaren Behms från Linköping egna
förmåga att framställa och förlöjliga ordensvurmeriet
på ett sätt, som i hvarje, äfven mindre bildad krets
borde röna både bifall och uppmärksamhet.

Under representationskomiténs i 3:ne perioder
fördelade sammanträden inträffade det första allmänna
landtbruksmötet i Stockholm, då jag fick tillfälle
göra min första personliga bekantskap med såväl
herr expeditionssekreteraren Richert som professor
Arrhenius, hvars vänskap och välvilja jag sedan
och i många fall haft glädjen erfara. I den komité,
som tillsattes för att afgifva utlåtande i den af
hr Kyhlberg väckta stängselfrågan, var jag kallad
till ledamot och yttrade der den åsigt af ämnet,
som sedermera gjort sig gällande och blifvit lag. De
egentliga motståndarne voro baron Palmstjerna, prosten Holm
från Själevad samt Andreas Bengtsson från Småland, men
mötets allmännare opinion syntes icke gilla deras
anmärkningar. Jag vet mig aldrig hafva hört ett mera
långtrådigt och hackigt föredrag än det af baron
Palmstjerna denna gång.

Af 1847--48 årens riksdag har jag numera endast få och
orediga minnen. Representationskomiténs förslag med
dess brist på rekommendation från regeringens sida,
föranledde knappast någon behandling; och det af den 1 maj sistnämda år,
som af verldshändelserna framtvingades, antogs endast
af borgareståndet. Jag har alltid beklagat, att så
skedde, emedan det dock utgjorde en grund att påbygga
till ytterligare förbättring, som nu åter för
en längre tid syntes afskuren. Bevillningen, som
måste utgöras i och för biträdet till Danmark, var väl
för landet betungande, men den belastade likväl icke
framtiden. Våra försvarskrafter erhöllo ock en måhända
ganska nyttig öfning, ehuru det hela sannolikt väl
förtjänte den allmänna benämningen af stora skånska
lustlägret. Att resultaten af denna riksdag icke
medförde några för landets konstitutionella ställning
gynsamma förhållanden, det tror jag mig med säkerhet
kunna antyda.

Min uppfattning af förhållandet vid 1850--51
års riksdag var ingalunda till dess förmån. Det
var då den liberala fraktionen af riddarhuset
upphörde att derstädes infinna sig, och derigenom
lemnade reaktionen allt vidare utrymme för dess
verksamhet, som likväl gick derpå ut att efterhand
förlama båda statsmakterna och bereda bestånd
åt privilegii- och kastintressena. Ingenting
af verklig vigt och betydelse för det allmänna
kunde nu genomdrifvas, hvadan både läroverks- och
tullreformer, skatteförenklingen med flera allmänna
angelägenheter ej kommo till något afgörande, utan med
stor liknöjdhet undanskötos. Dertill kom den oerhörda
slapphet, hvarmed ärendena i allmänhet behandlades,
och som hos något hvar af de tänkande kunde väcka oro
och förtviflan om följderna häraf samt åstadkom hos
mig en afmattning i både sinnes- och kroppskrafter,
som vållade, att jag efter hemkomsten behöfde en
längre tid för återvinnande af den sinnesstyrka, som
för en hvar offentlig man är af så oberäkneligt värde.

En af de mera ledsamma tilldragelser, som under
denna riksdag inträffade, var äfven denna: Då
bränvinstillverkningsfrågan och skattebeloppet
derför skulle i förstärkt statsutskott slutligen
afgöras, uppfattade större delen af bondeståndet
och detta utskotts ledamöter saken på det sätt,
som skulle genom deras uteblifvande från voteringen
detta afgörande icke allenast kunna uppskjutas utan
rent af förhindras. Häraf föranleddes, att endast 9
ledamöter af ståndet infunno sig, i stället för 30
vid första och andra voteringen, men vid den tredje,
då lika många uteblefvo, ansågs saken genom de andra
ståndens fulltalighet rättsenligt behandlad och
afgjord. Detta var dock emot tydlig grundlag och det
enda exempel af detta slag, som under min riksdagstid
passerat, ty då vid föregående och isynnerhet 1840 års
riksdag både adel och prester från förstärkt
statsutskott uteblifvit, har man icke tilltrott sig
kunna företaga votering eller skrida till slutligt
afgörande. Hvad slutsats häraf må dragas för den
betydenhet eller inflytande, som bondeståndet nu egde
inom riksförsamlingen, öfverlemnas åt mera oväldige
att afgöra; men mig syntes, som skulle förhållandet
möjligen kunna komma att åberopas såsom prejudikat,
hvarigenom skattebevillningsrätten kunde förflyttas i
de andra ståndens händer samt för framtiden förorsaka
gränslös skada och förvirring. Förblindelsen inom
ståndet gick derhän, att vi, som varit närvarande,
måste försvara oss mot beskyllningen att hafva
vanvårdat ståndets rätt, men denna villa blef
dock icke långvarig, ehuru återgången kom för
sent. Enskildt hade jag skäl att beklaga, att ett
par upplysta och förtroliga vänner äfven misstogo
sig om rätta och lagliga förhållandet, så att de för
tillfället af de mest vänliga föreställningar icke
kunde bringas från sin mening.

En tid efter denna fruktlösa riksdag uppkom hos
mig den tanken, att det dock kunde vara nyttigt
och vägledande för allmogen och dess valmän att
erfara ombudens karakter och handlingssätt under
utöfningen af deras uppdrag, och att för detta
ändamål framställa dem med den oväld och sanning,
som det ömtåliga i ämnet ovilkorligen kräfde. Ju
mera jag tänkte häröfver, ju svårare blef mig
verkställigheten, så att tiden förgick, och nästa
(1854) års riksdag inträffade, då omständigheterna
märkbart förändrades till bondeståndets fördel. Icke
destomindre umgicks jag ännu med min förra idé,
som nu blef mig lättare att utföra, då ståndets
hållning i det hela var vida bättre, och talmannens
ledning mot mångas förmodan nära nog oklanderlig, så
att ganska få personligt strängare omdömen voro af
behofvet påkallade. Karakteristiken utkom således,
ehuru utan min direkta åtgärd, och jag blef icke
utan all tillfredsställelse deröfver, dels emedan
den af landets mest lästa tidning erhöll ett ampelt
godkännande, dels emedan tidningen Folkets Röst,
som nagelfor och strängt klandrade försöket, kom
på villospår och antog för sant och rätt, då jag
framstält mig sjelf såsom en i allo misslyckad person
med förslag, som efter bladets mening kvarken kunde
eller borde vinna framgång. Den senare karakteristiken
för 1858 års riksdag var icke ensamt mitt verk;
dertill lemnade
jag blott ett utkast, som derefter utvecklades af en
skickligare iakttagare, till hvilken jag derför står i
tacksamhetsförbindelse. Att dessa karaktersmålningar,
jemte de riksdagsredogörelser, jag tid efter annan
till mina komitenter afgifvit och hvilka ej kommit
till någon allmännare kännedom förrän efter 1857--58
års riksdag, äfvensom det öppna sändebref, som till
den sista riksdagens bondestånd blef aflåtet, likväl
icke varit utan all inflytelse, sluter jag deraf,
att flera af sistnämda riksdags kunnigare, liberalt
sinnade och på sina pligter vaksamma ledamöter af
bondeståndet, funnit sig uppmanade att för sina
komitenter offentligen anmäla såväl deras egna
tillgöranden och handlingssätt, riksdagens resultat
i allmänhet, som äfven deras åsigter
och uppfattning af den stora frågan om
representationens ombildning.

Att ofvan omförmälda dåliga behandligssätt af ärendena
vid 1850--51 års riksdag medförde ett stort inflytande
på valen till följande riksdagen 1853--54 kan jag
med så mycket större visshet antaga, som det snart
bemärktes icke allenast att allmogen valt och till
riksdagen sändt flera män af utmärkt duglighet att
bevaka ståndets försummade rätt, utan ock att både i
detta och borgareståndet utvecklades särdeles nit och
verksamhet till erhållande af bättre och helsosammare
resultat, som ock delvis lyckades. Härtill bidrog
väl något, ehuru besynnerligt det må förefalla, att
talmansplatsen nu intogs af Strindlund, som betydligt
afvek från sitt förut följda handlingssätt. Att han
först nu erhöll detta vigtiga förtroende, förundrade
många, som trodde sig känna både hans förmåga och
långvariga sträfvande efter detsamma. Här torde
alltså vara stället att yttra mitt omdöme öfver
denne mindre vanlige man. Redan innan jag blef
utsedd till riksdagsman och på grund af allmänt kända
förhållanden, hade jag fattat en så oförmånlig tanke
om Strindlunds handlingssätt i allmänhet, att jag nära
nog ansåg honom vådlig för landets sanna intressen
och bondeståndets isynnerhet, hvilket misstroende
vid närmare bekantskap slutligen gick derhän, att
jag, efter inhemtad större vana och dristighet i
debatten, som oftast begärde ordet näst efter honom,
emedan jag ansåg såsom säkert, att jag skulle få
något förvillande, någon oriktig uppgift eller falsk
slutsats att bekämpa eller vederlägga, och detta, som
man vet, låter bäst göra sig på färsk gerning. Med
undantag måhända för 1840 års riksdag, egde
Strindlund intill denna tid en nära obestridd ledning
af de flesta norrländingars röster, hvarigenom många
för landet nyttiga, men för, regeringen mindre
behagliga förslag kommo till korta. Erfarenheten
häraf, jemte, Strindlunds afund och partiskhet
mot den af mig högt värderade Hans Jansson kunde
således icke förändra denna min sinnesstämning; men
nu inträffade en stor förändring, äfven å min sida,
och obelåtenheten försvann efterhand, då den gamle
partichefen visade sig både vilja och kunna iakttaga
försigtighet och oväld, tillåta hvarje mening dess
fria uttryck, bibehålla platsens värdighet samt visa
sig öppen, human och vänskapligt sinnad mot alla. Att
han derigenom vann kamraters förtroende och gaf sitt
tillbaka, blef synligt vid många tillfällen, då han
tog sina förra och ifrigaste motståndare till råds
i vigtiga ämnen, och jag minnes bland annat, huru
han, vid en enskild rådplägning före den slutliga
behandlingen af skatteförenklingsfrågan, bestämde
sin åtgärd i enlighet med ståndets önskan och fördel,
samt fullgjorde detta löfte. Att Strindlund, såsom
belöning för på denna plats gjorda tjenster, erhållit
både en stor guldmedalj och vasaorden, borde väl
anses utgöra regeringens fullkomliga erkännande af
desamma, om blott denna form icke vore så allmän och
af så ringa betydelse i den allmänna meningen. Då han
slutligen såsom elektor vid sista riksdagsmannavalet
befordrat sin efterträdares utväljande, har han
tydligen visat sig mindre afse sin pekuniera fördel
än det lugn han sökt, och detta talar äfven till
hans fördel, samt för en måhända sent vaknad känsla
af hvad en man i hans ställning är skyldig sitt
fosterland. 

Ehuru jag i det föregående omförmält
åtskilliga tilldragelser under denna, 1853--54
års riksdag, må jag dock tillägga några andra och
deribland utfarterna till engelska och svensk-norska
flottorna. Den förra kunde med skäl beundras både för
styrkan deraf (20 ång- och 1 segelskepp, alla större)
och dess talrika, modiga och raska besättning. Den
berömde amiralen fick sällskapet icke skåda, emedan
trängseln kring flaggskeppet icke tillät oss nalkas
detsamma, hvadan man måste nöjas med högt stämda
förhoppningar om kommande bragder till vårt lands
fördel. Till den senare fördes vi på en ångkorvett,
med
amiralen in petto samt en rik köksattiralj om bord,
och emottogos på en kunglig namnsdag med så
väldiga salfvor, att jag hjertligen önskade dem,
förstärkta med svenska kulor, använda längre
österut. Här vankades tal och skålar i ymnighet, alla
förespeglande denna utrustning såsom blott en början
till större och mera betydliga, hväraf tillämpningen
var lätt att inse medelst anspråken på de närvarande
ståndsledamöternas väntade frikostighet. När man
erinrar sig, att den pågående rörelsen å vår sida
tidigast började med iståndsättandet af Karlstens
fästning, liksom faran hotade från detta håll, och att
man sedan beslöt sig för en verksam neutralitet, så
blir, åtminstone för mig, oförklarligt både behofvet
och användandet af de extra anslag, uppgående till
omkring 8 millioner Rdr Rmt, som under denna
riksdag beviljades för den s. k. neutralitetens
upprätthållande. Om denna summa blifvit använd
för landets inre förbättring, så hade den ofelbart
medfört mera nöjaktiga resultat än de af truppernas
sammandragning och den lilla flottans kringseglande
i Östersjön hela sommaren, dit östra grannen hvarken
kunde eller vågade sända båtar, än mindre skepp till
oroande af våra farvatten. Och den med stor kostnad
föranstaltade gotländska expeditionen sedan, utan
behof och utan all nytta. Jag erinrar mig härvid; huru
framlidne statsrådet och sjöministern Ulner, då jag en
gång i enskildt ärende besökte honom, affordrade mig
yttrande öfver den rotebåtsmännens öfning i marsch
och svängningar, som då på Skeppsholmen förehades,
och att, ehuru jag erkände min oerfarenhet och mindre
förmåga att ämnet bedöma, jag likväl ansåg denna
trupps användande till lands icke kunna medföra den
fördel, som åsyftades. Den ifrågavarande flottan
bestod af 11 skepp, hvaraf 2:ne större, och jag
kunde dervid icke undertrycka den tanke att, om
vi med knappa tillgångar kunde uppställa äfven en
dubbel styrka, skulle den dock vara otillräcklig i
jemförelse till den, som borde mötas, samt landets
utarmande blifva en säker följd. Den mycket sena
återkomsten en kylig afton ådrog mig en flera dagars
feberyrsel, hvarunder min hjerna hade ett svårt arbete
med att sammanställa hvad jag hört om svenska flottans
betydenhet, med mera. Jag såg Sveaborgs och Revals
murar falla med mera; men vaknade omsider till mera
moderata tankeföljder och förblef fortfarande af den
åsigt, att
endast en stark, väl öfvad och väl anförd
skärgårdsflotta kan och bör utgöra vårt egentliga
sjöförsvar.

Den långvariga striden angånde skattereformen eller
rättare ränteförenklingen slutades nu ändtligen genom
ständernas beslut och kungl. förordningen af den 11
maj 1855. Denna minskar icke i någon mån skattejordens
bördor, utan blott afjemnar dem, samt utgör en högst
enkel utöfning af den klaraste rättvisa och hade
här ytterligare icke behöft nämnas, om icke för
att antyda det oriktiga deraf, att tillmäta friherre
Palmstjerna en förtjenst af att omsider ha förmått
sig till kontrasignerandet af författningen, hvars
grunder han så länge och ihärdigt ogillat. Sådant
beröm har han likväl erhållit, hvilket jag tillåtit
mig offentligen förklara vara oförtjent, emedan det
enligt mitt begrepp måste vara en ministers pligt
att stå eller falla med den princip, som han envist
och länge vidhållit.

Den af mig vid denna riksdag afgifna motion om
tillsättande af inspektörer öfver folkskolorna
förkastades af bondeståndet, ehuru jag om lämpligheten
och behofvet deraf rådfört mig med den häruti mest
kompetente skolman, hr rektor Siljeström, samt
erhållit hans tillstyrkan. En blekingsbo, Jöns
Persson, gjorde den artigheten åt vår urskilning,
att han väl medgaf inrättningens nytta, dock endast
i det afseendet att den beredde inspektörerne
tillfällen till lustresor och gästabud på prest-
och herrgårdarne. På detta sätt bedömdes då en
institution, förutan hvilken jag är fullt öfvertygad,
att skolan förfelar dess stora ändamål: vår allmoges
och den lägre klassens sanna upplysning och moraliska
förkofran. Emellertid har jag anledning hoppas den
tid vara för hand och ganska nära, då detta behof
skall inses och varmare behjertas.

En ledsam erfarenhet, som jag nu gjorde och som äfven
rörde det allmänna, anser jag, för följdens skull,
kunna omförmälas. Svartling från Östergötland, en
man med ljust och redigt hufvud samt ledig talgåfva,
hade vid föregående riksdag visat sig tillhöra den
liberala sidan, vunnit förtroende af mig och många
andra samt ofta följt och instämt i de åsigter jag
hyllade. Nu ville ödet, att vice talmansplatsen,
efter fleres nekande att vid Strindlunds sida intaga
densamma, slutligen erbjöds åt Svartling, som genast
anförtrodde mig sin tvekan med begäran om råd.
Detta skedde sent en afton på Riddarholmsbron, och
ehuru jag icke är vidskeplig, syntes mig hvarken
stället eller mörkret lämpligt att saken nu behandla,
utan trodde den böra uppskjutas till morgondagen. Då
detta ej lät sig göra, emedan svar borde genast
lemnas, fann jag bäst att, med den kännedom jag kunde
ega om det pröfvande i befattningen, afråda från
densammas antagande. Dagen derefter blef likväl
Svartling utnämd, hvilket icke var att hvarken
förundra eller beklaga sig öfver; men förhållandet
oss emellan förändrades och blef icke till förmån för
ståndet eller mig, ty då jag vid behandlingen af det
s. k. dechargebetänkandet yttrade mig något fritt
öfver konseljens handlingssätt och vid tillfället
icke rönte hvarken motsägelse eller vederläggning,
fann dock Svartling för godt, att ett par veckor
derefter framkomma med en reservation mot detta mitt
yttrande, författad i så bittra och häftiga uttryck,
att jag tydligen insåg omöjligheten af det fordna
förtroendets återställande.

1857--58 års riksdag inträdde, åtföljd af de flera
obehagliga förhållanden och de stridigheter, jag
förut anmärkt, särdeles inom bondeståndet; men att
de politiska meningsbrytningarne skulle öfvergå till
personliga och störa den vanliga samlefnaden, det var
hittills okändt och vida öfver förmodan. Från äldre
tider har det församlade bondeståndet haft för sed att
fira den första maj med en sexa på Djurgården, och man
antog, att det nu äfven borde ske. För detta ändamål
lades en lista på klubbens bord till anteckning att
samlas på Franska värdshuset, men denna erhöll under
flera dar icke mer än 30 namn, hvaremot de öfriga
ledamöterna, utan öppet tillkännagifvande derom,
funno för godt att samlas å annat ställe. Talmannen
Strindlund infann sig först hos vårt sällskap, men
ville äfven besöka det andra, då jag, för att hämnas,
föreslog att åtfölja honom, hvilket antogs af alla,
då vi funno 60 till 70 kamrater instufvade uti 2:ne
mindre rum i bottenvåningen af värdshuset Blå porten,
der trängseln var stor och hettan qväfvande. Ola
Månsson, den främste här som annorstädes, ordade nu
om nöjet och äran att finna oss alla tillsammans
och om den öfverensstämmelse, som härefter skulle
följa m. m., men hvilket blef mig svårt att uthärda,
så att jag snart sökte fria luften och gladare ämnen
för mina betraktelser, som dock ofta måste dröja vid
den kompakta
ställning separationen erhållit, hotande med ännu större
vedervärdigheter.

Då valen till banko- och riksgäldsfullmäktige
skulle vid denna riksdag företagas, önskade den mera
sjelfständiga delen af ståndet att aflägsna en af
de förra och i stället invälja mig. Denna önskan
framfördes till mig deputationsvis af Nils Larsson
från Jemtland, Jonas Andersson från Östergötland
och Nils Olsson från Skåne, med anförande af de
skäl, som härtill föranledde. Jag nekade länge
och allvarligt, men då ändamålet ej på annat sätt
troddes kunna vinnas, medgaf jag slutligen försöket
med förutsägelse, att det ej skulle lyckas. Så
skedde äfven, och jag anser det ännu såsom en
försynens välgörande skickelse, enär jag derigenom
undgick att qvarhållas på ett ställe, der tvång och
vantrefnad ofelbart skulle medföra svåra följder för
min redan mycket försvagade helsa, och hvarförutan
jag ingalunda kunnat så utföra det vigtiga uppdraget,
som både pligt och böjelse fordrat.

Vid de allmänna sammanträdena på riddarhuset var
jag en temligen flitig åhörare; men yttrade mig
der blott 2:ne gånger, nämligen uti jernvägs-
och beväringsfrågorna. I den förra kunde jag icke
underlåta att anförtro mina betänkligheter mot
den utländska skuldsättningen och de för framtiden
tryckande följderna deraf, samt hänvisade i stället
på landets egna tillgångar, bränvinsskatten
och en del af bankovinsten, äfvensom till en
något rymligare tid för arbetets utförande; och i
den senare egentligast för att vederlägga Petter
Jönssons oblyga påstående om svenska allmogens mindre
benägenhet att fullgöra denna fosterländska pligt till
landets försvar, samt erhöll för detta försök ett
högljudt bifall af ståndsbröderna, som lika med mig
ansågo allmogens gamla ära böra räddas från så falska
beskyllningar. Ehuru det, enligt min erfarenhet, icke
medför särdeles svårighet att kläda tankarne i lämplig
drägt inför ens eget stånd, är det icke så lätt inför
en mycket talrikare, och mera upplyst församling
t. ex. denna på riddarhuset, som har befogenhet
att fordra både klarhet och korrekt språk af den,
som der vill uppträda. För mig har det lyckats
komma ifrån den naturliga förlägenheten derigenom,
att jag velat följa en af våra äldre riksdagstalares
mig välvilligt gifna råd att inbilla mig stå inför en
samling af liflösa väsenden och underhålla denna
illusion i det allra längsta. Att detta icke hjelpt
mig, kan jag således gerna erkänna, då jag sett
de skarpaste ögon fästade på mig, tillkännagifvande
allt annat än frånvaro af lif och omdömesförmåga;
men rådet antecknas till fromma för dem, som bättre
förstå att tillgodogöra sig detsamma.

Under denna riksdag hade jag tillfälle deltaga i
en resa, för mig af särdeles intresse, nämligen
invigningen af Örebro--Arboga-jernvägen. Jemte
de för talmän, fullmäktige, statsutskottet och
ståndssekreterare bestämda, voro 24 platser anordnade
för bondeståndet, hvarom lottning länsvis anstäldes,
och jag blef en af de vinnande. Resan företogs
klockan 4 en vacker augusti- eller septembermorgon,
och sällskapet med regenten och prins Oskar bland
sig hade all anledning att njuta af Mälarens och
dess stränders ännu betydliga skönhet. Klockan 12
skedde ankomsten till Arboga, der vagnarne genast
intogos, och efter 65 minuters förlopp inträffade
man i Örebro. Jag minnes ej, om det var någon af
resan härledd eller tillfällig krämpa, som hindrade
mig att bese den nybygda delen af staden och erfara
den förbättring, som inträdt, men festen anslog
och väckte min uppmärksamhet. Den var i sanning
storartad och försiggick i ett stort och högt hus,
öfverallt löfbetäckt, med 2:ne läktare för fruntimren
och musiken, samt 2:ne bord af lika längd med huset,
öfverflödigt försedda med allt hvad ögat och smaken
kunde begära. Att tal och skålar här icke saknades,
var naturligt, de flesta prisande bolagets förtjenster
och de lofvande utsigterna för framtiden. Under detta
jubel förflöto mer än 4 timmar, och vid återkomsten
till Arboga hade skymningen redan inbrutit. Vid
den hastiga farten kunde någon närmare kännedom af
orten icke inhemtas, blott att lokalen för banan
syntes gynsam och odlingen långt framskriden. Vid
Frövi, der tåget en kort stund stannade, hade man en
alldeles ovanligt skön utsigt öfver sjön Väringen. Vid
Strengnäs möttes fartyget med sång från land och
besvarades med musik och fyrverkeri, som fortfor till
nära Stockholm, dit ankomsten skedde klockan 3 på
morgonen. Under denna färd syntes all ståndsskilnad
suspenderad, man samtalade och diskuterade utan allt
tvång, och jag såg en ledamot af bondeståndet tvärt
inkasta sig i ett samtal emellan 
prinsen-regenten och biskop Fahlcrantz med den nätta frågan:
"var det icke bra?" jag tror nästan, att han sade:
"roligt, ers höghet, att den frågan gick igenom
i --utskottet.". Hvad den frihet ändå måtte vara
ljuf, som så kan uttrycka sig, och resignationen
stor å andra sidan! Det hela torde likväl närmast
kunna förliknas vid ett godt sällskapslif, der en
hvar med uppmärksamhet på sig sjelf dock anser
sig likberättigad; jag skulle blott önskat, att
ostentationen vid festen varit något mindre; men
denna utgör ju vår nations allmänna arfsynd.

Ändtligen och efter nära 1 1/2 års tid fortsatt
riksmöte samt för sista gången den 13 mars 1858
bevistadt brandstods-direktionssammanträde var det
mig förunnadt att till hemmet återkomma, för att
der i stillhet söka återvinna lugn och krafter,
samt anställa reflektioner öfver hvad jag under
denna period erfarit. Dessa ha varit mig bittra
nog, och jag kan icke undgå att öppet erkänna min
vedervilja och mången gång ytterliga ledsnad öfver
den blindhet, hvarmed mogna män kunnat ställa sig
under ledning af några intrigörer och lycksökare,
af hvilka en och annan på förståndets vägnar just
icke varit särdeles väl utrustad, men dock velat
herska öfver andras tänkesätt, och hvad mer är,
deruti lyckats. Att sådant icke är utan exempel
från förra tider, vet äfven jag ganska väl, men
just derför och emedan svenska allmogens nuvarande
ställning, dess större upplysning och moraliska
belägenhet är helt annorlunda än den tiden, måste
det vara af så mycket större angelägenhet, att den
rätta och förnuftiga sjelfständigheten icke blir
tillspillogifven, utan som en nationalskatt ansedd
och bevarad. Mig är icke obekant, att jag genom
detta sätt att känna, tänka och handla, kommit att
af några ståndsbröder anses för ensidig och envis
samt i fråga om grundsatsers vidhållande någon gång
nog sträng i mina uttryck. Detta må till en viss grad
medgifvas; och jag har dertill föga annat skäl att
förebära, än att jag trott mig finna hos många alltför
ringa både uppfattning och bedömande af de pligter
ett riksdagsombud åligger och saknat den stadga i
principer, som jag ansett lika angelägen. Äfven har
jag af ställningen inom ståndet någon gång funnit
mig uppmanad att väcka medvetandet af ståndets såväl
moraliska styrka som dess politiska betydenhet,
samt nyttan och behofvet att samma rätt
begagna. Dock har jag icke agerat skolmästare, utan sökt
att med öppna och tydliga skäl verka till den lyftning
i begrepp och tänkesätt, som borde ådagalägga verklig
kännedom af denna betydenhet samt till beslut att
icke låta densamma gå förlorad. Ligger häruti något
misstag, så må det tillskrifvas min uppfattning af
svenska allmogens och i synnerhet den stora jordegande
andelens utomordentliga vigt och betydenhet för vårt
samhälle, för statens finanser, för dess försvar,
för dess jemna framskridande i upplysning, i kultur
och materielt välstånd, med ett ord, för allt hvad
med statens ära och bestånd eger det närmaste sammanhang.

Såsom en lugn men intresserad åskådare har jag med
uppmärksamhet sökt följa den nu slutade riksdagens
företeelser, och finner mig skyldig erkänna att, hvad
bondeståndet angår, dess ställning blifvit förbättrad
och dess hållning i det hela vida allvarligare än vid
den föregående. Det har lyckligtvis blifvit förstärkt
genom flera särdeles kunniga och upplysta ledamöter
från nästan alla landsorter, som icke tvekat att
uttala sanningen eller felat om orsakerna till de
många misstag och förvillelser, som kommit det till
last. Dess förre spiritus rector har afgått; hans
anhängare hafva derigenom blifvit märkbart qvästa,
och ehuru de efter förmåga sökt ursaka sig och icke
velat vidkännas synderna, har dock den allmännare
meningen varit dem öfvermäktig och utgången bättre,
än man förut kunnat hoppas. Den närmare förening
och öfverensstämmelse med borgareståndet, som
fosterlandsvännerna lifligen önskat och jag sökt
att hos ståndet rekommendera, har väl icke i allo
vunnits, hvarigenom ett och annat för allmogen vigtigt
önskningsmål, t. ex. skjutsfrågan, fått en elak 
vändning; men man får trösta sig med, att
god tid fordras för att sammanföra förut skilda
intressen. Att likväl denna förening allt närmare
nalkas, synes tydligt af den gemensamma begäran
de båda stånden till kongl. maj:t framstält om
representationens fullständiga ombildning på grunder,
som befordra allmän rätt i förening med allmän
säkerhet, och hvilken billiga önskan svårligen
lärer kunna missförstås eller undertryckas, såvida
allmänna meningen kommer till fullt uttryck härom. 

Den nu på en gång och så allvarligt upplifvade känslan för
behofvet af representationsreform och folkbeväpning,
båda af
beskaffenhet att till vårt land kunna återföra
en sansad och rättmätig folkfrihet samt tryggad
sjelfständighet för framtiden, utgör i sanning en så
utmärkt företeelse, att äfven den åldrige må glädjas
öfver, att den ännu i hans tid inträffat. Att dessa
bemödanden må bära goda frukter för våra efterkommande
och för det samhälle, som hvarje redlig medborgare
har all anledning att älska och högt värdera, det är
en önskan och bön, som uppstiger ur djupet af mitt
hjerta. Måtte den kommande tiden oaflåtligt arbeta
derå att tillvinna sig dessa frukter och dem troget
fasthålla; då skall vårt fädernesland blifva hvad
det fordom varit och än bör vara: enigt och starkt
inom sig, ädelt och rättskaffens mot andra, samt med
bibehållande af gammaldags ära och redbarhet kunna
höja sig till aktning inför nationerna.

Enär jag således med en gladare blick motser framtiden
samt har anledning hoppas, att den förderfliga
ståndsskilnaden småningom blifver utjemnad, den sanna
och äkta förtjensten hedrad, fosterlandskänslan
upplifvad, folkupplysningen betryggad, allas rätt
lika vårdad samt allmogens värde rätt uppskattadt,
anser jag mig ock hafva fullgjort min föresats
att lemna upplysning om det handlingssätt på den
offentliga banan, som jag funnit nödigt att iakttaga,
och hvilket jag i känslan af min svaga förmåga och
ofullkomlighet ändock hoppas kan vinna något försvar
inför denna och en kommande tid.

Berga i april 1861.

*



