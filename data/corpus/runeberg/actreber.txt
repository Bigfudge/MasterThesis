



TRE BERÄTTELSER

(SJUKSALEN N:o 6 — NAMNSDAGSFESTEN
MIN HUSTRU)

AF
ANTON P. TSCHECHOF

Öfversättning från ryskan af WALBORG HEDBERG

STOCKHOLM.
ALBERT BONNIERS FÖRLAG.
STOCKHOLM.
ALB. BONNIERS BOKTRYCKERI 1896.

Anton Pavlovitsch Tschechof

är född 17 januari 1860 i Taganrog; hans far och
farfar voro lifegne. Efter att ha gått igenom
gymnasiet i Taganrog, studerade Tschechof till
läkare vid universitetet i Moskva, där han tog
examen 1884. I litteraturen debuterade han år
1879 med små folklifsskildringar och humoristiska
skisser i olika tidningar. Sedermera utgaf han
åtskilliga berättelsesamlingar, »Humoristiska
berättelser», 1887, »I skymningen», 1887, och
»Bedröfligt folk», 1890. Under de senare åren har
han i tidskrifterna »Sjeverni Vjestnik» och
»Russkaja Misl» låtit trycka större arbeten
(»Steppen», »Eldbränder» och »En ledsam
historia»). De sista af hans alster äro »Sjuksalen
n:o 6», »En duell», »En okänds anteckningar»
m. fl.

Skulle närvarande samling af Tschechofs
berättelser vinna bifall i Sverige, torde det
föranleda utgifvandet af några af de öfriga här ofvan
nämnde.

*



Sjuksalen N:o 6.

——



1.

På sjukhusgården ligger en liten flygelbyggnad,
omgifven af en hel skog af tistlar, nässlor och
vild hampa. Taket är rostigt, skorstenen till hälften
nedrasad, trappstegen murkna och öfvervuxna af gräs,
och af rappningen finnas endast spridda lämningar
kvar. Fasaden vetter åt sjukhuset, baksidan åt
öppna fältet, hvarifrån den skiljes genom ett grått
plank med hvassa, uppåtstående piggar. Piggarna,
planket och flygeln ha detta egendomligt dystra och
eländiga utseende, som man hos oss endast finner på
sjukhus- och fängelsebyggnader.

Om ni icke är rädd att bränna er på nässlorna,
så låt oss gå den smala gångstigen fram till flygeln
och se efter, hvad man har för sig därinne. Efter
att ha öppnat den första dörren, komma vi in i
förstugan. Där ligga hela berg af sjukhuslumpor
uppstaplade rundt väggarna och kring ugnen. Madrasser,
gamla söndriga nattrockar, byxor och blårandiga
skjortor, utslitna skor, — allt detta skräp är kastadt
huller om buller, ligger där och ruttnar och utsänder
en vedervärdig stank.

På lumphögen ligger med en pipa i munnen
vaktkarlen Nikita, en gammal f. d. soldat med
urblekta galoner. Han har ett dystert, aftärdt ansikte,
hängande ögonbryn, som ge honom utseendet af en
stepphund, och röd näsa; han är liten till växten,
ser mager och senig ut, men har stram hållning och
ett par duktiga näfvar. Han är en af dessa
hederliga, envisa, punktliga och enfaldiga människor, som
älska ordningen mest af allt här i världen och
därför äro öfvertygade om, att de behöfvas. Han slår
de sjuka i ansiktet, på kroppen, hvar han kommer
åt, och tror fullt och fast, att det annars icke skulle
vara någon ordning här.

Därpå kommer ni in i ett stort, rymligt rum,
som upptar hela flygeln, om man frånräknar
förstugan. Väggarna äro här bestrukna med smutsgrå färg,
taket är nedrökt som i ett kök, — det märks, att
ugnen röker in och osar. Fönstren äro inifrån
tillspärrade med järngaller. Golfvet är grått och flisigt.
Det luktar surkål, svafvel, ohyra och ammoniak, och
denna lukt gör i första ögonblicket samma intryck
på en, som om man komme in i ett menageri.

I rummet stå sängar, fastskruvade i golfvet.
På dem sitta och ligga några varelser i blå
sjukrockar och med nattmössor, såsom det brukades förr
i tiden. Det är dårar.

De äro inalles fem. Endast en är adelsman, de
öfriga tillhöra borgarklassen. Den förste från dörren
är en lång, mager man med rödaktiga, glänsande
mustascher och rödgråtna ögon; han sitter med
hufvudet lutadt i handen och stirrar på en enda punkt.
I sjukhusjournalen kallas hans sjukdom hypokondri,
— i själfva verket lider han af progressiv paralysi.
Dag och natt sitter han och sörjer, skakar på
hufvudet, suckar och småler bittert; i samtalen tar han
sällan del och svarar vanligtvis icke på några
frågor. Äter och dricker gör han mekaniskt, när man
ger honom. Att döma af den plågsamma hosta, som
skakar honom, hans aftärda gestalt och rodnaden på
kinderna, har han början till lungsot.

Efter honom kommer en liten liflig, ytterst
rörlig gubbe med spetsigt skägg och svart, knollrigt
negerhår. Om dagarna går han af och an i
sjuksalen, från det ena fönstret till det andra eller sitter
på sin säng med korslagda ben på turkiskt manér
och hvisslar outtröttligt som en domherre,
småsjunger och fnittrar. Samma barnsliga munterhet och
lifliga lynne visar han äfven nattetid, då han stiger
upp för att bedja, det vill säga, slå sig med
knytnäfvarna för bröstet och krafsa med fingrarna på
dörren. Det är juden Mosejka, en stackars tok, som
blef svagsint för tjugu år sedan, då hans mössfabrik
brann upp.

Af alla patienterna i sjuksalen n:o 6 är han den
ende, som har tillstånd att lämna flygeln och äfven
att gå utom sjukhusporten ut på gatan. Detta
privilegium åtnjuter han sedan långt tillbaka, troligen
i sin egenskap af gammal sjukhuspatient, och därför
att han är en stillsam, oskadlig fåne, en slags
gatupajas, som hela staden är van att se omringad af
pojkar och hundar. Klädd i en trasig nattrock, en
komisk nattmössa och tofflor, ofta barfotad och till
och med utan byxor, traskar han omkring på
gatorna och tigger utanför boningshusen och bodarna.
På ena stället får han kvass, på det andra bröd, på
det tredje en slant, så att han vanligen återkommer
till sjukhusflygeln mätt och förmögen. Allt, som han
bar med sig hem, tar Nikita ifrån honom för egen
räkning. Och detta gör soldaten på ett rått och
ilsket sätt, i det han vänder ut och in på fickorna
och tar Gud till vittne på, att han aldrig mer skall
släppa ut juden på gatan, eftersom denne begår
sådana brott mot ordningsreglerna.

Mosejka tycker om att visa sig tjänstaktig. Han
bjuder kamraterna vatten, breder öfver dem, när de
sofva, och lofvar hvar och en att taga med sig en
slant åt honom, när han nästa gång går ut, och sy
honom en ny mössa; sin granne till vänster, han
som lider af paralysi, matar han till och med med
sked. Men detta gör han icke af medlidande eller
några slags känslofulla bevekelsegrunder, utan för
att apa efter sin granne till höger, Gromof, som han
ofrivilligt underordnar sig.

Ivan Dmitritsch Gromof, trettiotre år, adelsman
och f. d. utmätningsman och guvernementssekreterare,
lider af förföljelsemani. Han ligger antingen på
sängen, hoprullad som ett nystan, eller går af och an i
rummet, liksom för att taga sig motion, men sitter
mycket sällan. Han är alltid orolig, upphetsad och
går i en slags obestämd spänning och väntan. Det
minsta buller i förstugan eller utanför på gården
kommer honom att lyfta upp hufvudet och lyssna:
är det för hans skull de komma? Är det kanske honom
man söker? Och hans ansikte får ett uttryck af
ytterlig oro och afsky.

Jag tycker om hans breda, knotiga ansikte, som
är blekt och tärdt af den ständiga inre kampen och
ångesten, och som alltid bär samma sorgsna,
inåtvända uttryck. Hans grimaser äro besynnerliga och
vittnande om sjuklighet, men de af ett djupt,
uppriktigt lidande förfinade dragen äro kloka och
intelligenta, och i ögonen lyser en varm, förnuftig glans.
Jag tycker också om honom själf, som är artig,
tjänstaktig och ovanligt finkänslig i umgänget med
alla, utom Nikita. Då någon tappar en knapp eller
sked, hoppar han skyndsamt upp ur sängen och tar
upp den. Hvarje morgon önskar han sina kamrater
godmorgon, och när han lägger sig att sofva, säger
han godnatt.

Utom i den ständiga oroliga spänningen och det
oupphörliga grimaserandet, yttrar sig också hans
galenskap på följande sätt. Ibland om kvällarna
sveper han in sig i sin nattrock och börjar, darrande
i hela kroppen och med skallrande tänder, gå af och
an i salen mellan sängarna. Det ser ut, som om
han skulle ha stark feber. Af det sätt, hvarpå han
ibland plötsligt stannar och stirrar på kamraterna,
märks det, att han vill säga något mycket viktigt,
men som han tydligen inbillar sig, att de icke skulle
höra eller förstå honom, skakar han otåligt på
hufvudet och fortsätter att gå. Dock snart tar begäret
att tala öfverhand, och han ger sin tunga fritt lopp
och börjar tala hastigt och lidelsefullt. Hvad han
säger är förvirradt, feberaktigt, liksom framsagdt i
yrsel, osammanhängande och icke alltid begripligt,
men däremot låter det så genomgodt både i tonfall
och ord. Man hör, att han visserligen är en dåre,
men ändå en människa. Det är svårt att på papperet
återgifva hans osammanhängande ord. Han talar om
den mänskliga dumheten, om våldet, som förtrampar
sanningen, om det härliga lif, som en gång skall
blomstra på jorden, om fönstergallren, som hvarje
ögonblick påminna honom om tyrannernas dumhet och
grymhet. Det är som ett förvirradt potpourri af
gamla visor, som ännu icke blifvit sjungna till
slut . . .

*



2.

För en tolf—femton år sedan bodde på stadens
förnämsta gata i sitt eget hus en solid och förmögen
ämbetsman, som hette Gromof. Han hade två söner,
Sergej och Ivan. Då Sergej som student redan
kommit till fjärde kursen, sjuknade han i galopperande
lungsot och dog, och detta dödsfall var liksom
signalen till en hel rad af olyckor, som störtade in öfver
Gromofska familjen. En vecka efter Sergejs
begrafning blef fadern anklagad för bedrägeri och
försnillning och dömd och dog kort efter på
fängelselasarettet i tyfus. Huset och all lösegendomen såldes
på offentlig auktion, och Ivan Dmitritsch och hans
mor stodo på bar backe.

Förut, medan fadern lefde, hade Ivan Dmitritsch
legat och studerat i Petersburg, fått sina sextio,
sjuttio rubel i månaden och icke haft ringaste
begrepp om hvad nöd ville säga; men nu var det för
honom att tvärt förändra lefnadssätt. Han måste
från morgon till kväll ge lektioner för en
spottstyfver, åtaga sig renskrifning och ändå svälta, ty allt
hvad han förtjänade skickade han till modern. Ett
sådant lif kunde Ivan Dmitritsch icke uthärda. Han
förlorade modet, började bli klen och sjuklig, hvarför
han lämnade universitetet och reste hem. Här i den
lilla staden erhöll han genom protektion plats vid
kretsskolan, men han kom icke öfverens med sina
kolleger, lyckades icke göra sig omtyckt af eleverna,
utan lämnade snart befattningen. Hans mor dog.
Ett halft år gick han utan plats, lifnärde sig endast
med vatten och bröd och blef sedan utmätningsman.
Denna plats innehade han ända tills han entledigades
till följd af sjukdom.

Han hade aldrig, icke ens under sina yngre
studentår, gjort något intryck af hälsa. Han var
alltid blek och mager, utsatt för förkylning, hade
klen matlust och dålig sömn. Af ett enda glas vin
blef han yr i hufvudet och fick hysteriska anfall.
Han kände sig alltid dragen till andra människor,
men hans retliga och misstänksamma lynne gjorde,
att han aldrig blef intim med någon, och han hade
inga vänner. Om stadsborna talade han alltid med
stort förakt, sägande, att deras råa brutalitet och
sömniga, djuriska lif tycktes honom simpelt och
vedervärdigt. Han talade i falsett, högljudt, hetsigt,
antingen missnöjdt och vredgadt eller entusiastiskt
och beundrande, men alltid uppriktigt. Hvad man
än talade med honom om, så återkom han alltid till
ett och detsamma, — att det var instängdt och
tråkigt att lefva där i staden, att samhället icke hade
några högre intressen, utan förde ett slött,
meningslöst lif, där våld och tyranni omväxlade med råa
utsväfningar och hyckleri; skälmarna voro mätta och
klädda, och hederligt folk fingo lifnära sig af
smulorna från deras bord; det behöfdes skolor, en lokal
press med hederliga tendenser, teatrar, offentliga
föreläsningar, en sammanslutning af alla intelligenta
krafter; samhället måste komma till insikt om sig
själft och förfäras. I sina omdömen om människor
bredde han på tjockt med färg — endast svart och
hvitt, några skiftningar erkände han icke.
Mänskligheten bestod för honom af hederligt folk och
skälmar, — något midt emellan fanns icke. Om
kvinnorna och kärleken talade han alltid med
lidelsefall hänryckning, men hade aldrig själf varit
förälskad.

I staden var han omtyckt, trots sina skarpa
omdömen och sin retlighet, och gick allmänt under
smeknamnet Vanja. Hans medfödda finkänslighet,
tjänstaktighet, ordentlighet och sedliga renhet väckte
i förening med hans nötta rock, sjukliga utseende
och de olyckor, som drabbat hans familj, goda, varma
och vemodiga känslor hos alla. Dessutom var han
mycket bildad och beläst, visste, enligt stadsbornas
åsikt, allt och gällde i staden som ett slags vandrande
konversationslexikon.

Han läste förfärligt mycket. Han brukade sitta
timtals uppe i klubben och bläddra igenom tidningar
och böcker, under det han nervöst snodde sitt skägg,
och man kunde se på honom, att han icke läste
utan slukade, i det han knappt gaf sig tid att tugga.
Det föreföll nästan, som om läsandet varit en sjuklig
vana hos honom, ty han kastade sig med samma
glupskhet öfver allt, som kom honom i händerna, till
och med gamla tidningar och kalendrar från
föregående år. Hemma hos sig läste han alltid liggande.

*


3.

En höstmorgon stöflade Ivan Dmitritsch med
uppfälld rockkrage genom smutsiga gränder och
bakgator, på väg till en borgare i utmätningsärenden.
Han var dyster och nedstämd som alltid om
morgnarna. I en gränd mötte han två fångar i
handklofvar, eskorterade af fyra gevärförsedda gendarmer.
Ivan Dmitritsch hade ofta förr mött fångar, och för
hvar gång väckte de hos honom känslor af
medlidande och obehag; men nu gjorde detta möte på
honom ett särskildt, besynnerligt intryck. Det
föreföll honom plötsligt, som om också han skulle kunna
bli belagd med bojor och släpad till fängelset genom
de smutsiga gatorna. På hemvägen från borgaren
mötte han utanför posten en polisuppsyningsman, som
han kände, och som hälsade på honom och följde
honom några steg framåt gatan, och det föreföll
honom misstänkt. Hemkommen kunde han icke på
hela dagen få fångarna och soldaterna ur hufvudet
på sig, och en oförklarlig inre oro hindrade honom
att läsa och samla sina tankar. På kvällen tände
han icke ljus hos sig och på natten kunde han icke
sofva, utan tänkte bara på, att han skulle kunna
bli arresterad, belagd med bojor och satt i fängelse.
Han visste icke med sig någon förbrytelse och kunde
också för framtiden gå i borgen för, att han aldrig
skulle mörda, anlägga mordbrand eller stjäla. Men
kunde man icke begå ett brott ofrivilligt, utan att
veta af det? Kunde man icke bli utsatt för förtal,
eller offer för ett juridiskt misstag? Det är icke för
intet som det gamla ordspråket säger, att man aldrig
går säker för soldatrocken och fängelset. Och ett
juridiskt misstag är, såsom rättsväsendet nu
handhafves, mycket möjligt och alls ingenting att undra på.
Människor, som stå i praktiskt ämbetsförhållande till
andras lidande, — som t. ex. domare, polismän, läkare
— bli med tiden genom vanans makt så förhärdade,
att de, äfven om de skulle vilja, icke kunna bemöta
sina klienter annorlunda än kallt och formellt. I detta
afseende skilja de sig på intet vis från bonden, som
slaktar får och kalfvar på bakgården och icke
märker blodet. Och denna formella, känslolösa ställning
till individen gör, att för att beröfva en oskyldig alla
personliga rättigheter och spärra in honom i häkte,
behöfver domstolen endast en sak — tid. Blott och
bart tid att iakttaga några formaliteter, för hvilka
domaren får betaldt, och så är allt färdigt. Och sök
sedan rättvisa och skydd i en sådan här liten usel
stadshåla, tvåhundra verst från järnvägen! Och är
det icke löjligt att ens tänka på rättvisa, då hvarje
våldshandling af samhället betraktas som en klok
och ändamålsenlig nödvändighet, och hvarje handling
af barmhärtighet, som t. ex. en frikännande dom,
framkallar ett allmänt utbrott af missnöje och hämndkänsla?

På morgonen steg Ivan Dmitritsch upp, badande
i kallsvett och redan alldeles öfvertygad om, att han
kunde bli häktad hvilket ögonblick som helst. Om
gårdagens plågsamma tankar ännu efter så lång tid icke
lämnat honom, tänkte han, så bevisade det, att det i
dem fanns ett uns af sanning. De kunde väl icke heller
komma honom i hufvudet utan ringaste anledning?

En polisbetjänt gick långsamt förbi fönstret, —
det var icke för ro skull. Så stannade två karlar i
närheten af huset och stodo där tysta. Hvarför sade
de ingenting?

Och för Ivan Dmitritsch randades plågsamma
dagar och nätter. Alla, som gingo förbi fönstren
och kommo in på gården, sågo ut som spioner och
rättstjänare. Vid middagstiden for vanligen
ispravniken förbi på gatan i en droska; han kom från sin
utanför staden belägna egendom och begaf sig till
poliskammaren, men Ivan Dmitritsch tyckte för hvar
gång, att han åkte så misstänkt fort och såg så
besynnerlig ut. Han hade bestämdt brådtom att
kungöra, att det fanns en farlig brottsling i staden.
Ivan Dmitritsch spratt till vid hvarje ringning och
knackning på porten och plågades af att träffa
främmande personer hos sin värdinna; när han mötte
polismän och gendarmer, smålog han och hvisslade,
för att synas likgiltig. Han sof illa om nätterna, i
afvaktan på att bli arresterad, men snarkade och
stånkade högljudt, för att värdinnan skulle tro, att
han sof; ty om han icke sof, så bevisade det ju, att
han plågades af samvetskval — och då vore han
fast! Hans sunda förnuft sade honom, att alla dessa
skräckbilder voro tomma inbillningar, och att, i stort
sedt, fängelset icke erbjöde något skräckinjagande,
om blott samvetet vore rent. Men ju
förnuftigare och mera logiskt han resonnerade, desto
starkare och pinsammare blef hans inre oro. Det
var med honom som med eremiten, hvilken ville
afröja plats för sin hydda i en urskog; ju ifrigare
han arbetade med yxan, desto tätare och yppigare
frodades skogen. Ivan Dmitritsch insåg slutligen, att
det icke tjänade någonting till, utan upphörde
alldeles att resonnera och öfverlämnade sig helt och
hållet åt sin ångest och förtviflan.

Han började söka ensamheten och fly människor.
Hans befattning hade redan förut varit honom
motbjudande, men nu fann han den outhärdlig. Han
var rädd, att man skulle lägga ut en fälla för
honom, oförmärkt sticka mutor i hans ficka och
sedan angifva honom, eller att han själf ofrivilligt
skulle göra något misstag, liktydigt med bedrägeri,
i domstolshandlingarna, eller förskingra andras
pengar. Besynnerligt var, att hans tankeförmåga aldrig
varit så smidig och uppfinningsrik som nu, då han
för hvarje dag hittade på tusen olika anledningar
till allvarliga farhågor för sin frihet och sin heder.
Men däremot försvagades märkbart hans intresse för
den yttre världen, i synnerhet för böckerna, och
hans minne började betänkligt svika honom.

På våren, då snön smälte, hittades i en klyfta
nära kyrkogården två halfförruttnade lik af en gumma
och en gosse, båda med spår af våldsam död. I
hela staden talades icke om annat än dessa lik och
de okända mördarne. För att man icke skulle tro,
att det var han, som mördat dem, gick Ivan
Dmitritsch omkring på gatorna och smålog, och då
han mötte bekanta, bleknade och rodnade han och
bedyrade, att det icke fanns något gemenare brott
än mordet på svaga, värnlösa varelser. Men denna
komedi blef han snart trött på, och efter åtskilligt
begrundande fann han, att det i hans belägenhet
vore bäst att gömma sig i källaren. Han satt i
källaren en dag, natten därpå och ännu en dag, blef
alldeles genomfrusen, och efter att ha inväntat
skymningen, smög han sig som en tjuf upp i sitt rum.
Ända tills dag-gryningen stod han lyssnande midt
på golfvet, utan att röra sig. Tidigt på morgonen,
före soluppgången, kommo kakelugnsmakare till
värdinnan. Ivan Dmitritsch visste mycket väl, att de
kommo för att lägga om ugnen i köket; men hans
fruktan intalade honom, att det var gendarmer, som
klädt ut sig till kakelugnsmakare. Han smög sig
sakta ut och ilade, gripen af fasa, utan rock och
hatt framåt gatan. Hundarna rusade skällande efter
honom, en bonde hojtade någonstädes, blåsten hven
om öronen, och Ivan Dmitritsch tyckte, att alla
våldsmakter i världen gaddat ihop sig bakom hans rygg
och förföljde honom.

Han blef fasttagen, hemförd, och värdinnan
skickade efter doktorn. Denne, Andrej Efimytsch,
hvarom mera framdeles, ordinerade kalla kompresser
på hjessan och lagerkörsdroppar, skakade sorgset
på hufvudet och gick, i det han sade åt värdinnan,
att han icke mer skulle komma igen, ty man borde
icke hindra folk från att mista förståndet. Efter
som han hemma icke hade något att lefva på eller
erhålla skötsel för, skickades Ivan Dmitritsch snart
till sjukhuset och lades i salen för veneriska sjuka.
Han sof icke om nätterna, var oregerlig och oroade
de sjuka, hvarför han på Andrej Efimytschs
tillsägelse förflyttades till sjuksalen n:o 6.

Efter ett år var Ivan Dmitritsch alldeles glömd
i staden, och hans böcker, som värdinnan kastat i
en släde nere i lidret, släpades bort af gatpojkarna.

*


4.

Ivan Dmitritschs granne till vänster är, som
jag redan sagt, juden Mosejka; på högra sidan har
han en af fetma uppsvälld, nästan klotrund bonde
med slött och alldeles uttryckslöst ansikte. Denne
är ett orörligt, glupskt och osnyggt djur, som för
länge sedan förlorat förmågan att tänka och känna.
Han sprider omkring sig en skarp, kväljande stank.

Nikita, som skall hålla honom ren, pryglar
honom förfärligt och sparar icke på knytnäfvarna;
men det värsta är icke, att han slår honom, — det
kan man vänja sig vid, — utan att detta förslöade
djur hvarken med ett ljud, en rörelse eller en blick
besvarar slagen, utan endast vaggar af och an som
ett tungt fastage.

Den femte och siste invånaren i sjuksalen n:o 6
tillhör borgarklassen och har en gång varit anställd
i posten; det är en liten mager, ljushårig man, som
ser snäll, men på samma gång en smula listig ut.
Hans kloka, lugna ögon, som blicka klart och
muntert, förråda, att han har sina tankar för sig och
bär på en högst viktig och angenäm hemlighet.
Under sin kudde och madrass gömmer han något,
som han icke visar för någon, men detta icke af
rädsla, att man skall stjäla det ifrån honom, utan af
blyghet. Ibland går han fram till fönstret, vänder
ryggen åt kamraterna och sätter på sitt bröst något,
som han sedan lutar ner hufvudet för att betrakta;
om man då kommer fram till honom, blir han
förlägen och rycker bort något från bröstet. Men hans
hemlighet är icke svår att gissa.

"Gratulera mig," säger han ofta till Ivan
Dmitritsch, "jag har blifvit föreslagen till
Stanislaus-ordens andra klass med kraschan. Andra klassen
med kraschan ges endast åt utländingar, men af
något skäl vill man göra ett undantag för mig,"
småler han, i det han tviflande rycker på axlarna.
"Jag får bekänna, att det väntade jag inte!"

"Jag förstår ingenting af sådana där saker,"
svarar Ivan Dmitritsch dystert.

"Men vet ni, hvad jag förr eller senare kommer
att få?" fortsätter f. d. posttjänstemannen med en
listig blinkning. "Jag kommer ofelbart att bli
riddare af den svenska Nordstjärneorden. Det är en
orden, som lönar mödan att göra sig besvär för.
Hvit stjärna och svart band. Det är utmärkt
vackert."

Det finns bestämdt intet annat ställe, där lifvet
förflyter så enformigt som i flygeln. På morgonen
tvätta sig de sjuka, utom den lame och den tjocke
bonden, ute i förstugan i ett stort ämbar och torka
sig på nattrockarna; sedan dricka de te i tennbägare,
som Nikita hämtar från hufvudbyggnaden. Hvar
och en får endast en bägare. Klockan tolf äta de
sur kålsoppa och gröt, och till kvällsvard den gröt,
som blifvit öfver från middagen. På mellanstunderna
ligga de, sofva, stirra ut genom fönstren och gå af
och an på golfvet. Och så är det hvarenda dag.
Till och med f. d. posttjänstemannen talar alltid om
samma ordnar.

Nya ansikten ser man sällan i sjuksalen n:o 6.
Doktorn tar sedan långt tillbaka icke emot flere
svagsinta patienter, och frivilliga besökare af dårhus äro
tunnsådda i denna värld.

En gång hvarannan månad kommer barberaren
Semjon Lasarytsch till flygeln. Hur han rakar
dårarna, och hur Nikita hjälper honom att göra detta,
och i hvilken orolig ängslan de sjuke råka, för hvar
gång de få se den druckne, småleende barberaren,
underlåta vi att beskrifva.

Utom barberaren, kommer aldrig någon till
flygeln. Patienterna äro dömda att dag från dag
icke se någon annan än Nikita.

För öfrigt lopp helt nyligen ett ganska
besynnerligt rykte genom sjukhusets hufvudbyggnad.

Det påstods, att doktorn börjat göra besök i
sjuksalen n:o 6.

*



5.

Ett besynnerligt rykte!

Doktor Andrej Efimytsch Ragin är en i sitt slag
ganska märkvärdig människa. Det sägs, att han i
sin tidiga ungdom var mycket gudfruktig och ville
ägna sig åt det andliga kallet och att han, då han
år 1863 slutade sin gymnasiekurs, ämnade gå in
vid ett prästseminarium, men att hans far, som var
läkare och kirurg, gjorde narr af honom på det
mest bitande sätt och kategoriskt förklarade, att
han icke längre skulle anse honom som sin son, om
han blef präst. Hur pass mycket som är sant häraf,
vet jag icke; men Andrej Efimytsch har själf mer
än en gång erkänt, att han aldrig känt någon
kallelse för medicinen eller för specialvetenskaper i
allmänhet.

Vare härmed hur som helst, så tog han sin
doktorsexamen och anlade icke tonsuren. Någon
fromhet kunde icke märkas hos honom, och en
andans man liknade han i början af sin läkarbana
lika litet som nu.

Hans yttre är klumpigt, groft, bondaktigt; i
utseende och hållning påminner han om en krogvärd
vid stora landsvägen, rå, otymplig och begifven på
mat och dryck. Ett barskt ansikte, betäckt af ett
blått ådernät, små ögon, röd näsa. Lång och
bredaxlad, har han ofantliga händer och fötter, — det
ser ut, som om han skulle kunna strypa en med
ett enda grepp af näfven. Men han för sig tyst
och har en sakta, smygande gång; möter han
någon i den smala korridoren, stannar han alltid
först för att ge plats och säger — icke med
basröst, som man väntar, utan i en hög, mild falsett:
"Ursäkta!" På halsen har han en liten svulst, som
hindrar honom att bära styfva stärkkragar, och
därför går han alltid i en mjuk lärfts- eller
kattunsskjorta. I allmänhet klär han sig icke på
läkarmanér. Han kan gå i samma kläder tio år å rad,
och en ny dräkt, som han vanligen köper hos en
judisk klädmånglare, ser på honom lika sliten och
skrynklig ut som den gamla. I en och samma rock
tar han emot patienter och äter middag och går
bort på kalas, men detta är icke af snålhet, utan
därför att han aldrig fäster ringaste uppmärksamhet
vid sitt yttre.

När Andrej Efimytsch kom till staden för att
tillträda sin plats, befanns sjukhuset i ett förfärligt
tillstånd. I salarna, korridorerna och ute på
sjukhusgården kunde man icke andas för stank.
Lasarettsdrängarna, sköterskorna och deras barn sofvo
i salarna tillsammans med patienterna. Det klagades
öfver att man icke fick någon ro för kackerlackor,
loppor och råttor. På den kirurgiska afdelningen
var rosfeber en stadigvarande gäst. I hela
sjukhuset funnos bara två operationsknifvar och icke en
enda termometer, och badkaren användes att förvara
potatis i. Uppsyningsmannen, åldtfrun och fältskären
bestulo patienterna, och om den gamle doktorn,
Andrej Efimytschs företrädare, berättades det, att
han i smyg dref handel med sjukhusets spritförråd
och inrättat ett helt harem åt sig bland sköterskorna
och de kvinnliga patienterna. I staden hade man
mycket väl reda på dessa oegentligheter och
öfverdref dem till och med, men tog dem för öfrigt med
lugn. Några rättfärdigade dem med, att iuga andra
än borgarfolk och bönder lägga sig på ett sjukhus,
och att dessa icke kunde ha skäl att vara missnöjda,
eftersom de hemma hade det ändå sämre, — man
kunde väl icke bjuda dem på rapphöns heller!
Andra anförde som ursäkt, att staden icke ensam, utan
semstvonsSemstvo = den folkvalda distriktsrepresentationen, som
har att behandla kommunala angelägenheter inom sitt distrikt. tillhjälp vore i stånd att underhålla ett godt
sjukhus; man fick tacka Gud, att det fanns ett dåligt
åtminstone. Och semstvon öppnade icke något
lasarett hvarken i staden eller dess omnejd, åberopande
sig på, att staden redan hade sitt sjukhus.

Efter att ha besett sjukhuset, kom Andrej
Efimytsch till den slutsatsen, att det var en omoralisk
inrättning och i högsta grad skadlig för patienternas
hälsotillstånd. Enligt hans åsikt vore det klokaste
man kunde göra, att släppa ut patienterna och
stänga sjukhuset. Men så tänkte han, att ensamt
hans vilja icke kunde uträtta något härvidlag, och
att det för öfrigt icke skulle gagna till något; om
man förjagade fysisk och moralisk orenlighet från
det ena stället, så tog den sin tillflykt till ett annat;
man måste vänta, tills den luftades ut af sig själf.
Dessutom, om folk satte upp ett sjukhus och funno
sig med det, så betydde det, att det var dem
nödvändigt; vidskepelser och andra mänskliga uselheter
och dumheter äro nödvändiga, därför att de med
tiden omarbetas till något nyttigt, liksom gödseln i
svartmyllan. Det finns ingenting så godt på jorden,
att det icke i sitt första ursprung varit bemängdt med
något dåligt.

Då Andrej Efimytsch tillträdt platsen, förhöll
han sig skenbart tämligen likgiltigt gentemot alla
oegentligheterna. Han bad endast lasarettsdrängarna
och sköterskorna icke längre taga nattkvarter i
sjuksalarna och satte upp två instrumentskåp; men
uppsyningsmannen, åldtfrun, fältskären och rosfebern
förblefvo på sina platser som förut.

Andrej Efimytsch älskar varmt förnuft och
ärlighet, men han har icke nog karakter och tro på sin
egen rätt för att ställa lifvet omkring sig på en
förnuftig och ärlig fot. Han förstår absolut icke
att befalla, förbjuda eller yrka något. Det är, som
om han aflagt ett löfte att aldrig höja rösten eller
använda en befallande ton. Att säga "tag hit!"
eller "ge mig!" faller honom svårt. När han vill
äta, harklar han sig obeslutsamt och säger till sin
kokerska: "Om jag skulle dricka te..." eller: "Om
jag kunde få litet middag." Att säga åt
uppsyningsmannen, att han skall låta bli att stjäla,
eller att köra bort honom eller helt och hållet
draga in denna onödiga parasitsyssla, öfverstiger
alldeles hans krafter. Då någon lurar Andrej
Efimytsch eller smickrar honom eller framlämnar till
underskrift en uppenbart förfalskad räkning, blir han
blossande röd och känner sig brottslig, men
underskrifver icke desto mindre räkningen. Då
patienterna beklaga sig för honom öfver svält eller öfver
de råa sköterskorna, blir han förlägen och mumlar
skuldmedvetet: "Godt, godt, jag skall se till... Det
är förmodligen något missförstånd..."

Den första tiden arbetade Andrej Efimytsch
mycket nitiskt. Han tog emot hvarenda dag från
morgonen till middagen, gjorde operationer och
tjänstgjorde till och med som akuschör. Fruntimren
sade om honom, att han var uppmärksam och hade
mycken skarpblick, i synnerhet när det gällde barn-
och kvinnosjukdomar. Men med tiden blef han allt
mera uttråkad af det enformiga och synbart
gagnlösa i sin verksamhet. I dag tar man emot trettio
patienter, i morgon kanske trettiofem, i öfvermorgon
fyrtio, och så går det dag efter dag, år efter år,
och dödligheten i staden minskas icke, och
patienterna tillströmma alltjämt. Att på en förmiddag
lämna någon verklig hjälp åt fyrtio patienter är en
fysisk omöjlighet; alltsammans blir bara ett
bedrägeri. Mottagit tolf tusen patienter om året vill
alltså, om man rätt betraktar saken, säga detsamma
som att ha bedragit tolf tusen människor. Att lägga
de allvarligt sjuke i sjuksalarna och sköta dem efter
alla vetenskapens regler, är också omöjligt, därför
att det nog finns regler, men ingen vetenskap, och
om man lämnar filosofien å sido och pedantiskt följer
reglerna som de andra läkarna, så behöfs härför
först och främst snygghet och god ventilation i
stället för snusk, ordentlig föda i stället för sur
kålsoppa och hederliga medhjälpare i stället för
tjufvar.

Och hvarför egentligen hindra människorna att
dö, då döden är hvars och ens normala och
lagenliga slut? Hvad har världen för godt af, att en
krämare eller ämbetsman lefver en fem, tio år till?
Och om man ser läkarkonstens mål i att lindra
lidanden, så gör man sig ofrivilligt frågan: hvarför
lindra dem? För det första sägs det, att lidanden
föra människan till fullkomligheten, och för det
andra, om mänskligheten verkligen lär sig att lindra
sina lidanden med piller och droppar, så kastar hon
alldeles bort religionen och filosofien, i hvilka hon
hittills funnit icke endast skydd mot alla olyckor,
utan till och med lycka. Puschkin led före sin död
förfärliga plågor; den arme Heine låg några år
förlamad, — hvarför skulle då icke en vanlig simpel
Andrej Efimytsch eller Matrjona Savischna också
vara sjuk, — varelser, hvilkas lif är innehållslöst
och skulle vara alldeles tomt och liknande
amfibiernas, om icke lidandet vore?

Öfverväldigad af dylika tankar, förlorade Andrej
Efimytsch modet och gick icke längre till sjukhuset
hvarje dag.

*


6.

Hans lif förflyter på följande sätt. Vanligen
stiger han upp klockan åtta, klär sig och dricker
te. Sedan sätter han sig och läser i sitt arbetsrum
eller går till sjukhuset. Här, i den smala, mörka
sjukhuskorridoren sitta tillfälliga patienter och vänta
på att bli mottagna. Förbi dem löpa drängar och
sköterskor, klampande med sina skor mot
tegelstensgolvet, afmagrade sjuklingar i nattrockar gå af och
an, lik och kärl med orenlighet bäras ut, barn gråta,
och det drar från alla håll och kanter. Andrej
Efimytsch vet, att för febersjuke, lungsiktige och
för intryck känsliga patienter en sådan omgifning
är ytterst plågsam, men hvad skall man göra? I
mottagningsrummet träffar han fältskären Sergej
Sergejitsch, en liten fet man med slätrakadt,
rentvättadt och fylligt ansikte, mjuka, lätta rörelser
och klädd i nya, vida kläder, mera liknande en
senator än en fältskär. Ute i staden har han en
ofantlig praktik, går klädd i hvit halsduk och anser
sig skickligare än doktorn, som icke har någon
praktik alls. I ett hörn af mottagningsrummet står
en stor helgonbild i ett skåp med en tung lampa
framför; på väggarna hänga porträtt af biskopar,
en vy af Heliga bergets kloster och torra
blåklintskransar. Sergej Sergejitsch är religiös och tycker
om att hålla andakt. Helgonbilden är uppsatt på
hans bekostnad; om söndagarna läser någon af
patienterna på hans tillsägelse upp den stora
lofsången till Kristi, Gudsmoderns och helgonens ära,
och efter läsningen går Sergej Sergejitsch själf genom
alla sjuksalarna med ett rökelsekar och fyller dem
med rökelse.

Det är många sjuka och tiden är knapp, så att
det hela inskränker sig till ett kort förhör och
utlämnandet af något slags medikament, i form af
salfvor eller ricinolja.

Andrej Efimytsch sitter och funderar med kinden
stödd mot handen och framställer mekaniskt sina
frågor. Sergej Sergejitsch sitter också, gnuggar
händerna och blandar sig stundom i samtalet.

"Vi bli sjuka och lida nöd," säger han,
"därför att vi icke rätt bedja till den barmhärtige
Guden. Ja!"

Under mottagningstiden gör Andrej Efimytsch
inga operationer; han har längesedan vänjt sig ifrån
dem, och åsynen af blod berör honom obehagligt.
När han måste öppna munnen på ett barn för att
se det i halsen, och barnet skriker och värjer sig
med de små händerna, så går det rundt i hufvudet
på honom af oväsendet och han får tårar i ögonen.
Han skyndar sig att skrifva ett recept och vinkar
åt modern att bära bort barnet så fort som möjligt.

Mottagningen tråkar snart ut honom; han blir
led på patienternas blyghet och osammanhängande
prat, på den salfvelsefulle Sergej Sergejitsch, på
porträtterna på väggen och på sina egna frågor, som
han nu oföränderligen framställt i öfver tjugu år.
Och han går sin väg, efter att ha tagit emot en
fem, sex patienter. De öfriga tar fältskärn emot
ensam.

Med den angenäma tanken, att han gudskelof
icke på länge haft någon enskild praktik och att
ingen skall störa honom, går Andrej Efimytsch hem,
slår sig betänksamt ner vid bordet i sitt arbetsrum
och börjar läsa. Han läser mycket och alltid med
stort nöje. Hälften af hans lön går åt till inköp af
böcker, och af de sex rummen i hans våning äro
tre uppfyllda med böcker och gamla tidskrifter. Han
tycker mest om historiska och filosofiska verk; af
medicinska prenumererar han endast på "Läkaren",
som han alltid börjar läsa från slutet. Läsningen
räcker alltid utan afbrott i några timmar och tröttar
honom icke. Han läser icke så fort och häftigt som
Ivan Dmitritsch gjorde en gång i tiden, utan
långsamt och begrundande och stannar ofta vid ställen,
som behaga honom, eller som han icke förstår.
Bredvid böckerna står alltid en karafin med vatten och
ligger en saltgurka eller ett äpple — direkt på
duken, utan någon tallrik. Hvar halftimme slår han,
utan att taga ögonen ifrån boken, i ett glas vatten
åt sig, tömmer det, trefvar sedan efter gurkan,
alltjämt utan att se upp, och biter af ett stycke.

Klockan tre går han försiktigt fram till
köksdörren, harklar sig och säger:

"Darjuschka, om jag skulle äta litet middag..."

Efter middagen, som är ganska dålig och
oaptitlig, går Andrej Efimytsch af och an i sina rum,
med armarna i kors öfver bröstet och funderar.
Klockan slår fyra, fem, men han går alltjämt och
funderar. Då och då gnäller det i köksdörren, och
Darjuschka sticker in sitt röda, sömniga ansikte.

"Andrej Efimytsch, skall ni inte dricka ert öl?"
frågar hon bekymradt.

"Nej, inte ännu," svarar han. "Jag skall gå
litet till... en liten smula..."

Fram mot aftonen kommer vanligen
postmästaren, Michail Averjanytsch, den enda människa i
hela staden, hvars sällskap icke plågar Andrej
Efimytsch. Michail Averjanytsch var förr i tiden en
rik godsägare och tjänade i kavalleriet, men det
gick utför med honom, han blef ruinerad och måste
på gamla dar för att få ett lefvebröd gå in i
poststaten. Han har ett hurtigt, friskt utseende, yfviga
grå polisonger, ett belefvadt sätt och en högljudd,
behaglig stämma. Han är godhjärtad och känslig,
men hetlefrad. Då någon af kunderna på posten
gör invändningar eller anmärkningar, blir Michail
Averjanytsch purpurröd, skälfver i hela kroppen och
skriker med stentorsröst: "Tig!" så att postkontoret
sedan långt tillbaka åtnjuter rykte för att vara ett
förskräckligt ställe. Michail Averjanytsch högaktar
och tycker om Andrej Efimytsch, som han anser för
en högsinnad och ädel man, men bemöter de öfriga
stadsborna med högdragenhet, som om de voro hans
underordnade.

"Här har ni mig nu!" säger han, i det han
stiger in till Andrej Efimytsch. "God dag, käre
vän! Men ni är kanske trött på mig?"

"Tvärtom, jag är glad," svarar doktorn. "Det
gläder mig alltid att se er."

De båda vännerna sätta sig på soffan i
arbetsrummet och röka en stund under tystnad.

"Darjuschka, om vi skulle få litet öl!" säger
Andrej Efimytsch.

Den första buteljen tömmes, också den, under
tystnad; doktorn ser tankfull ut, och Michail
Averjanytsch blickar gladt och lifligt, som den där har
något mycket intressant att förtälja. Det är alltid
doktorn, som börjar samtalet.

"Det är synd," säger han långsamt och sakta,
skakande på hufvudet och utan att se på den han
talar med (han ser aldrig folk i ögonen), "det är
stor synd, bästa Michail Averjanytsch, att det i vår
stad icke alls finns några personer, som förstå och
tycka om att föra ett förnuftigt och intressant
samtal. Det är en ofantlig förlust för oss. Icke ens
intelligensen höjer sig öfver den platta
hvardagligheten; dess bildningsnivå är, det försäkrar jag er,
icke alls högre än den lägre klassens."

"Mycket rätt. Alldeles min åsikt."

"Ni torde ju själf veta," fortsätter doktorn sakta
och dröjande, "att allt i denna värld är
betydelselöst och intresselöst, utom de högsta andliga
yttringarna af det mänskliga förnuftet. Förnuftet drar
en skarp gräns mellan djuret och människan,
bevisar den senares gudomlighet och ersätter till och
med i viss mån för henne odödligheten, som icke
finns. Utgående härifrån, blir förnuftet den enda
möjliga källan till njutning. Men vi hvarken se
eller höra något förnuft omkring oss — alltså äro
vi beröfvade hvarje njutning. Visserligen ha vi
böcker, men detta är icke alls detsamma som
lefvande umgänge och samtal. Om ni vill tillåta mig
en icke alldeles lyckad liknelse, så äro böckerna
noter, men samtalen — sång."

"Mycket riktigt."

En stunds tystnad uppstår. Från köket
inkommer Darjuschka och stannar vid dörren med ett
uttryck af slö förargelse för att lyssna.

"Ack!" sackar Michail Averjanytsch. "Det är
lönlöst att begära förnuft af människorna i våra
dagar."

Och han berättar, hur sundt och gladt och
intressant man lefde förr i tiden, hur förnuftig den
ryska intelligensen då var och hur högt den ställde
sina begrepp om heder och vänskap. Man lånade
ut pengar utan växel och ansåg det för en skam
att icke räcka en hjälpsam hand åt en kamrat i nöd.
Och sådana fälttåg, skärmytslingar och äfventyr man
var med om, sådana kamrater man hade, sådana
kvinnor man träffade! Kaukasus, — det var ett
märkvärdigt land. Där var en kvinna — hustrun
till en bataljonskommendant — som klädde ut sig
till officer och vandrade upp till bergen om
kvällarna, ensam, utan ledsagare. Det sades, att hon
hade en roman där uppe i kosackbyarna med någon
furste."

"Heliga Guds moder..." suckar Darjuschka.

"Och så man drack! Så man åt! Så förtvifladt
frisinnad man var!"

Andrej Efimytsch lyssnar, men hör icke på;
han tänker på annat och smuttar på ölet.

"Jag drömmer ofta om intelligenta människor
och samtal med dem," säger han plötsligt, afbrytande
Michail Averjanytsch. "Min far gaf mig en
utmärkt uppfostran, men påverkad af sextiotalets ideer,
tvang han mig att bli läkare. Det förefaller mig,
som om jag, i fall jag då icke lydt honom, nu
skulle ha befunnit mig i själfva medelpunkten af
det andliga lifvet. Jag skulle troligen vara ledamot
af någon fakultet. Visserligen är icke heller
förnuftet evigt, utan förgängligt, men ni vet, hvarför
jag känner mig dragen till det. Lifvet är en
förarglig fälla. Då en tänkande människa uppnår
manbarhetsperioden och kommer till mogen insikt,
så känner hon sig ofrivilligt liksom instängd i en
fälla, från hvilken det icke finns någon utgång. I
själfva verket är hon ju mot sin vilja genom
tillfälligheternas spel kallad ur icke-varat till lifvet...
Hvarför? Vill hon fråga om meningen och målet
med sin tillvaro, så svaras det ingenting, eller svaras
dumheter; hon klappar på — ingen öppnar, så
kommer döden, — också mot hennes vilja. Därför,
ser ni, liksom i ett fängelse fångarna, förenade af
den gemensamma olyckan, känna sig lättare till
mods, då de komma tillsammans, så märkes heller
icke fällan i lifvet, då människor med böjelse för
att analysera och generalisera komma tillsammans
och fördrifva tiden med utbyte af stolta och fria
tankar. I denna mening är förnuftet en oersättlig
njutning."

"Mycket sant."

Utan att se sin gäst i ögonen, fortsätter Andrej
Efimytsch långsamt och med afbrott att orda om
förnuftiga människor och samtal med dem, och
Michail Averjanytsch hör uppmärksamt på honom och
instämmer: "Alldeles riktigt."

"Men ni tror inte på själens odödlighet?" frågar
postmästaren plötsligt.

"Nej, bästa Michail Averjanytsch, det tror jag
inte på, och jag har inga skäl att tro på det."

"Jag erkänner, att jag också har mina tvifvel.
Men för resten har jag en känsla, som om jag aldrig
skulle dö. Hå hå, tänker jag för mig själf, det är
på tiden att jag knogar mig härifrån, jag gamla
skrälle! Men då är det, som om något hviskade
inom mig: 'Tro inte det, du skall inte dö!' . . ."

Strax efter klockan nio går Michail Averjanytsch.
I det han tar på sig pälsen i tamburen, säger han
suckande:

"Till hvilken ödemark ha vi ändå icke blifvit
förvista af ödet! Och det förargligaste är, att man
också måste dö här. Hå hå, ja ja! . . ."

*



7.

Efter att ha följt vännen ut, sätter sig Andrej
Efimytsch vid bordet och börjar åter läsa. Aftonens
och sedan nattens stillhet afbrytes icke af något ljud,
och tiden tyckes stanna och fastna öfver boken
liksom doktorn, och det är, som om ingenting funnes
till utom denna bok och lampan med den gröna
skärmen. Doktorns grofva bondansikte upplyses
småningom af ett leende af ödmjuk hänryckning
öfver det mänskliga förnuftets storhet. "O, hvarför
är människan icke odödlig?" tänker han. "Hvarför
alla dessa vindlar i hjärnan, hvarför syn- och
talförmåga, själfkänsla och snille, om allt detta är dömdt
att öfvergå till mull och till slut kallna på samma
gång som jordskorpan och sedan i millioner år, utan
mening och utan mål, kretsa tillsammans med jorden
kring solen? För att jorden skall kallna och kretsa
omkring solen, behöfs det icke alls att ur icke-varat
framlocka människan med hennes höga, nästan
gudomliga förnuft och sedan, liksom på hån, förvandla
henne till mull.

"Ämnesomsättningen! Men hur fegt är det icke
att trösta sig med detta surrogat för odödligheten!
En omedveten naturprocess, som står lägre än till
och med de mänskliga dumheterna, ty i dumheterna
finns det likväl medvetande och vilja, men i
naturprocessen — alls ingenting! Och så säger man ändå
till förnuftet: 'lugna dig, din i jorden förruttnande
varelse ger lif åt andra organismer' — det vill med
andra ord säga, du skall stå lägre än dumheten.
Endast en feg stackare, hos hvilken dödsfruktan är
starkare än känslan af hans människovärdighet, kan
trösta sig med, att hans kropp en gång i tiden skall
lefva upp i en ört, en sten, en groda... Att se
sin odödlighet i ämnesomsättningen är lika
besynnerligt, som att förespå en glänsande framtid åt
fodralet, sedan den dyrbara fiolen gått sönder och
icke duger längre."

När klockan slår ett, lutar Andrej Efimytsch
sig tillbaka mot stolsryggen och sluter ögonen, för
att fundera en smula. Och under inflytandet af de
goda tankar, som han läst sig till i böckerna, kastar
han plötsligt en blick på sitt förflutna och
närvarande lif. Det närvarande är likadant som det
förflutna. Han vet, att samtidigt med det att hans
tankar som bäst kretsa med den afsvalnande jorden
kring solen, plågas människor där borta i sjukhuset
af sjukdomar och fysisk orenlighet; den ene sofver
kanske icke utan slåss med ohyran, en annan ligger
i rosfeber eller stönar öfver ett för hårdt lagdt
förband; kanske också att patienterna spela kort med
sköterskorna och dricka brännvin. Under det förflutna
året blefvo tolf tusen personer bedragna; det hela är
nu, liksom för tjugu år sedan, byggdt på stöld, skvaller,
råhet och groft charlataneri, och sjukhuset utgör
liksom förut en omoralisk inrättning, i högsta grad
skadlig för patienternas hälsotillstånd. Han vet, att
i sjuksalen n:o 6 pryglar Nikita de sjuka, och att
Mosejka hvarje dag går ut i staden och tigger
allmosor.

Å andra sidan har han mycket väl reda på, att
läkarkonsten under de senaste tjugufem åren
undergått en fabelaktig förvandling. Då han studerade
vid universitetet, föreföll det honom, som om
läkarevetenskapen snart skulle undergå samma öde som
alkemien och metafysiken; men nu, då han sitter
och läser om nätterna, fylla de medicinska
upptäckterna honom med undran och hänryckning. Hvilka
glänsande resultat har man icke uppnått! Tack vare
antiseptiken göras nu operationer, som den store
Pirogof ansåg omöjliga till och med in spe. Vanliga
distriktsläkare våga sig på att verkställa resektion
af knäleden, af hundra underlifsoperationer medför
kanske endast en dödlig utgång, sten anses för en
så obetydlig sjukdom, att den icke ens lönar mödan
att skrifva om, och syfilis botas grundligt. Och
ärftlighetsteorien sedan, hypnotismen, Pasteurs och Kochs
upptäckter, den moderna hygienen med dess statistik,
psykiatrien och dess klassificerande af
sinnessjukdomar, dess nya undersöknings- och läkemetoder, —
hur himmelsvidt olika är icke allt detta mot hvad
som förr var. Nu slår man icke kallt vatten öfver
hufvudet på de svagsinte eller sätter tvångströjor på
dem; de behandlas som människor, och man gör till
och med baler och teaterföreställningar för dem,
efter hvad det berättas i tidningarna. Andrej
Efimytsch vet, att med nutidens åsikter och tänkesätt
är en sådan skändlighet som sjuksalen n:o 6 endast
möjlig tvåhundra verst från järnvägen i en stadshåla,
hvars öfverhufvud och myndigheter alla äro
halfbildade borgare, de där i läkaren se en
öfverstepräst, som man kritiklöst måste tro på, äfven om han
skulle hälla smält bly i munnen på en. På hvarje
annat ställe skulle allmänheten och tidningarna för
länge sedan rifvit ner hvarenda sten i denna Bastilj
i smått.

"Men hvad sedan?" frågar sig Andrej Efimytsch,
i det han öppnar ögonen. "Hvad är det mera med
det? Hvarken antiseptiken eller Koch eller Pasteur
har kunnat ändra något i de bestående
sakförhållandena. Sjukligheten och dödligheten äro desamma
som förut. Man gör baler och teaterföreställningar
för dårhushjonen, men släpper dem i alla fall icke
lösa. Det vill säga så mycket som, att alltsammans
bara är strunt och fåfänglighet, och att det i själfva
verket icke är någon skillnad mellan Wiens bästa
klinik och mitt sjukhus."

Men gripen af bedröfvelse och en känsla,
liknande afund, kan han icke bevara sin likgiltighet.
Det kommer sig kanske af att han är trött. Det
tunga hufvudet faller ner öfver boken, han lägger
händerna under ansiktet för att göra det mjukare,
och tänker:

"Jag tjänar en skadlig sak och får lön därför af
människor, som jag bedrager; jag är oärlig. Men i
mig själf är jag ju ingenting, jag är endast en
bråkdel af det oundgängliga samhällsonda; alla
kretsämbetsmän äro skadedjur och få lön, fastän de
ingenting beställa... Det är alltså icke jag, utan
tidsandan, som är skuld till min oärlighet... Om jag
blifvit född två hundra år senare, skulle jag vara
annorlunda."

Då klockan slår tre, släcker han lampan och går
in i sängkammaren. Men han känner sig icke sömnig.

*



8.

För två år sedan fick semstvon ett anfall af
frikostighet och anslog trehundra rubel om året till
förstärkande af läkarpersonalen på stadens sjukhus,
och till hjälp åt Andrej Efimytsch kallade staden
distriktsläkaren Jevgeni Fjodorytsch Chobotof. Det
var en helt ung man — han hade ännu icke fyllt
trettio år — lång och mörklagd med breda
kindknotor och små ögon; hans förfäder hade troligen
invandrat. Han kom till staden utan ett öre på fickan,
med en liten nattsäck i handen och åtföljd af en
ung, ful kvinna, som han kallade sin kokerska, och
som bar ett barn vid bröstet. Jevgeni Fjodorytsch
går klädd i uniformsmössa med skärm och höga
stöflar och om vintern i en kort pälsrock. Han har
blifvit mycket intim med fältskärn Sergej
Sergejitsch och uppbördsmannen, men kallar de andra
tjänstemännen för aristokrater och håller sig på
afstånd ifrån dem. I hela hans bostad finns bara en
enda bok — "Nyaste recept vid kliniken i Wien"
för 1881. När han går till en sjuk, tar han alltid
med sig denna bok. I klubben om aftnarna spelar
han biljard — kortspel tycker han icke om. Under
samtal använder han med stor förkärlek sådana ord
som kolifej, rammelbuljong, lurad på konfekten o. s. v.

Sjukhuset besöker han två gånger i veckan, går
igenom salarna och tar emot patienter. Den
fullständiga frånvaron af antiseptiska medel och
koppglas upprör honom, men han inför inga nya
anordningar, af fruktan att det skulle såra Andrej
Efimytsch. Denna sin kollega anser han för en gammal
skälm, misstänker att han är mycket förmögen och
afundas honom i hemlighet. Han skulle gärna vilja
intaga hans plats.

*



9.

En vårafton, i slutet af mars, när snön smält
bort från marken och stararna kvittrade i
sjukhusträdgården, gick doktorn ut för att följa sin vän
postmästaren till porten. Just i detsamma kom juden
Mosejka in på gården, efter att ha varit ute och
samlat byte. Han var utan mössa och med tunna
galoscher på de bara fötterna, samt höll i handen
en liten tiggarpåse.

"Ge mig en slant!" vände han sig till doktorn,
leende och skakande af köld.

Andrej Efimytsch, som aldrig kunde säga nej,
gaf honom en kopparslant.

"Det där är illa," tänkte han, seende på hans
nakna, röda fötter, som voro så magra, att knotorna
stucko ut. "Det är ju fuktigt ute."

Och drifven af en känsla, som både liknade
medlidande och förakt, gick han fram till flygeln
efter juden, i det han stirrade än på hans kala
nacke, än på de röda fötterna. Vid doktorns inträde
sprang Nikita upp från lumphögen och gjorde
ställning.

"God dag, Nikita," sade Andrej Efimytsch mildt.
"Man borde ge den där juden ett par stöflar kanske,
annars förkyler han sig."

"Skall ske, ers högvälborenhet. Jag skall säga
till uppsyningsmannen."

"Ja, var snäll och gör det. Be honom ifrån
mig. Säg, att jag anhåller om det."

Dörren till sjuksalen stod öppen. Ivan
Dmitritsch, som låg på sängen, stödjande sig på
armbågen, lyssnade oroligt till den främmande rösten
och kände plötsligt igen doktorn. Skälfvande af
raseri, rusade han upp och sprang fram midt i
rummet med blossande ansikte och rullande ögon.

"Doktorn har kommit!" skrek han och gaf till
ett gapskratt. "Ändtligen! Jag gratulerar, mina
herrar, — doktorn bevärdigar oss med en visit!
Fördömda skurk!" hväste han och stampade med
foten i ett anfall af ursinnigt raseri, sådant
sjuksalen ännu aldrig varit vittne till. "Slå ihjäl den
skurken! Nej, det är inte nog! Dränk honom i
dynggropen!"

Då Andrej Efimytsch fick höra detta, tittade
han in i salen från förstugan och frågade
saktmodigt:

"Hvarför det?"

"Hvarför?" skrek Ivan Dmitritsch, i det han
gick emot honom med hotande min och krampaktigt
drog ihop nattrocken om sig. "Hvarför? Tjuf!"
stötte han förbittradt fram och satte ut läpparna,
som om han ville spotta på honom. "Charlatan!
Bödel!"

"Lugna er," sade Andrej Efimytsch med ett
skuldmedvetet leende. "Jag bedyrar, att jag ännu
aldrig stulit något; hvad det öfriga beträffar, gör ni
er sannolikt skyldig till stor öfverdrift. Jag ser, att
ni är ond på mig. Lugna er, jag ber, om ni kan,
och säg mig kallblodigt, — hvarför?"

"Hvarför håller ni mig instängd här?"

"Därför att ni är sjuk."

"Ja, jag är sjuk. Men tiotals, hundratals dårar
gå lösa omkring, därför att ni i er dumhet icke
kunna skilja dem från de friska. Hvarför skola just
jag och dessa olyckliga sitta här som syndabockar
för alla? Ni, fältskärn, uppsyningsmannen och hela
ert sjukhusfölje stå i moraliskt hänseende ojämförligt
lägre än någon af oss, — hvarför sitta då vi här
och icke ni? Hvad är det för logik i det?"

"Moralen och logiken ha därmed ingenting att
skaffa. Allt beror af slumpen. Den som blir insatt,
får sitta där, den som inte blir insatt, får gå lös, —
det är alltihop. Däri att jag är läkare och ni
sinnessjuk finns hvarken moral eller logik, utan endast en
blind slump."

"Sådan där galimatias förstår jag inte," sade
Ivan Dmitritsch doft och satte sig på sin säng.

Mosejka, som Nikita drog sig för att visitera i
doktorns närvaro, lade upp på sin säng små högar
af bröd, papperslappar och benbitar och började,
alltjämt darrande af köld, hastigt och i sjungande
ton rabbla upp något på hebreiska. Han inbillade
sig tydligen, att han öppnat en salubod.

"Släpp ut mig," sade Ivan Dmitritsch, och hans
röst skälfde.

"Det kan jag inte."

"Hvarför inte?"

"Därför att det står inte i min makt. Döm
själf, — hvad skulle ni ha för nytta af, att jag
släppte ut er? Stadsborna eller polisen skulle genast
gripa er och föra er tillbaka."

"Ja, ja, det är sant..." mumlade Ivan
Dmitritsch och torkade sig i pannan. "Det är
förfärligt! Men hvad skall jag göra? Hvad?"

Ivan Dmitritschs röst och hans ungdomliga,
kloka ansikte med dess sällsamma grimaser gjorde
ett tilldragande intryck på Andrej Efimytsch. Han
kände lust att smeka den unge mannen och lugna
honom. Han satte sig bredvid honom på sängen,
funderade och sade:

"Ni frågar, — hvad skall jag göra? Det bästa
för er vore att rymma härifrån. Men det skulle
beklagligtvis icke tjäna något till. Ni skulle bli
fasttagen. Då samhället skyddar sig mot
brottslingar, sinnessjuka och besvärliga personer i allmänhet,
så är det oöfvervinnerligt. Er återstår endast, att
trösta er med tanken, att ert vistande här är
oundgängligt."

"Det är inte nödvändigt för någon."

"När det nu en gång finns fängelser och
dårhus, så måste ju någon sitta i dem. Om inte ni —
så jag, om inte jag — så en tredje person. Ha
tålamod och vänta, — då i en aflägsen framtid
fängelser och dårhus slutat sin tillvaro, skall det heller
inte mera finnas galler för fönstren eller
sjukrockar... En sådan tid skall förr eller senare
randas."

Ivan Dmitritsch log spefullt.

"Ni skämtar," sade han och knep ihop ögonen.
"Sådana herrar som ni och er medhjälpare Nikita
ha ingenting med framtiden att göra. Men ni kan
vara öfvertygad, min bästa herre, att bättre tider
skola randas! Kanske jag uttrycker mig dumt,
skratta gärna, men morgonrodnaden af ett nytt lif
skall stråla, sanningen skall segra och — och då
kommer turen till oss! Jag skall inte upplefva det,
jag är då död och begrafven, men våra
barnbarnsbarn skola upplefva det. Jag hälsar dem af allt
hjärta och gläder mig, gläder mig på deras vägnar!
Framåt! Gud vare med er, vänner!"

Ivan Dmitritsch reste sig med glänsande ögon,
sträckte armarna mot fönstret och fortsatte med
upprörd stämma:

"Inifrån dessa galler välsignar jag er! Lefve
sanningen! Jag gläder mig!"

"Jag finner ingen särskild anledning att glädja
sig," sade Andrej Efimytsch, hvilken Ivan
Dmitritschs rörelse förefallit teatralisk, men som på
samma gång tyckt mycket om den. "Det kommer
inte att finnas några fängelser och dårhus, och
sanningen skall segra, som ni behagade uttrycka er;
men tingens väsen blir ju inte förändradt, —
naturlagarna förblifva alltjämt de samma. Människorna
skola sjukna, åldras och dö alldeles som nu. Om
ert lif upplyses af en aldrig så härlig morgonrodnad,
blir ni likväl till slut inspikad i en kista och kastad
i en grop."

"Men odödligheten?"

"Ah, prat!"

"Ni tror inte, — ja, men jag tror. Hos
Dostojevsky eller Voltaire är det någon, som säger, att
om inte Gud funnes, så hade människorna måst
uppfinna honom. Och jag tror fullt och fast, att om
inte odödligheten finns, så skall förr eller senare
det höga mänskliga förnuftet uppfinna den."

"Bra sagdt," utbrast Andrej Efimytsch med ett
förnöjdt småleende. "Det är bra, att ni tror. Med
en sådan tro kan man lefva lycklig till och med
inmurad i en vägg. Ni har visst erhållit en bildad
uppfostran?"

"Ja, jag studerade vid universitetet, men tog
ingen examen."

"Ni är en tänkande och djupsinnig människa.
I alla förhållanden kan ni finna tröst inom er själf.
Ett fritt och djupt tänkande, som sträfvar att förstå
lifvet, och ett fullständigt förakt för världens dumma
fåfänglighet, — se där två goda ting, de bästa
människan ännu lärt känna. Och ni kan njuta af dem,
äfven om ni lefver bakom tredubbla järngaller.
Diogenes bodde i en tunna och var ändå lyckligare än
alla jordens kungar."

"Er Diogenes var ett nöt," mumlade Ivan
Dmitritsch dystert. "Hvad sitter ni här för och pratar
med mig om Diogenes och om att förstå lifvet?" for
han upp, plötsligt förargad. "Jag älskar lifvet, älskar
det lidelsefullt! Jag har förföljelsemani, lider af en
ständig, plågsam fruktan; men det är ögonblick, då
jag gripes af törst efter lifvet, och då fruktar jag
att förlora mitt förstånd. Jag längtar gränslöst att
lefva, gränslöst!"

Han gick upprörd af och an i rummet och sade,
i det han sänkte rösten:

"Då jag drömmer, ser jag syner. En massa
människor vandra förbi mig, jag hör röster, musik,
och jag tycker, jag ströfvar omkring i skogen, på
hafsstranden, och då längtar jag lidelsefullt efter
lifvets bråk och bekymmer... Säg mig, hvad har
det händt för nytt?" frågade Ivan Dmitritsch hastigt.
"Hur är det där ute?"

"Vill ni veta något om staden eller i
allmänhet?"

"Nå ja, berätta mig först något om staden, och
sedan i allmänhet."

"Hm — i staden är det odrägligt tråkigt...
Det finns ingen, som man kan tala med, ingen att
lyssna till. Inga nya människor ha kommit. För
resten har det nyligen anländt en ung läkare,
Chobotof."

"Han hade kommit redan på min tid. En dräng,
hvad?"

"Ja, en obildad människa. Vet ni hvad, det
är besynnerligt... Efter allt att döma, råder icke i
våra hufvudstäder någon andlig stiltje, där är lif
och rörelse, — följaktligen måste där också finnas
verkliga människor. Men hur kommer det sig då,
att vi alltid få oss tillsända därifrån personer, som
äro alldeles omöjliga? Stackars vår stad!"

"Ja, stackars vår stad!" suckade Ivan Dmitritsch
och skrattade. "Men hur är det i allmänhet? Hvad
skrifver man i tidningar och tidskrifter?"

I sjuksalen var det redan mörkt. Doktorn steg
upp och började stående berätta, hvad som skrefs
utomlands och i Ryssland och hvilken tankeriktning,
som nu gör sig gällande. Ivan Dmitritsch hörde
uppmärksamt på och gjorde frågor; men plötsligt,
som om han kommit ihåg något förfärligt, grep han
sig om hufvudet och lade sig på sängen, med ryggen
åt doktorn.

"Hvad felas er?" frågade Andrej Efimytsch.

"Ni skall inte mera höra ett ord ifrån mig!"
utbrast Ivan Dmitritsch brutalt. "Låt mig vara i
fred!"

"Hvarför det?"

"Låt mig vara i fred, säger jag! Drag åt
fanders!"

Andrej Efimytsch ryckte på axlarna, suckade
och gick. När han gick igenom förstugan, sade
han:

"Man borde kanske skura här, Nikita... Det
luktar så förskräckligt!"

"Skall ske, ers högvälborenhet."

"En sådan behaglig ung man!" tänkte Andrej
Efimytsch, i det han gick hem till sig. "Under hela
tiden, som jag vistats här, är han visst den förste,
som man kan tala med. Han har omdöme och
intresserar sig just för det, som är af nöden."

Medan han läste och sedan gick till sängs,
tänkte han hela tiden på Ivan Dmitritsch, och då
han vaknade nästa morgon, påminde han sig, att
han dagen förut gjort bekantskap med en förnuftig
och intressant människa och beslöt att uppsöka honom
en gång till vid första tillfälle.

*



10.

Ivan Dmitritsch låg i samma ställning som
aftonen förut, med händerna om hufvudet och benen
uppdragna. Ansiktet var icke synligt.

"God dag, min vän," sade Andrej Efimytsch.
"Ni sofver väl inte?"

"För det första är jag inte er vän," mumlade
Ivan Dmitritsch in i kudden, "och för det andra
anstränger ni er förgäfves, — ni får inte ett ord
ifrån mig."

"Besynnerligt..." brummade Andrej Efimytsch
förvirrad. "I går samtalade vi så fredligt, men
plötsligt blef ni ond för någonting och afbröt er
tvärt... Förmodligen uttryckte jag mig dumt på
något sätt eller uttalade kanske en tanke, som stred
mot edra åsikter..."

"Å, jag känner er nog!" sade Ivan Dmitritsch,
i det han reste sig upp och såg på doktorn med en
spefull och orolig blick; hans ögon voro röda. "Gå
ni och spionera och preja på ett annat ställe, — här
har ni ingenting att göra. Jag begrep redan i går,
hvarför ni kom."

"En sådan besynnerlig fantasi!" smålog
doktorn. "Således anser ni, att jag är en spion?"

"Ja, det anser jag... Spion eller läkare, som
skickats hit för att undersöka mig, — det kommer
på ett ut."

"Ack, hvad ni är för en... ursäkta!... för en
konstig människa..."

Doktorn satte sig på pallen bredvid sängen och
skakade förebrående på hufvudet.

"Men låt oss antaga, att ni har rätt," sade han.
"Låt oss antaga, att jag förrädiskt uppsnappar hvad
ni säger, för att ange det för polisen. Ni blir
arresterad och dömd. Men skall ni väl få det sämre i
arresten och i fängelset än här? Och till och med,
om ni blir skickad till Sibirien eller i straffarbete,
skulle det väl vara värre än att sitta inspärrad i
den här flygeln ? Jag antar, att det icke vore värre...
Hvarför då vara rädd?"

Dessa ord gjorde synbarligen intryck på Ivan
Dmitritsch. Han satte sig lugnt upp. Klockan var
fem på eftermiddagen, — den tid då Andrej
Efimytsch brukade gå af och an i sina rum och
Darjuschka fråga honom, om han icke ville dricka sitt
öl. Vädret var mildt och klart.

"Efter middagen gick jag ut för att promenera,
och så tittade jag in, som ni ser," sade doktorn.
"Det är full vår."

"Hvad är det för månad nu? Mars?" frågade
Ivan Dmitritsch.

"Ja, slutet på mars."

"Är det smutsigt ute?"

"Nej, inte mycket. I trädgården är det
gångstigar."

"Nu skulle det vara skönt att åka någonstädes
utom staden," sade Ivan Dmitritsch och gnuggade
sina röda ögon, som om han nyss hade vaknat, "och
sedan fara hem till ett varmt, bekvämt rum och...
och bli kurerad för sin hufvudvärk af en skicklig
doktor... Det är länge sedan jag lefde som en
människa... Här är det vedervärdigt! Olidligt!"

Efter gårdagens upphetsning var han matt och
slö och talade motvilligt. Hans fingrar skälfde, och
det syntes på hans ansikte, att han plågades af stark
hufvudvärk.

"Mellan ett varmt, bekvämt rum och den här
sjuksalen är det ingen skillnad," sade Andrej
Efimytsch. "Lugn och tillfredsställelse skall människan
icke söka utom sig, utan i sig själf."

"På hvad sätt då?"

"En vanlig människa väntar sig godt eller ondt
utifrån, det vill säga, från en vagn eller ett rum,
men en tänkande människa — från sig själf."

"Gå och predika den där filosofien i Grekland,
där det är varmt och doftar af pomeranser, men
här passar den icke till klimatet. Med hvem var
det jag talade om Diogenes? Med er kanske?"

"Ja, i går med mig."

"Diogenes behöfde inte något rum eller en varm
bostad, — där var det varmt ändå... Han kunde
ligga i en tunna och äta apelsiner och oliver. Men
flytta honom öfver till Ryssland, så få vi se, om
han inte skulle tigga om ett rum, och det inte
blott i december månad, utan i maj. Han skulle
minsann krympa ihop af kylan."

"Nej, man kan låta bli att känna kylan, liksom
hvarje annan smärta. Markus Aurelius sade:
'Smärtan är en liflig föreställning om smärta; gör en
viljeansträngning för att förändra denna föreställning,
förjaga den, sluta att beklaga dig, och smärtan skall
försvinna.' Detta är sant. En vis eller helt enkelt
förnuftig, tänkande människa utmärker sig just
därigenom, att hon föraktar lidandet; hon är alltid nöjd
och förvånar sig icke öfver någonting."

"Således är jag en idiot, emedan jag lider, är
missnöjd och förvånar mig öfver den mänskliga
uselheten?"

"Det har ni ingen orsak till. Om ni tänker
djupare efter, så skall ni förstå, hur betydelselöst
allt detta yttre är, som upprör oss. Man bör sträfva
efter en rätt insikt af lifvet — däri ligger den sanna
lyckan."

"Insikt..." brummade Ivan Dmitritsch. "Yttre,
inre... Ursäkta, det där begriper jag inte. Jag
vet endast," sade han, i det han reste sig och
förbittradt stirrade på doktorn, "att Gud skapat mig
af varmt blod och nerver, jaha! Men en organisk
väfnad måste, om den är lifskraftig, reagera mot
hvarje retning. Och jag reagerar! Smärtan besvarar
jag med skrik och tårar, dumheten med missnöje
och lågheten med afsky. Enligt min åsikt är just
detta, hvad som kallas lif. Ju lägre organismen
står, desto okänsligare är den, och desto svagare
besvarar den retningen, och ju högre, desto
mottagligare är den, och desto kraftigare reagerar den
mot realiteten. Hur kan man undgå att veta detta?
Vara läkare och inte ha reda på sådana
hvardagligheter! För att kunna förakta lidandet, alltid vara
nöjd och icke förvåna sig öfver något, måste man
komma till det där tillståndet" — Ivan Dmitritsch
pekade på den tjocke, af fett uppsvällda bonden —
"eller härda sig med lidanden till den grad, att
man förlorar hvarje känslighet för dem, det vill med
andra ord säga, upphör att lefva. Ursäkta, jag är
hvarken någon vis man eller någon filosof," fortfor
Ivan Dmitritsch förbittrad, "och jag begriper
ingenting af det där. Jag förstår mig inte på att
resonnera."

"Tvärtom, ni resonnerar alldeles förträffligt."

"Stoikerna, som ni parodierar, voro framstående
människor, men deras lära har stelnat redan för två
tusen år sedan och icke kunnat röra sig ett enda
steg framåt, ty den var opraktisk och icke
lifskraftig. Den hade framgång endast hos mindretalet,
som tillbringar sitt lif med att studera och läppja
på alla nya läror; flertalet däremot förstod den icke.
En lära, som predikar likgiltighet för rikedomen och
lifvets bekvämligheter, förakt för lidandet och döden,
är alldeles obegriplig för det stora flertalet, därför
att detta flertal aldrig lärt känna vare sig
rikedomar eller bekvämligheter i lifvet, och att förakta
lidandet skulle för dem vara att förakta själfva
lifvet, ty människans hela väsen består af
förnimmelserna af köld, hunger, förolämpning, förlust och
hamletsartad fruktan för döden. I dessa
förnimmelser ligger hela lifvet; man kan plågas af det, hata
det, men icke förakta det. Jag upprepar därför,
att stoikernas lära icke kan ha någon framtid; men
hvad som fortlefvat från tidens början tills i dag,
det är, som ni ser, kampen, känsligheten för smärtan,
förmågan att reagera mot retning..."

Ivan Dmitritsch tappade plötsligt bort tråden i
sin tankegång, tystnade och torkade sig förargad i
pannan.

"Jag ville säga något viktigt, men jag trasslade
in mig," sade han. "Hvar var det, jag var? Jo!
Det var det, jag skulle säga, — en af stoikerna
sålde sig till slaf för att friköpa sin nästa. Ni ser
således, att äfven stoikern reagerade mot retning,
ty för att göra en så storslagen handling som att
fullständigt uppoffra sig för sin nästa, måste man
ha ett upprördt, medlidsamt sinne. Jag har här i
fängelset glömt allt hvad jag lärt, annars skulle jag
kunna säga mycket mer. Eller låt oss taga Kristus!
Han besvarade realiteten därmed att han grät,
sorgset smålog, vredgades, till och med sörjde. Han
gick icke med ett leende lidandet till mötes och
föraktade icke döden, utan bad i Gethsemanes
örtagård, att man skulle taga denna kalken ifrån
honom."

Ivan Dmitritsch skrattade till och satte sig.

"Låt oss antaga, att människans lugn och
tillfredsställelse icke äro att söka utom henne, utan
inom henne själf," sade han. "Låt oss antaga, att
man bör förakta lidandet och inte förvåna sig öfver
någonting. Men på hvilken grund predikar ni detta?
Är ni en vis man? En filosof?"

"Nej, jag är ingen filosof, men detta bör hvar
och en predika, därför att det är förnuftigt."

"Nej, jag vill veta, hvarför ni anser er
kompetent i fråga om insikt, förakt för lidandet och så
vidare? Har ni kanske någonsin lidit? Har ni
begrepp om, hvad lidandet vill säga? Ursäkta, —
brukade ni få stryk som barn?"

"Nej, mina föräldrar afskydde kroppsstraff."

"Men jag blef grymt piskad af min far. Min
far var en hård och sträng man med lång näsa och
gul hals och led af hämorrhoider. Men låt oss tala
om er. I hela ert lif har ingen rört ett finger på
er, ingen har skrämt eller slagit er; ni är frisk och
stark som en oxe. Ni växte upp under er pappas
vingar och studerade på hans bekostnad, och sedan
fick ni med detsamma en sinekur. I öfver tjugu år
har ni bott hyresfritt, haft ljus, bränsle, tjänstfolk
och dessutom rättighet att arbeta när och hur mycket
er lyster, — till och med att göra ingenting. Af
naturen är ni lättjefull och karakterssvag, och
därför har ni bemödat er att inrätta ert lif så, att
ingenting oroar er eller tvingar er att gå ur fläcken.
Göromålen har ni öfverlämnat åt fältskären och det
öfriga följet, och själf har ni suttit i värme och lugn,
samlat pengar, läst böcker och vederkvickt er med
funderingar öfver en massa dumheter och med"
(Ivan Dmitritsch kastade en blick på doktorns röda
näsa) "med att tömma åtskilliga glas. Med ett ord
— ni har aldrig sett lifvet på nära håll, känner det
icke riktigt och har endast en teoretisk kännedom
om verkligheten. Om ni föraktar lidandet och icke
förvånar er öfver något, så är det af en mycket
enkel anledning, — tingens fåfänglighet, föraktet
för lidandet och döden, den rätta insikten af lifvet,
den sanna lyckan... allt detta utgör den filosofi,
som allra bäst passar en rysk odåga. Ser ni, till
exempel, en bonde slå sin hustru, — hvarför
ingripa? Låt honom slå henne, — de skola ju i alla
fall bägge två dö förr eller senare; och dessutom,
den som slår, skymfar med sina slag icke sitt offer,
utan sig själf. Att vara full är dumt och opassande,
men super man, så dör man, och super man inte,
så dör man ändå. En bondgumma kommer och
klagar öfver tandvärk... Nå, än sedan? Smärtan
är föreställningen om smärta, och för resten kan
man inte lefva utan sjukdomar här i världen. Alla
skola en gång dö, — gå därför din väg, kära
gumma, och hindra mig inte att fundera och taga
en sup. En ung man ber om råd, hvad han skall
göra, hur han skall lefva; en annan skulle tänka
efter, innan han svarar, men vår odåga, han är
genast färdig att utbrista: sträfva efter den rätta
insikten eller det sanna goda. Men hvad är detta
fantastiska 'sanna goda' för slag? Det kan han
förstås icke ge något svar på. Här spärrar man in
oss bakom järngaller, pinar oss, låter oss förgås i
orenlighet, men det är bra och förnuftigt, ty mellan
den här sjuksalen och ett varmt, bekvämt rum är
det ingen skillnad. En bekväm filosofi, — man
behöfver ingenting göra och har ändå rent samvete
och känner sig vara svåra vis... Nej, herre, detta
är icke filosofi, icke ett utslag af tankeskärpa och
djup lifsåskådning, utan af lättja, inbilskhet och
andlig dvala... Ja!" Ivan Dmitritsch blef återigen
förargad. "Ni föraktar lidandet, men om ni bara
klämmer ert finger i en dörr, så tänker jag, ni
gastar med full hals!"

"Kanske jag också inte gastar," sade Andrej
Efimytsch med ett mildt leende.

"Ja visst, ja! Men om ni skulle bli lam genom
ett slaganfall, eller om någon fräck narr,
begagnande sig af sin högre ställning, offentligt
förolämpade er, och ni visste, att han strafflöst kunde göra
det, — nå, då skulle ni begripa, hvad det vill säga
att afspisa andra med den rätta insikten och det
sanna goda."

“Det kallar jag originellt,“ sade Andrej
Efimytsch belåtet skrattande och gnuggade sina händer.
“Det var en angenäm öfverraskning att finna er
fallen för att generalisera, och den karakteristik af
mig, som ni nyss behagade göra, var helt enkelt
glänsande. Jag tillstår, att det är mig ett ofantligt
nöje att tala med er. Nå, jag har hört på er, täcks
ni nu vara god och lyssna till mig . . .“

*



11.

Samtalet fortsattes ännu en timmes tid och
gjorde synbart djupt intryck på Andrej Efimytsch.
Han började gå till flygeln hvarenda dag. Han gick
dit om förmiddagarna och efter middagen, och
kvällsskymningen öfverraskade honom ofta i samtal med
Ivan Dmitritsch. Den första tiden visade sig Ivan
Dmitritsch skygg för honom, misstänkte honom för
onda afsikter och yttrade öppet sin ovilja. Sedan
vänjde han sig vid honom, och hans sträfva
ohöflighet gaf vika för ett nedlåtande ironiskt sätt.

Snart spreds det ryktet i sjukhuset, att doktor
Andrej Efimytsch börjat besöka sjuksalen n:o 6.
Ingen — hvarken fältskärn eller Nikita eller
sköterskorna — kunde begripa, hvarför han gick dit,
hvarför han satt där i timtal, hvad han talade om,
och hvarför han icke skref några recept. Hans
uppförande föreföll besynnerligt. Michail Averjanytsch
träffade honom ofta icke hemma, hvilket aldrig förr
händt, och Darjuschka var mycket orolig, ty doktorn
drack icke längre sitt öl på bestämd tid och kom
till och med ibland för sent till middagen.

En gång, det var redan i slutet af juni, kom
doktor Chobotof i något ärende till Andrej Efimytsch.
Då han icke träffade honom hemma, gick han ut på
gården för att söka honom och fick där veta, att
den gamle doktorn befann sig hos de svagsinta.
Chobotof gick till flygeln, stannade i förstugan och hörde
där följande samtal:

"Vi komma aldrig öfverens, och det skall inte
lyckas er att omvända mig till er tro," sade Ivan
Dmitritsch förargad. "Med verkligheten är ni
alldeles obekant, och ni har aldrig lidit, utan endast
mått godt på afstånd från andras lidanden. Jag
däremot har lidit oupphörligt från den dag jag föddes
tills i dag. Därför säger jag er uppriktigt, att jag
anser mig stå öfver er och vara en i alla afseenden
mera kompetent domare. Det tillkommer icke er
att undervisa mig."

"Jag är visst inte nog förmäten att vilja
omvända er till min tro," svarade Andrej Efimytsch
saktmodigt och liksom ledsen öfver, att man icke
ville förstå honom. "Och det är inte heller därom
det är fråga, min vän. Hufvudsaken är inte, att ni
har lidit och inte jag. Lidanden och fröjder äro
öfvergående ting, — dem kunna vi saklöst lämna å
sido. Men hvad som är af vikt, det är, att vi båda
äro tänkande varelser; vi se i hvarandra människor,
som äro i stånd att tänka och resonnera, och detta
gör oss solidariska, hur olika våra åsikter än må
vara. Om ni visste, min vän, hur uttråkad jag är
på den dumhet, slöhet och andliga fattigdom man
möter öfverallt, och hvilken glädje det alltid gör mig
att få samtala med er! Ni är en förnuftig människa,
och jag njuter af att höra er."

Chobotof gläntade på dörren och tittade in i
salen. Ivan Dmitritsch i nattmössa och doktor
Andrej Efimytsch sutto bredvid hvarandra på sängen.
Dåren grimaserade, ryckte på sig och svepte
konvulsiviskt nattrocken omkring sig, men doktorn satt
orörlig, med sänkt hufvud, och hans röda ansikte
hade ett hjälplöst och sorgset uttryck. Chobotof
ryckte på axlarna, smålog och utbytte en blick med
Nikita. Denne ryckte också på axlarna.

Dagen därpå kom Chobotof åter till flygeln i
sällskap med fältskärn. De ställde sig bägge i
förstugan och lyssnade.

"Gubben tycks ha blifvit alldeles barn på nytt!"
sade Chobotof, då de gingo därifrån.

"Gud vare oss syndare nådig!" suckade den
fromme Sergej Sergejitsch, i det han försiktigt klef
öfver pussarna för att icke stänka ner sina
nyblankade stöflar. "Jag får bekänna, bäste Jevgeni
Fjodorytsch, att jag redan länge väntat det."

*



12.

Efter detta började Andrej Efimytsch märka
något visst hemlighetsfullt omkring sig. När han
mötte skoterskorna och patienterna, stirrade de
frågande på honom och hviskade sedan sinsemellan.
Lilla Mascha, uppsyningsmannens dotter, som han
tyckte om att stöta på i sjukhusträdgården, sprang
nu sin väg, då han småleende närmade sig för att
klappa henne på hufvudet. Postmästaren Michail
Averjanytsch sade icke längre "Alldeles riktigt",
under det han satt och hörde på honom, utan
mumlade med oförklarlig förvirring: "Ja, ja, ja..." och
stirrade tankfullt och sorgset på honom. Dessutom
började han råda sin vän att låta bli brännvin och
öl, men som en finkänslig man sade han icke detta
rent ut, utan endast antydningsvis, i det han
berättade än om en bataljonspredikant, en hedersman
för resten, än om en regementspräst, en präktig
pojke, som båda söpo och blefvo sjuka, men sedan
lade bort att supa och då fullständigt tillfrisknade.
Två, tre gånger fick Andrej Efimytsch besök af sin
kollega Chobotof; också denne rådde honom att
afhålla sig från spritdrycker och anbefallde honom
utan synbar anledning att taga in bromkali.

I augusti fick Andrej Efimytsch ett bref från
borgmästaren med begäran, att han skulle infinna
sig i och för en mycket viktig angelägenhet. Då
Andrej Efimytsch på utsatt tid kom upp i rätten,
fann han där regementschefen, statsinspektören öfver
kretsens skolor, som tillika var medlem af
domstolen, Chobotof och ännu en fetlagd, blond herre,
som presenterade sig som doktor med ett polskt,
svåruttaladt namn. Denne bodde trettio verst
därifrån på ett stuteri och var nu på genomresa i
staden.

"Vi ha här en sak, som rör er," vände sig
domstolsledamoten till Andrej Efimytsch, sedan alla
hälsat och slagit sig ner vid bordet. "Jevgeni
Fjodorytsch där säger, att apoteket har för trångt om
utrymme i hufvudbyggnaden och att det borde flyttas
till en af flyglarna. Alltid kan det flyttas, det är
ju ingenting, men hufvudsaken är, att flygeln måste
repareras."

"Ja, utan reparation är det omöjligt," sade
Andrej Efimytsch eftertänksamt. "Om till exempel
hörnflygeln skulle göras i stånd till apotek, så skulle
därtill behöfvas, antar jag, minst femhundra rubel.
Men hvarifrån taga pengar till den utgiften?"

Det uppstod ett ögonblicks tystnad.

"Jag hade äran anmäla redan för tio år sedan,"
fortsatte Andrej Efimytsch med låg röst, "att detta
sjukhus i dess nuvarande gestalt utgör en lyx, som
staden icke har råd till. Det byggdes på
fyrtiotalet, men då var det antagligen andra tider. Staden
ger ut alldeles för mycket på onödiga byggnader
och öfverflödiga ämbeten. Jag tänker, att för de
pengarna skulle man, om saken ordnades på annat
sätt, kunna underhålla två mönstersjukhus."

"Nå, så inför då en annan ordning!" sade
domstolsledamoten lifligt.

"Jag har redan haft äran föreslå, att man skulle
öfverlämna den medicinska afdelningen att förvaltas
af semstvon."

"Ja, ge semstvon pengarna, så stjäl han dem,"
skrattade den blonde doktorn.

"Det är bara, som om det vore i sin ordning,"
instämde domstolsledamoten och skrattade också.

Andrej Efimytsch kastade en matt, slö blick på
den blonde doktorn och sade:

"Man bör vara rättvis."

Åter uppstod en tystnad. Det bjöds te.
Regementschefen, som af en eller annan orsak såg mycket
olycklig ut, sträckte öfver bordet sin hand åt Andrej
Efimytsch och sade:

"Ni har alldeles glömt oss, doktor. För resten
lefver ni ju som en munk, — spelar inte kort och
tycker inte om fruntimmer. Ni har tråkigt
tillsammans med oss."

Alla började tala om, hur ledsamt det var för
en bildad människa att bo där i staden. Hvarken
teater eller musik, och på den sista danssoarén uppe
i klubben hade det varit omkring tjugu damer och
bara två kavaljerer. Ungdomen dansar icke, utan
trängs hela tiden omkring buffeten eller spelar kort.
Andrej Efimytsch började långsamt och sakta, utan
att se på någon, orda om, hur synd, hur förfärligt
synd det var, att stadsborna förspillde lifskraft, hjärta
och förstånd på kortspel och skvaller och icke ville
och icke förstode att fördrifva tiden med intressanta
samtal och läsning, icke ville begagna sig af de
njutningar, som förnuftet skänker. Endast förnuftet
är intresseväckande och anmärkningsvärdt, allt det
öfriga är smått och lumpet. Chobotof hörde
uppmärksamt på sin kollega och frågade plötsligt:

"Andrej Efimytsch, hvad är det för datum i
dag?"

Efter att ha erhållit svar, började han och den
blonde doktorn i examinerande, men på samma gång
förlägen ton fråga Andrej Efimytsch, hvad det var
för dag i veckan, hur många dagar det fanns på
året, och om det var sant, att det vistades en
märkvärdig profet i sjuksalen n:o 6.

Vid den sista frågan rodnade Andrej Efimytsch
och svarade:

"Ja, det är en patient, men en intressant ung
man."

Man gjorde honom inga flera frågor. Då han
tog på sig rocken i tamburen, lade regementschefen
handen på hans axel och sade med en suck:

"Det är tid för oss gamla att slå oss i ro!"

Då Andrej Efimytsch lämnade rätten, förstod
han, att detta var en komité, tillsatt för att
undersöka hans själsförmögenheter. Han påminde sig de
frågor, man gjort honom, rodnade, och för första
gången i hans lif gjorde det honom ondt om
läkarkonsten.

"Ack, min Gud," tänkte han, "de ha ju så
nyligen hört föreläsningar i psykiatri och tagit examen,
— hvadan då denna fullständiga okunnighet? De
ha icke ett begrepp om psykiatri!"

Och för första gången i sitt lif kände han sig
sårad och förargad.

Samma dag på aftonen kom Michail Averjanytsch
till honom. Utan att hälsa, gick postmästaren fram
till honom, fattade båda hans händer och sade med
upprörd stämma:

"Min käre vän, bevisa mig, att ni tror på min
uppriktiga tillgifvenhet och anser mig som er vän...
Käre vän!" han hindrade Andrej Efimytsch att svara
och fortsatte, allt mera upprörd: "Jag håller af er,
därför att ni är en bildad och ädel människa. Hör
på mig, min vän. Vetenskapens regler förplikta
läkarna att dölja sanningen för er, men jag talar
som en gammal krigsbuss rent från lefvern, och jag
säger er — ni är inte frisk! Förlåt mig, bäste
vän, men det är sanningen, det har hela er
omgifning längesedan märkt. Alldeles nyss sade doktor
Jevgeni Fjodorytsch åt mig, att ni för er hälsas
skull ovillkorligen måste hvila och förströ er. Mycket
rätt! Utmärkt! Just i dessa dagar ämnar jag
begära permission och reser bort för att andas litet
frisk luft. Bevisa nu, att ni är min vän, — res
med! Låt oss följas åt och ha litet roligt tillsammans
på gamla dar!"

"Jag känner mig fullkomligt frisk," sade Andrej
Efimytsch efter ett ögonblicks funderande. "Resa
kan jag inte. Låt mig bevisa er min vänskap på
något annat sätt."

Att resa bort till något obekant ställe, utan
böcker, utan Darjuschka, utan sitt öl, att tvärt göra
slut på tjugu års vanor, — den tanken föreföll
honom i första ögonblicket vild och fantastisk. Men
så kom han ihåg samtalet uppe i rätten och den
nedtryckta sinnesstämning det efterlämnat hos honom,
och tanken att för en kort tid lämna staden, där de
dumma människorna ansågo honom tokig, fick med
ens något lockande.

"Hvart ämnar ni egentligen resa?" frågade han.

"Till Moskva, till Petersburg, till Varsjava...
I Varsjava har jag tillbragt de fem lyckligaste åren
af mitt lif. Det är en märkvärdig stad! Följ med,
min vän!"

*


13.

En vecka senare föreslog man Andrej Efimytsch
att sätta sig i ro, det vill säga, man gaf honom
afsked, hvari han likgiltigt fann sig; och ännu en
vecko senare sutto han och Michail Averjanytsch
redan i en skjutstarantass på väg till den närmaste
järnvägsstationen. Det var klara, svala dagar med
blå himmel och genomskinlig luft. De tvåhundra
versten till järnvägsstationen tillryggalade de på två
dygn och togo nattkvarter två gånger på vägen.
Då man på skjutsstationerna gaf dem dåligt diskade
teglas eller sölade med att spänna för hästarna, blef
Michail Averjanytsch purpurröd i ansiktet, skakade
i hela kroppen och skrek: "Tig! Inte resonnera!"
Och då de sutto i tarantassen berättade han utan
ett ögonblicks uppehåll om sina färder till Kaukasus
och Polen. Hvilka äfventyr hade han icke varit
med om, hvilka märkvärdiga möten hade han icke
haft! Han berättade högljudt och gjorde därvid så
förvånade miner, att man skulle kunnat tro, att han
ljög. Till på köpet andades han midt i ansiktet på
Andrej Efimytsch, under det han talade, och
skrattade honom i örat. Detta störde doktorn och
hindrade honom att fundera och samla sina tankar.

På järnvägen foro de af sparsamhet på tredje
klass, i en vagn för icke rökande. Publiken där
var tämligen snygg. Michail Averjanytsch blef snart
bekant med alla, gick från bänk till bänk och
förklarade högljudt, att man icke borde åka på de
odrägliga järnvägarna. Man blef bara lurad på alla
sätt! Nej, på hästryggen skulle man sitta och rida
sina hundra verst om dagen, — det kände man sig
frisk och stark efter. Och att vi hade missväxt,
det berodde däraf, att man torkat ut Pinskträsken.
I allmänhet rådde en förfärlig mängd missbruk. Han
förifrade sig, skrek och lät ingen annan säga ett
ord. Detta ändlösa prat, endast afbrutet af
skrattsalvor och uttrycksfulla åtbörder, tröttade Andrej
Efimytsch.

"Hvem af oss båda är vansinnig?" tänkte han
förtretad. "Jag, som anstränger mig att inte oroa
mina medpassagerare, eller den där egoisten, som
tror, att han är klokare och intressantare än alla
här, och därför inte lämnar någon i fred?"

I Moskva iklädde sig Michail Averjanytsch en
uniformsrock utan epåletter och benkläder med röda
sömmar. På gatan gick han i uniformsmössa och
kappa, och soldaterna gjorde honnör för honom. Det
föreföll Andrej Efimytsch, som af vännens forna
herremanslater alla de goda med ens försvunnit och
endast de dåliga stannat kvar. Han tyckte om att
bli uppassad, till och med då det var alldeles onödigt.
Tändstickorna lågo framför honom på bordet, och
han såg dem, men ropade likväl åt kyparen, att
han skulle ge honom en tändsticka; han generade
sig icke att gå i blotta underkläderna i städerskans
närvaro, duade alla tjänare utan undantag, äfven de
gamla, och kallade dem, då han blef ond, för nöt
och dumhufvuden. Detta var, som det föreföll
Andrej Efimytsch, visserligen herremansaktigt, men
vidrigt.

Först af allt förde Michail Averjanytsch sin
vän till Iberiska kapelletDen heliga jungfruns af Iberien kapell i Moskva med en
undergörande helgonbild.. Han bad andäktigt med
knäfall och tårar, och då han slutat, suckade han
djupt och sade:

"Fast man inte tror, så är det i alla fall
lugnare, när man ber. Kyss helgonbilden, min dufva
lilla!"

Andrej Efimytsch lydde förvirrad tillsägelsen,
och Michail Averjanytsch satte ut läpparna, skakade
på hufvudet och mumlade böner, hvarvid hans ögon
åter fylldes af tårar. Sedan gingo de till Kreml
och besågo där tsarkanonen och tsarklockan,
beundrade utsikten öfver SamoskvoretscheStadsdel i Moskva. samt
gjorde en titt in i Frälsarens kyrka och
Rumjantsefska museet. De åto middag hos Tjestof. Michail
Averjanytsch studerade länge matsedeln, i det han
strök sina polisonger, och sade därpå med tonen af
en gourmand, van att känna sig hemmastadd på
restauranterna:

"Låt se, hvad ni har för godt att bjuda på i
dag, min gubbe lilla!"

*


14.

Doktorn gick, såg, åt och drack, men erfor
därunder blott en enda känsla, — förbittring mot
Michail Averjanytsch. Han längtade att få hvila sig
från vännens sällskap, gå ifrån honom, gömma sig
undan, men vännen ansåg det för sin skyldighet att
icke släppa honom ett steg ifrån sig och skaffa
honom så mycket förströelse som möjligt. Då det
icke fanns något att beskåda, roade han honom med
prat. I två dagar höll Andrej Efimytsch ut, men
den tredje morgonen förklarade han, att han var
sjuk och ville stanna hemma hela dagen. Vännen
svarade, att i så fall skulle också han stanna. Det
kunde verkligen behöfvas att pusta ut litet, annars
ginge man sig fördärfvad. Andrej Efimytsch lade
sig på soffan med ansiktet mot väggen, bet ihop
tänderna och hörde på vännen, som hetsigt
försäkrade honom, att Frankrike förr eller senare
ofelbart skulle krossa Tyskland, att det fanns en massa
skojare i Moskva, och att man icke skulle bedöma
en hästs egenskaper efter dess utseende. Det susade
för doktorns öron och hans hjärta bultade, men af
finkänslighet kunde han icke förmå sig att be
vännen gå sin väg eller vara tyst. Lyckligtvis
tröttnade Michail Averjanytsch på att sitta inne och
gick efter middagen för att taga sig en promenad.

Då Andrej Efimytsch blef ensam, öfverlämnade
han sig helt åt känslan af hvila. Hvad det är skönt
att få ligga orörlig på soffan och känna, att man är
ensam i rummet! Den sanna lyckan är omöjlig utan
ensamhet. Kanske rent af att den fallna ängeln
svek Gud, därför att han längtade efter ensamheten,
som änglarna icke veta af? Andrej Efimytsch ville
tänka på, hvad han sett och hört under de senaste
dagarna, men han kunde icke få Michail Averjanytsch
ur hufvudet på sig.

"Han tog ju permission och reste med mig af
vänskap, af ädelmod," tänkte doktorn förargad. "Det
finns ingenting värre än ett sådant där vänskapligt
förmynderskap. Han tycks ju vara både snäll och
ädelmodig och lustig, men han är tråkig. Odrägligt
tråkig. På samma sätt finns det människor, som
alltid säga idel förståndiga och vackra saker, men
som man ändå känner på sig äro dumma."

De följande dagarna sade sig Andrej Efimytsch
därför vara sjuk och lämnade icke rummet. Han
låg med ansiktet mot soffryggen och pinades, när
vännen ansträngde sig att roa honom med prat,
eller andades ut, när vännen aflägsnade sig. Han
var förargad på sig själf, som följt med, och på
vännen, som med hvar dag blef allt pratsammare
och mera ogenerad. Att stämma sina tankar i en
allvarlig upphöjd tonart lyckades honom icke alls.

"Jag låter öfverväldiga mig af verkligheten, om
hvilken Ivan Dmitritsch talade," tänkte han,
förargad öfver sin småaktighet. "För resten är det
bara strunt... Så fort jag kommer hem, blir allt
som förr igen..."

I Petersburg var det på samma sätt, — han
gick icke ut ur rummet på flere dagar, låg på
soffan och steg endast upp för att dricka öl.

Michail Averjanytsch ifrade hela tiden, att de
skulle fara till Varsjava.

"Bäste vän, hvarför skall jag fara dit?" sade
Andrej Efimytsch bedjande. "Res ensam, och låt
mig fara hem! Jag ber er!"

"Inte på några villkor!" protesterade Michail
Averjanytsch. "Det är en märkvärdig stad. Där
har jag tillbragt de fem lyckligaste åren af
mitt lif."

Andrej Efimytsch var för svag att drifva sin
vilja igenom och reste med beklämdt hjärta med till
Varsjava. Där gick han aldrig ut, utan låg bara
på soffan och förargade sig öfver sig själf, vännen
och kyparna, som envisades i att icke vilja förstå
ryska, medan Michail Averjanytsch, frisk, käck och
munter som vanligt, ströfvade omkring i staden från
morgon till kväll och sökte upp sina gamla bekanta.
Ett par gånger tillbragte han natten utomhus. Efter
en sådan natt kom han hem tidigt på morgonen i
starkt upprörd sinnesstämning, röd och okammad.
Han gick länge af och an, muttrande något för sig
själf, stannade därpå och sade:

"Hedern framför allt!"

Efter att ha gått ännu en stund, tog han sig
om hufvudet och yttrade i tragisk ton:

"Ja, hedern framför allt! Förbannadt vare det
ögonblick, då jag först kom på den olycksaliga idén
att resa till detta Babylon! Käre vän," vände han
sig till doktorn, "förakta mig, — jag har spelat och
förlorat! Ge mig femhundra rubel!"

Andrej Efimytsch räknade upp femhundra rubel
och räckte dem tigande åt vännen. Alltjämt
blossande röd af blygsel och vrede, mumlade denne
otydligt något onödigt löfte, tog sin mössa och gick.
Då han två timmar senare återvände, kastade han
sig i en länstol, sackade bullersamt och sade:

"Hedern är räddad! Kom, min vän! Inte
en minut längre vill jag stanna i denna
fördömda stad. Sådana bedragare! Österrikiska spioner
äro de!"

Då de båda vännerna kommo hem till sin stad,
var det redan november och snön låg djupt på
gatorna. Andrej Efimytschs plats innehades nu af
doktor Chobotof, som dock ännu bodde kvar i sin
gamla bostad, under väntan på att Andrej Efimytsch
skulle komma hem och flytta ur sina rum i
sjukhuset. Den fula kvinnan, som han kallade sin
kokerska, bodde redan i en af flyglarna.

I staden gingo nya skvallerrykten om
sjukhuset. Det påstods, att den fula kvinnan grälat
med uppsyningsmannen och att denne krupit på
knäna för henne, för att tigga om förlåtelse.

Genast första dagen efter sin hemkomst måste
Andrej Efimytsch söka sig en ny bostad.

"Min vän," sade postmästaren skyggt, "förlåt
mig en ogrannlaga fråga, — hur stort kapital
förfogar ni öfver?"

Andrej Efimytsch räknade tyst sina pengar och
sade:

"Åttiosex rubel."

"Det frågar jag inte om," mumlade förläget
Michail Averjanytsch, som icke förstod hvad doktorn
menade. "Jag frågar, hur mycket pengar ni har i
allmänhet."

"Jag har ju redan sagt er, — åttiosex rubel.
Något mera har jag inte."

Michail Averjanytsch ansåg doktorn för en
hederlig och rättänkande man, men hade ändå
misstänkt, att han samlat sig en liten förmögenhet på
åtminstone tolf tusen rubel. Då han nu fick veta,
att Andrej Efimytsch var utfattig och att han icke
hade något att lefva af, brast han plötsligt i gråt
och omfamnade sin vän.

*



15.

Andrej Efimytsch bodde i madam Bjälofs lilla
hus, som endast hade tre fönster och innehöll tre
rum, oberäknadt köket. De två rummen åt gatan
innehades af doktorn, i det tredje och i köket bodde
Darjuschka och madam Bjälof själf med sina tre
barn. Ibland om kvällarna fick värdinnan besök af
sin älskare, en försupen bonde, som förde väsen om
nätterna och skrämde barnen och Darjuschka. Då
han kom och slog sig ner i köket och skrek på
brännvin, blefvo alla beklämda om hjärtat, och doktorn,
som tyckte synd om de gråtande barnen, tog dem
in till sig och lät dem lägga sig på golfvet, hvilket
beredde honom stort nöje.

Liksom förut steg han upp klockan åtta och
satte sig efter teet att läsa sina gamla böcker och
tidskrifter. Att köpa nya hade han inga pengar
till. Men vare sig därför att böckerna voro gamla,
eller kanske därför att han vistades i en annan
omgifning, intresserade läsningen honom icke längre så
djupt, utan tröttade honom. För att icke tillbringa
tiden i sysslolöshet, satte han upp en detaljerad
katalog öfver sina böcker och limmade fast
nummerlappar på deras ryggar, och detta mekaniska,
enformiga arbete föreföll honom intressantare än att
läsa. På något oförklarligt sätt insöfde det hans
tankar, han tänkte icke på någonting och tiden gick
fort. Det roade honom till och med att sitta ute i
köket och hjälpa Darjuschka att skölja potates eller
rensa bohvetegryn. På lördagar och söndagar gick
han i kyrkan. Han ställde sig invid väggen, knep
ihop ögonen, lyssnade till sången och tänkte på
sina föräldrar, på sin vistelse vid universitetet, på
de olika religionerna; han kände sig lugn och
sorgsen till mods, och då han gick ut ur kyrkan, var
han ledsen, att gudstjänsten tagit så snart slut.

Två gånger begaf han sig till sjukhuset för att
prata med Ivan Dmitritsch. Men båda gångerna var
Ivan Dmitritsch ovanligt upphetsad och retlig. Han
bad att få vara i fred, ty han var längesedan
utledsen på tomt prat och sade, att allt hvad han bad
de fördömda, usla människorna om som ersättning
för sina lidanden, var en ensam cell. Skulle de
vägra honom till och med detta? Då Andrej
Efimytsch tog afsked och önskade honom god natt,
fräste han till och skrek: "Drag åt fanders!"

Och nu visste Andrej Efimytsch icke, om han
skulle gå dit för tredje gången eller icke. Men han
längtade att gå.

Förr brukade Andrej Efimytsch på
eftermidagarna gå af och an i rummen och fundera, men
nu låg han ända från middagen till kvällsteet på
soffan med ansiktet mot väggen och öfverlämnade
sig åt småaktiga tankar, som han icke kunde
bekämpa. Det sårade honom, att han efter sin mer
än tjuguåriga tjänst hvarken fått någon pension eller
ett tillfälligt understöd. Några pengar hade han
alls icke. Han skämdes att gå förbi bodarna och
möta värdinnans blick. För öl var han redan skyldig
trettiotvå rubel. Madam Bjälof var han också
skyldig. Darjuschka sålde i smyg gamla kläder och
böcker och ljög för värdinnan, att doktorn snart
skulle få en massa pengar.

Han var ond på sig själf, för att han på resan
förstört de tusen rubel, som var allt hvad han
samlat. Nu skulle det varit skönt att ha haft den
summan i behåll! Och det förargade honom, att
folk icke lämnade honom i fred. Chobotof ansåg
det för sin plikt att ibland hälsa på sin sjuka
kollega. Allt hos honom väckte Andrej Efimytschs
motvilja, — hans pussiga ansikte och obildade,
öfversittaraktiga ton och benämningen "kollega" och de
höga stöflarna; värst af allt var, att han ansåg det
för sin skyldighet att kurera Andrej Efimytsch och
trodde, att han verkligen gjorde det. Vid hvarje
besök hade han med sig en liten flaska med
bromkali och rhabarberpiller.

Äfven Michail Averjanytsch ansåg det för sin
plikt att hälsa på vännen och förströ honom. För
hvar gång trädde han in till Andrej Efimytsch med
ansträngd ledighet, skrattade tvunget och försäkrade
honom, att i dag såg han riktigt kry ut och att
det nog med Guds hjälp skulle bli bra igen, hvaraf
man kunde sluta, att han ansåg vännens tillstånd
hopplöst. Han hade ännu icke betalt sin
Varsjava-skuld och kände sig djupt skamsen och nedtryckt
häraf, samt ansträngde sig därför att skratta så
mycket högljuddare och berätta så mycket lustigare.
Hans anekdoter och historier föreföllo nu ändlösa
och voro plågsamma både för Andrej Efimytsch och
honom själf.

När han kom, lade sig Andrej Efimytsch
vanligen på soffan med ansiktet mot väggen och hörde
på med sammanbitna tänder. Det var, som om
sjudande lava aflagrat sig inom honom, och efter
hvarje besök af vännen kände han, att denna lava
steg allt högre och högre och hotade att kväfva
honom.

För att förjaga dessa småaktiga känslor,
skyndade han sig att tänka på, att både han och
Chobotof och Michail Averjanytsch måste förr eller
senare förgås, utan att lämna något aftryck efter
sig i naturen. Om man föreställer sig, att om
millioner år en ande flyger genom rymden förbi
jordklotet, så skall den endast se lera och kala klippor.
Allt — äfven kulturen och sedelagen — skall
förgås, och icke ens ogräset skall kunna växa. Hvad
betyda då blygseln för bodägarna, den odrägliga
nollan Chobotof och Michail Averjanytschs besvärliga
vänskap? — Allt det där är bara strunt och
dumheter.

Men dylika tankar hjälpte icke längre. Knappt
hade han föreställt sig jordklotet om millioner år,
förr än mellan de kala klipporna Chobotof stack
upp med sina höga stöflar eller Michail Averjanytsch
med sitt tvungna skratt, och han hörde till och med
den senares förlägna hviskning: "Den där
Varsjava-skulden skall jag betala igen i dagarna, min dufva
lilla... Alldeles säkert..."

*



16.

En gång kom Michail Averjanytsch efter
middagen, då Andrej Efimytsch låg på soffan. Slumpen
fogade så, att äfven Chobotof samtidigt infann sig
med sitt bromkali. Andrej Efimytsch reste sig tungt
upp i sittande ställning och stödde sig med båda
händerna mot soffan.

"I dag, käre vän, har ni mycket friskare
ansiktsfärg än i går," började Michail Averjanytsch. "Ni
är ju riktigt duktig! Ja, vid Gud, riktigt duktig!"

"Det är tid på, att ni kryar upp er, kollega,"
sade Chobotof gäspande. "Jag tycker, ni själf skulle
tröttnat på, att så här draga benen efter er!"

"Vi ska nog krya upp oss!" sade Michail
Averjanytsch muntert. "Vi ska lefva i hundra år till!
Jaha, det ska vi!"

"Om inte precis i hundra, så i tjugu
åtminstone," instämde Chobotof uppmuntrande. "Seså,
kollega, tappa inte kuraget bara... Ni skall nog
vara med om mången kolifej ännu."

"Ja, bevars, vi ska nog visa oss på styfva linan,
vi!" skrattade Michail Averjanytsch och klappade
vännen på knäet. "Nästa sommar ska vi, om Gud
vill, ge oss af till Kaukasus och ströfva igenom det
kors och tvärs på hästryggen — hopp, hopp, hopp!
Och när vi komma hem från Kaukasus, då ska ni
få se!... Då ska vi dansa på bröllop." Michail
Averjanytsch blinkade listigt med ena ögat. "Vi
ska gifta bort er, käre vän lilla... gifta bort er,
ja..."

Andrej Efimytsch kände plötsligt, hur den
sjudande lavan steg upp i halsen på honom och hjärtat
bultade våldsamt.

"Det där är osmakligt!" sade han, i det han
hastigt steg upp och gick fram till fönstret.
"Förstår ni då inte, att det är osmakligt, hvad ni
säger?"

Han ville fortsätta saktmodigt och höfligt, men
mot sin vilja knöt han händerna och sträckte upp
dem öfver hufvudet.

"Lämna mig!" skrek han blossande röd och
skakande i hela kroppen. "Ut! Ut med er bägge
två!"

Michail Averjanytsch och Chobotof reste sig
och stirrade på honom, först häpna, sedan
förskräckta.

"Ut bägge två!" fortfor Andrej Efimytsch att
skrika. "Dumma nöt! Idioter! Jag behöfver hvarken
vänskap eller dina medikament, dumsnut! Sådana
gemenheter!"

Efter att ha utbytt en förvirrad blick, drogo
sig Chobotof och Michail Averjanytsch mot dörren
och ut i förstugan. Andrej Efimytsch grep flaskan
med bromkali och slungade efter dem; flaskan slogs
itu mot tröskeln med en klirrande skräll.

"Drag åt fanders!" skrek han jämrande och
rusade ut i förstugan. "Åt fanders med er!"

Då de gått, lade sig Andrej Efimytsch på soffan,
skälfvande som i feber, och upprepade både länge
och väl:

"Dumma nöt! Idioter!"

Då han lugnat sig igen, var hans första tanke,
att den stackars Michail Averjanytsch nu måste
känna sig förskräckligt skamsen och ledsen, och att
han burit sig fasligt illa åt. Någonting sådant hade
aldrig förr händt honom. Hvart hade hans klokhet
och takt tagit vägen? Hvart insikten om tingens
rätta värde och den filosofiska likgiltigheten?

Doktorn kunde af blygsel och själfförebråelser
icke somna på hela natten, och klockan tio
morgonen därpå begaf han sig till postkontoret och had
postmästaren om ursäkt.

"Låt oss glömma hvad som förefallit," sade
suckande den upprörde Michail Averjanytsch och
tryckte hårdt hans hand. "Skam den, som är
långsint. Sjubaskin!" skrek han plötsligt så högljudt,
att alla brefbärarna och kunderna sprutto till. "Tag
hit en stol! Och du måtte väl kunna vänta!" röt
han åt en gumma, som sträckte ett rekommenderadt
bref in till honom genom gallret. "Ser du inte,
att jag är upptagen? Låt oss glömma det där
gamla," fortsatte han mildt, vänd till Andrej
Efimytsch. "Var så god och sitt, käre vän."

Han strök sig ett ögonblick tigande öfver koäet
och sade därpå:

"Jag har inte ens haft en tanke på att känna
mig förolämpad. När man är sjuk, är man inte sig
själf mäktig, det förstår jag nog. Ert anfall skrämde
både mig och doktorn i går, och vi talade sedan länge
om er. Käre vän, hvarför vill ni inte allvarligt
sköta om er sjukdom? Hur kan man ha det på
det viset? Förlåt min vänskapliga uppriktighet,"
hviskade Michail Averjanytsch, "men ni lefver i den
mest obehagliga omgifning, — där är både trångt
och osnyggt, ingen har ni, som sköter om er, det
är ju omöjligt att bli frisk... Käre vän, jag och
doktorn, vi be er af allt vårt hjärta att lyssna till
vårt råd och lägga er på sjukhuset! Där får ni
både ordentlig föda och skötsel och läkarvård. Fastän
Jevgeni Fjodorytsch, oss emellan sagdt, är "mauvais
ton", så är han dock en kunnig man, — man kan
fullt lita på honom. Han har lofvat mig att taga
hand om er."

Andrej Efimytsch rördes af postmästarens
uppriktiga deltagande och de tårar, som plötsligt blänkte
på hans kinder.

"Tro det inte, min värderade vän!" hviskade
han och lade handen på hjärtat. "Tro det inte!
Det är ett svek! Min sjukdom består blott och
bart däri, att jag under tjugu års tid i hela staden
endast funnit en förnuftig människa, och han är
vansinnig. Jag är alls inte sjuk, — jag har bara råkat
in i en förtrollad ring, som jag aldrig kan komma
ur. För resten gör det mig det samma, jag är med
om hvad som helst."

"Lägg er på sjukhuset, käre vän."

"Gärna för mig, om det så vore i en grop."

"Lofva mig, att ni i allt skall lyda Jevgeni
Fjodorytsch!"

"Ja, bevars, jag lofvar det. Men jag säger er
än en gång, att jag råkat in i en förtrollad ring.
Allt, till och med mina vänners uppriktiga deltagande,
sammansvär sig nu till min undergång. Jag går
under, och det har jag mod att inse."

"Ni skall nog bli frisk, min dufva lilla."

"Hvad tjänar det till att säga det?" utbrast
Andrej Efimytsch förargad. "De flesta människor
få mot slutet af sitt lif erfara detsamma som jag
nu. Då man säger dig, att du har njurlidande eller
för stort hjärta och vill kurera dig, eller påstår, att
du är vansinnig eller en brottsling, det vill med ett
ord säga, då folk plötsligt fäster uppmärksamhet vid
dig, så betyder det, att du råkat in i den förtrollade
ringen, ur hvilken man aldrig slipper loss. Söker
du komma ur den, så blir du endast mera fast.
Sträck hellre genast vapen, ty inga mänskliga
ansträngningar kunna längre rädda dig. Så förefaller
det mig."

Emellertid hade en mängd personer samlats
utanför gallret. För att icke hindra postmästaren,
steg Andrej Efimytsch upp och sade adjö. Michail
Averjanytsch tog ännu en gång löfte af honom och
följde honom till ytterdörren.

Samma dag fram på eftermiddagen infann sig
Chobotof, klädd i pälsrock och höga stöflar, helt
oväntadt hos Andrej Efimytsch och sade i en ton,
som om ingenting passerat kvällen förut:

"Jag har ett ärende till er, kollega. Jag
kommer för att fråga, om ni inte vill följa med mig på
en konsultation?"

I tanke att Chobotof ville förströ honom med
en promenad eller i själfva verket ge honom något
att göra, klädde Andrej Efimytsch på sig och följde
med honom ut. Han var glad öfver detta tillfälle
att få utplåna sin öfverilning aftonen förut och
tackade inom sig Chobotof, som icke nämnde ett
ord därom, utan tydligen ville skona honom. Af
denna obildade människa skulle man icke väntat sig
en sådan finkänslighet.

"Hvar har ni er patient?" frågade Andrej
Efimytsch.

"Hemma på sjukhuset. Jag har redan länge
velat visa er... Ett högst intressant fall!"

De gingo in på sjukhusgården, förbi
huvudbyggningen och styrde sina steg mot flygeln, där
dårarna voro inhysta. Hela tiden gingo de tysta.
Då de inträdde i flygeln, rusade Nikita upp som
vanligt och gjorde ställning.

"En af patienterna här har fått någon historia
åt lungorna," sade Chobotof halfhögt, i det han
tillsammans med Andrej Efimytsch inträdde i sjuksalen.
"Vill ni vänta här, så kommer jag strax. Jag skall
bara gå efter stetoskopet."

Därmed aflägsnade han sig.

*



17.

Skymningen hade redan fallit på. Ivan
Dmitritsch låg på sin säng med ansiktet nedgräfdt i
kudden; den lame hypokondern satt orörlig, grät
tyst och rörde på läpparna. Den tjocke bonden och
f. d. posttjänstemannen sofvo. Det var tyst och
stilla.

Andrej Efimytsch satte sig på Ivan Dmitritschs
säng och väntade. Men en halftimme förflöt, och
i stället för Chobotof visade sig Nikita, bärande
på armarna en nattrock, något linne och ett par
tofflor.

"Var god och kläd om sig, ers högvälborenhet,"
sade han sakta. "Där är er säng, var så god,"
tillade han, pekande på en tom säng, som tydligen
nyss blifvit ditförd. "Med Guds hjälp skall ni nog
bli frisk."

Andrej Efimytsch förstod alltsammans. Utan
ett ord gick han fram till den anvisade sängen och
satte sig. När han såg, att Nikita stod och
väntade, klädde han af sig naken, men kände sig
därunder djupt skamsen. Sedan tog han på sig
sjukhuskläderna; kalsongerna voro för korta, skjortan för
lång, och nattrocken luktade rökt fisk.

"Med Guds hjälp skall ni nog bli frisk,"
upprepade Nikita.

Han hängde Andrej Efimytschs kläder öfver
armen, gick ut och stängde dörren efter sig.

"Det gör detsamma," tänkte Andrej Efimytsch,
i det han generad svepte in sig i nattrocken och
kände, att han i sin nya dräkt liknade en fånge.
"Det gör detsamma... Det kommer på ett ut, om
man är klädd i frack, uniform eller en sådan här
nattrock..."

Men hvar fanns hans klocka? Och
anteckningsboken, som han alltid bar i bröstfickan? Och
cigarretterna? Hvart hade väl Nikita burit kläderna?
Nu finge han väl aldrig mera i sitt lif ikläda sig
byxor, väst och stöflar! Allt detta föreföll i början
så besynnerligt och obegripligt. Andrej Efimytsch
var fortfarande öfvertygad om, att det mellan madam
Bjälofs hus och sjuksalen n:o 6 icke var ringaste
skillnad, utan att allt i denna världen var strunt
och fåfänglighet, men det oaktadt darrade han på
händerna, fötterna kändes iskalla och han plågades
af tanken, att Ivan Dmitritsch snart skulle stiga
upp och få se, att han var där. Han reste sig, gick
ett slag och satte sig igen.

Han hade suttit så en halftimme, en timme och
fann det olidligt tråkigt. Hur var det möjligt att
lefva här en dag, en vecka och till och med år
som dessa människor? Där satt han nu, steg upp
och gick och satte sig igen; han kunde också gå
och titta ut genom fönstret och åter promenera af
och an från det ena hörnet till det andra. Men
sedan? Sitta på det visst hela tiden som ett beläte
och fundera? Nej, det kunde icke vara möjligt.

Andrej Efimytsch lade sig, men steg genast
upp igen, torkade med ärmen kallsvetten ur pannan
och kände, hur det luktade rökt fisk om hela ansiktet.
Han började åter gå.

"Det här är något missförstånd..." mumlade
han och fästade med armarna. "Det måste bli en
förklaring, här är ett missförstånd..."

I detsamma vaknade Ivan Dmitritsch. Han
satte sig upp, stödde ansiktet i händerna och
spottade. Sedan kastade han en sömnig blick på
doktorn och begrep tydligen i första ögonblicket ingenting.
Men snart kom det ett elakt och spefullt uttryck i
hans ansikte.

"Aha, ni har också blifvit insatt här, min dufva
lilla!" utbrast han i hes, sömnig ton och knep ihop
ena ogat. "Det gläder mig! Förr har ni sugit
blodet ur andra, nu blir ni själf utsugen.
Förträffligt!"

"Det är något missförstånd..." mumlade Andrej
Efimytsch, förvirrad af Ivan Dmitritschs ord. Han
ryckte på axlarna och upprepade: "...något
missförstånd..."

Ivan Dmitritsch spottade på nytt och lade sig.

"Fördömda lif!" brummade han. "Och hvad
som är det bittraste, det är, att detta lif icke slutar
med någon ersättning för utståndna lidanden, icke
med en apoteos som på teatern, utan med döden;
drängarna komma och släpa liket ner i källaren.
Brrr! Nå, än sedan... Vi skola i stället taga skadan
igen i en annan värld. Jag skall återvända hit som
spöke och skrämma de uslingarna. Jag skall komma
deras hår att gråna!"

Mosejka kom nu hem och sträckte fram handen
vid åsynen af doktorn.

"Ge mig en slant!" bad han.

*



18.

Andrej Efimytsch gick fram till fönstret och
såg ut öfver fältet. Det mörknade redan, och nere
vid horisonten till höger syntes en kall, röd måne.
Icke långt från sjukhusplanket — hundra famnar,
icke mer — reste sig en hög, hvit byggnad,
omgifven af en stenmur. Det var fängelset.

"Detta är verkligheten!" tänkte Andrej Efimytsch,
och han greps af ångest.

Allt föreföll honom hemskt, — månen och
fängelset och det spikbeslagna planket och det aflägsna
skenet från benbränneriet. Bakom honom ljöd en
suck. Andrej Efimytsch såg sig om och varseblef
en man med gnistrande stjärnor och ordnar på bröstet,
hvilken listigt blinkade och smålog. Äfven detta
föreföll honom hemskt.

Andrej Efimytsch intalade sig, att det icke var
något särskildt med månen och fängelset, att äfven
själsfriska människor bära ordnar, och att allt en
gång skulle förgås och förvandlas till mull. Men
så greps han plötsligt af förtviflan, fattade tag
i fönstergallret med båda händerna och ruskade det
af alla krafter. Det starka gallret gaf icke vika.

För att förjaga sin ängslan, gick han därpå
fram till Ivan Dmitritschs säng och satte sig.

"Jag har förlorat modet, min vän," mumlade
han skälfvande och torkade sin kallsvettiga panna.
"Jag har förlorat modet."

"Men ni kan ju filosofera," sade Ivan Dmitritsch
spefullt.

"Herre Gud, Herre Gud... Ja, ja... Ni sade
en gång, att det icke finns någon filosofi i Ryssland,
men att alla filosofera, till och med småkrypen.
Men filosoferandet gör ju småkrypet alls ingen skada,"
fortsatte Andrej Efimytsch i klagande, halfgråtande
ton. "Hvarför hånskrattar ni, käre vän? Och hur
skall småkrypet kunna låta bli att filosofera, då det
inte känner någon tillfredsställelse? För en klok,
bildad, stolt, frihetsälskande man, Guds afbild, finns
det ingen annan utväg än att bli läkare i en usel
stadshåla och hela sitt lif lägga på koppglas,
blodiglar och senapsdegar! Idel lögn och charlataneri!
O, min Gud!"

"Ni pratar dumheter. Om det bar er emot att
bli läkare, kunde ni ju ha blifvit minister!"

"Ingenting, ingenting kunde jag ha blifvit. Vi
äro svaga, min vän... Jag var lugn, likgiltig, modig
och tänkte klart, men det behöfdes endast, att jag
kom i omild beröring med lifvet, för att jag genast
skulle tappa modet... bli krossad... Vi äro svaga,
ömkliga kräk... Äfven ni, käre vän. Ni är klok
och ädel, insöp med modersmjölken idel goda
ansatser, men så fort ni trädt ut i lifvet, tröttnade ni
och blef sjuk... Svaga, svaga!"

Ännu en annan känsla än den af fruktan och
förödmjukelse trängde sig plågsamt på Andrej
Efimytsch, ju längre aftonen led. Slutligen kom han
underfund med, att han längtade efter att få dricka
sitt vanliga glas öl och röka.

"Jag går ut ett slag," sade han. "Jag skall
säga till, att man ger oss ljus... Så här kan jag
inte... jag står inte ut..."

Andrej Efimytsch gick till dörren och öppnade
den, men Nikita rusade genast upp och stängde
vägen för honom.

"Hvart skall ni taga vägen? Det går inte för
sig!" sade han. "Det är sofdags!"

"Men jag skall bara ut ett litet tag, ut på
gården," mumlade Andrej Efimytsch skyggt.

"Nej, det går inte för sig, det är inte tillåtet.
Det vet ni bäst själf."

Nikita slog igen dörren och lutade sig med
ryggen emot den.

"Men hvad kan det göra någon, om jag går ut?"
frågade Andrej Efimytsch, ryckande på axlarna.
"Det begriper jag inte! Nikita, jag måste gå ut!"
ropade han med darrande röst. "Det är
nödvändigt!"

"Ställ inte till någon oreda, det duger inte!"
sade Nikita hårdnackadt.

"Hvad satan skall detta betyda!" utbrast
plötsligt Ivan Dmitritsch och rusade upp. "Hvad har
han för rättighet att inte släppa ut oss? Hur våga
de spärra in oss här? I lagen sägs det ju tydligt
och klart, att ingen kan beröfvas friheten utan
domslut. Det är tyranni! Godtycke!"

"Ja visst, godtycke!" sade Andrej Efimytsch,
som blef dristigare af Ivan Dmitritschs rop. "Jag
måste gå ut! Han har inte rättighet! Öppna, säger
jag dig!"

"Hör du, ditt dumma kreatur!" skrek Ivan
Dmitritsch och bultade med knytnäfven på dörren.
"Öppna, annars slår jag in dörren, blodsugare!"

"Öppna!" skrek Andrej Efimytsch, skälfvande i
hela kroppen. "Jag fordrar det!"

"Jag hör, du säger det!" svarade Nikita på
andra sidan dörren.

"Gå åtminstone och kalla hit Jevgeni Fjodorytsch!
Säg att jag ber honom vara snäll och titta hit...
Bara ett ögonblick!"

"I morgon kommer han af sig själf."

"De skola aldrig släppa ut oss!" fortsatte under
tiden Ivan Dmitritsch. "De skola låta oss ruttna
här! O, Herre, är det verkligen möjligt, att det
inte finns något helvete på andra sidan grafven och
att dessa uslingar skola erhålla förlåtelse? Hvar är
då rättvisan? Öppna, skurk, jag kväfs!" hväste han
och kastade sig mot dörren. "Jag krossar
hufvudskålen på mig! Mördare!"

Nikita öppnade hastigt dörren, knuffade rått
undan Andrej Efimytsch och gaf honom därpå ett
knytnäfsslag i ansiktet. Det föreföll Andrej
Efimytsch, som om en väldig salt våg sköljde öfver
hufvudet på honom och drog honom med sig till
sängen; det smakade verkligen salt i munnen, —
troligen blödde det från tänderna. Liksom simmande
fäktade han med händerna och grep tag i sängkanten,
och i detsamma kände han, hur Nikita gaf honom
två slag öfver ryggen.

Ivan Dmitritsch skrek högljudt till. Han blef
visst också slagen.

Sedan blef allt tyst. Månen sken in mellan
gallren och bildade af deras skugga ett nätverk på
golfvet. Det var hemskt. Andrej Efimytsch låg
och höll andan; han väntade ångestfullt på att bli
slagen ännu en gång.

Det var, som om någon tagit och stuckit en
knif in i bröstet och inälfvorna på honom och vridit
om den några hvarf. Han bet i kudden af smärta
och skar tänderna, och i det kaos, som rådde i
hans hjärna, blixtrade plötsligt fram den förfärliga,
outhärdliga tanken, att samma marter i åratal, dag
efter dag, hemsökt dessa människor, som nu sågo
ut som skuggor i månskenet. Hur var det möjligt,
att han under loppet af mer än tjugu år icke vetat
och icke velat veta detta? Han kände icke, hade
icke något begrepp om smärtan, — således var han
icke brottslig; men om icke hans samvete varit så
döft och tjockhudadt, skulle han icke heller varit
så känslolös. Han rusade upp, ville skrika af alla
krafter och rusa ut för att slå ihjäl Nikita, Chobotof,
uppsyningsmannen och fältskären och sedan döda
sig själf, men han kunde icke få fram ett ljud och
benen vägrade honom sin tjänst. Flämtande, färdig
att kväfvas, slet han sönder nattrocken och skjortan
öfver bröstet och föll sanslös ner på sängen.

*



19.

Morgonen därpå hade han ondt i hufvudet, det
susade för hans öron och han kände sig illamående
i hela kroppen. Minnet af gårdagens svaghet väckte
ingen blygsel hos honom. Han hade varit feg då,
rädd för månen till och med och öppet uttalat tankar
och känslor, som han förr icke haft en aning om
att han hyste. Som till exempel, den där tanken
om det filosoferande småkrypets brist på
tillfredsställelse. Men nu var alltsammans honom
likgiltigt.

Han hvarken åt eller drack, låg endast tyst
och orörlig.

"Det gör mig detsamma," tänkte han, då man
frågade honom om något. "Jag bryr mig inte om
att svara... Det gör detsamma."

Efter middagen kom Michail Averjanytsch och
hade med sig en fjärdedel te och ett skålpund
marmelad. Darjuschka kom också och stod en hel
timme bredvid sängen med ett uttryck af slö
bedröfvelse i sitt ansikte. Äfvenså fick han besök af
doktor Chobotof, som kom med sin bromkaliflaska
och sade åt Nikita att röka med något, hvad det nu
var, i sjuksalen.

Fram mot aftonen dog Andrej Efimytsch af
slag. Först kände han frosskakningar och äckel;
någonting kväljande, liknande smaken af sur kål
och skämda ägg, trängde igenom hela hans kropp,
ända ut i fingerspetsarna, steg från magen upp åt
hufvudet och tycktes fylla ögon och öron. Det
svartnade för ögonen på honom. Andrej Efimytsch
förstod, att slutet nalkades, och påminde sig, att
Ivan Dmitritsch, Michail Averjanytsch och
milliontals andra människor tro på odödligheten. Tänk,
om den ändå skulle finnas? Men han ville icke
ha någon odödlighet och tänkte endast på den ett
ögonblick. En skock ovanligt vackra och gratiösa
antiloper, som han läst om dagen förut, ilade förbi
honom; så sträckte en gumma fram handen mot
honom med ett rekommenderadt bref... Michail
Averjanytsch sade något... Så försvann
alltsammans, och Andrej Efimytsch somnade in för alltid.

Drängarna kommo in, togo honom i armar och
ben och buro honom till kapellet. Där låg han på
bordet med vidöppna ögon och månen sken på
honom hela natten. På morgonen kom Sergej
Sergejitsch, bad andäktigt framfor krucifixet och
tillslöt sin forne förmans ögon.

En dag senare begrofs Andrej Efimytsch.
Begrafningen bevistades endast af Michail Averjanytsch
och Darjuschka.

*


Namnsdagsfesten.

——



1.

Efter namnsdagsmiddagen med dess åtta rätter
och ändlösa prat gick festföremålets hustru,
Olga Michajlovna, ut i trädgården. Skyldigheten att
oupphörligt småle och tala, skramlet af tallrikarna,
tjänstfolkets tafatthet, de långa uppehållen mellan
rätterna, snörlifvet, som hon tagit på för att dölja sin
oformlighet för gästerna, — allt detta hade tröttat henne, så
att hon var färdig att svimma. Hon ville gå långt från
byggnaden, gå och sätta sig i skuggan och hvila ut
i tankar på barnet, som hon skulle föda om ungefär
två månader. Hon var van vid, att dessa goda,
uppfriskande tankar kommo öfver henne, då hon,
efter att ha gått en trehundra steg i stora allén, vek
af åt vänster in på en smal gångstig, som slingrade
sig fram i körsbärs- och plommonträdens djupa skugga.
Torra grenar raspade mot hennes axlar och hals,
spindelväf fastnade henne i ansiktet, och för hennes
inbillning sväfvade bilden af en liten människovarelse
af obestämdt kön med otydliga drag, och det tycktes
henne, att det var denna lilla varelse, och icke
spindelväfven, som så smeksamt berörde hennes ansikte
och hals. Då hon hunnit till slutet af gångstigen,
där tjockbukiga bikupor med torftak stucko upp
bakom den glesa häcken och den stillastående luften
doftade af hö och honung och fylldes af biens milda
surr, hade tanken på den lilla människovarelsen
fullständigt bemäktigat sig Olga Michajlovna. Hon
satte sig på en liten bänk bredvid ett lusthus af
sammanflätade vinrankor och öfverlämnade sig åt
sina tankar.

Äfven denna gång gick hon fram till bänken,
satte sig och började tänka, men i stället för den
lilla människovarelsen uppdöko för hennes inbillning
de stora, fullvuxna människor, som hon nyss lämnat
Det oroade henne i hög grad, att hon, värdinnan,
gått ifrån sina gäster, — det var icke passande, —
och hon påminde sig, hur vid middagsbordet hennes
man Peter Dmitritsch och hennes farbror Kikolaj
Nikolajevitsch disputerat om jurydomstolar,
tryckfriheten och den kvinnliga allmänbildningen. Hennes
man disputerade efter vanligheten för att skryta med
sin konservatism inför gästerna och först och främst
för att icke instämma med farbrodern, som han icke
tyckte om. Denne åter motsade honom och hängde
upp sig på hvarje hans ord, icke för att tvinga
honom in på den rätta vägen, utan för att visa de
andra vid bordet, att han, Nikolaj Nikolajevitsch,
trots sina femtionio år ännu hade kvar sin
ungdomliga själsfriskhet och frisinthet. Och Olga
Michajlovna själf hade mot slutet af middagen icke kunnat
låta bli att blanda sig i saken, utan börjat på ett
tämligen oskickligt sätt försvara de kvinnliga
högskolorna, icke därför att dessa behöfde försvaras,
utan helt enkelt därför att hon ville förarga mannen,
som enligt hennes åsikt var orättvis. Gästerna voro
utledsna på dispyten, men ansågo det likväl alla
nödvändigt att deltaga i den och skreko om och öfver
hvarandra, ehuru ingen af dem brydde sig ett tecken
om jurydomstolar eller kvinnlig allmänbildning, utan
de endast ville visa sig klokare och originellare än
de i själfva verket voro.

Olga Michajlovna satt på främre sidan om
häcken bredvid lusthuset. Solen gömde sig bakom moln,
och luften och träden mörknade som före ett regn,
men det oaktadt var det kvaft och hett. Gräset,
som blifvit slaget dagen förut, låg kringkastadt
under träden, brokigt af halfvissnade blommor, och
utsände en tung, kväljande doft. Det var tyst och
stilla. På andra sidan häcken ljöd biens entoniga
surr...

Plötsligt hördes steg och röster. Det var någon,
som gick på gångstigen till bigården.

"Hvad det är kvaft!" sade en kvinnlig stämma.
"Tror ni, att det blir regn eller ej? *

"Det kommer att regna, sköna donna, men inte
förrän i natt," svarade en välbekant manlig röst.
"Det blir nog en duktig skur."

Olga Michajlovna öfverlade, att om hon
skyndade att gömma sig i lusthuset, skulle de gå förbi
utan att se henne, och hon slapp anstränga sig att
tala och småle igen. Hon lyfte upp klädningen,
böjde sig ned och gled in i lusthuset. En het,
ångande luft strömmade emot henne. Men om det
icke varit så kvaft och luktat så starkt af rågbröd,
dill och vinrankor, skulle det varit skönt att sitta
där i halfmörkret under halmtaket, gömd för gästerna
och tänka på den lilla människovarelsen. Där var
så stilla och ljufligt.

"Å, en sådan förtjusande liten plats!" sade
kvinnorösten. "Kom, så sätta vi oss här, Peter
Dmitritsch."

Olga Michajlovna tittade ut i springan mellan
två grenar. Hon såg sin man Peter Dmitritsch och
en af deras gäster, Ljubotschka, en sjuttonårig flicka,
nyss hemkommen från pensionen. Med hatten på
nacken, slapp och lat efter det myckna drickandet
vid middagen, gick Peter Dmitritsch med släpande
steg längs häcken och skrapade med foten ihop höet
till en hög; Ljubotschka stod med händerna på
ryggen, rosenröd af värmen och förtjusande täck som
alltid, och följde med ögonen de makliga rörelserna
af hans långa, vackra gestalt.

Olga Michajlovna visste, att hennes man alltid
slog an på fruntimmer, och tyckte därför inte om
att se honom tillsammans med dem. Det låg ju
ingenting ondt i, att Peter Dmitritsch lättjefullt
skrapade ihop hö för att sitta däri med Ljubotschka och
prata om bagateller; icke heller låg det något ondt
i, att den täcka Ljubotschka blickade en smula ömt
på honom, — allt detta innebar ingenting
skräckinjagande, utan upprepades minst fem gånger
dagligen, men i alla fall kände sig Olga Michajlovna
förtörnad på mannen och glad öfver, att hon kunde
höra hvad som sades.

"Sätt er här, lilla förtrollerska," sade Peter
Dmitritsch, i det han sträckte ut sig i höet. "Så ja.
Tala nu om någonting för mig!"

"Det aktar jag mig för! Om jag började
berätta, skulle ni somna."
"Jag somna? Allah kerim! Skulle jag kunna
somna, då ett par så vackra ögon se på mig?"

I mannens ord låg ingenting märkvärdigt, lika
litet som däri, att han, trots den unga flickans
närvaro halftåg i en så vårdslös ställning med hatten
på nacken. Han var bortskämd af fruntimren, visste
att de tyckte om honom och hade i umgänget med
dem tillägnat sig en förtrolig ton, som klädde honom,
efter hvad alla sade. Ljubotschka bemötte han på
samma sätt som alla andra fruntimmer. Men Olga
Michajlovna kände sig i alla fall svartsjuk.

"Hör nu, säg mig," började Ljubotschka efter
ett ögonblicks tystnad, 'är det sant, att ni blifvit
stämd?"

"Jag? Ja... jag räknas till missdådarna, sköna
donna."

"Men hvarför?"

"Inte för någonting... det är politikens fel,"
gäspade Peter Dmitritsch. "Kampen mellan vänster
och höger. Jag som är en förstockad fiende till allt
framåtskridande, jag vågade i ett officielt dokument
använda uttryck, sårande för sådana ofelbara
Gladstonianare som vår fredsdomare Kusma Grigorjevitsch
Vostrjakof och Vladimir Pavlovitsch Vladimirof."

Peter Dmitritsch gäspade ännu en gång och
fortsatte:

"Och hos oss är det på det viset, att man kan
uttrycka sig ogillande om solen, månen och hvad
som helst, — bara inte om de liberala! Gud bevare
en för det! En liberal - det är en sådan där
otäck torr svamp (jag minns inte hvad den heter)
som inhöljer en i ett dammoln, om man oförmodadt
kommer åt den med fingret."
"Hvad är det egentligen, som har händt?"

"Ingenting särskildt. Hela bråket kommer från
den allra lumpnaste småsak. En skollärare, en
gemen figur af klockarsläkt, hade till Vostrjakof
inlämnat en anklagelseskrift mot en krögare, som han
beskyllde för att ha förfördelat honom i ord och
handling på ett offentligt ställe. Af allt syntes, att både
skolläraren och krögaren varit fulla som borstbindare,
och att bägge två uppfört sig lika illa. Om någon
förolämpning kommit i fråga, så var den i hvarje fall
ömsesidig. Vostrjakof hade bort bötfälla dem bägge
två för oljud och köra ut dem, — och därmed punkt.
Men hur går det i stället till hos oss? Hos oss
gäller alltid i främsta rummet icke personen, icke
saken, utan firman och varumärket. En skollärare,
hur stor odåga han än må vara, har alltid rätt,
därför att han är skollärare, därför att han är en helig
person, något i samma väg som "tabu" på Nya
Zeeland; en krögare åter har alltid orätt, därför att han
är krögare. Vostrjakof dömde krögaren till fängelse;
denne vädjade till kongressenFredskongress — en slags domstol, bestående af
samtliga fredsdomare i ett distrikt.. Kongressen
stadfäste högtidligt Vostrjakofs dom. Nå, jag häfdade
en motsatt uppfattning... Förifrade mig en smula
... Det är alltihop."

Peter Dmitritsch talade lugnt med vårdslös ironi.
Men i själfva verket oroade det honom högligen, att
han blifvit stämd. Olga Michajlovna kom ihåg, hur han
vid hemkomsten från den olycksaliga kongressen af
alla krafter ansträngde sig att dölja för de
hemmavarande, att han var nedstämd och missnöjd med sig
själf. Som förståndig karl kunde han icke undgå att

känna, att han gått alldeles för långt i häfdandet af
sin motsatta uppfattning, och hur mycket måste han
icke ljuga för att dölja denna känsla för sig själf
och andra! Hur mycket onödigt prat om staten
inom staten, om liberalismen, måste han icke göra
sig skyldig till, hur många tvungna speglosor och
hur mycket tillgjordt åtlöje öfver hvad som icke alls
var löjligt! Och då han fick veta, att han var stämd,
blef han plötsligt modstulen. Det tog tvärt slut med
pratet, speglosorna och åtlöjet. Han började sofva
illa, klagade öfver, att han hade tråkigt, och stod
oftare än vanligt vid fönstret och trummade på rutan.
Och Olga Michajlovna tyckte, att det samtidigt
kommit något osant mellan henne och mannen. Han
blygdes att erkänna för henne, hur nedstämd han
var, och hon var förargad öfver, att han icke ville
erkänna det. Då hon talade med honom om
kongressen eller stämningen, började han skryta och
visa sig öfverlägsen liksom nu inför Ljubotschka.

"Jag hörde, att ni har varit i Poltavska
guvernementet?" sade Ljubotschka frågande.

"Ja, det har jag," svarade Peter Dmitrisch. "Jag
kom därifrån i förrgår."

"Är det vackert där?"

"Ja. Till och med förtjusande vackert. Jag
skall säga er, att jag just kom dit till slåttern, och
det är den mest poetiska tiden på året i Ukraine.
Här ha vi ett stort hus, en stor trädgård, mycket
främmande och en massa bråk och hushållsbekymmer,
så att man icke alls ser, hur de slå; slåttern går
här obemärkt förbi. Men där har jag kring mitt
mejeri femton desjätiner ängsmark, flat som min
hand, — vid hvilket fönster man än står, ser man
ingenting annat än liar. De slå på ängen, de slå i
trädgården, inga gäster hemsöka en, inga
hushållsbekymmer heller, utan ofrivilligt ser, hör och
kännor man endast slåttern omkring sig. På gården
och i rummen doftar det af hö, från soluppgången
till soluppgången blänka liarna. Lill-Ryssland är i
allmänhet ett förtjusande land. Vill ni tro, att då
jag drack vatten ur källorna i sällskap med tranorna
eller drack dålig finkel på judekrogarna, medan den
stilla aftonluften bar till mig tonerna från en lillrysk
fiol eller tamburin, så lockade mig en förförisk tanke
— att slå mig ned där på den lilla landtgården och
lefva, så länge lifvet varar, långt från alla dessa
kongresser, intelligenta diskussioner, filosoferande
fruntimmer och långa middagar ...“

Peter Dmitritsch narrades icke. Han var
nedstämd och längtade verkligen efter hvila. Och han
hade farit till Poltavska guvernementet, endast för
att slippa se sitt arbetsrum, sina tjänare, bekanta
och allt, som kunde påminna honom om hans
öfverilning och sårade egenkärlek.

Ljubotschka rusade upp och slog förskräckt med
händerna.

"Å, ett bi, ett bi!" skrek hon. "Det kommer
och biter mig!"

"Var lugn, det bits inte!" sade Peter Dmitritsch.
"Hvad ni är för en liten hare!"

"Nej, nej, nej!" skrek Ljubotscha och ilade sin
väg, alltjämt stirrande på biet.

Peter Dmitritsch gick efter, följande henne med
en förödmjukad och sorgsen blick. Kanske att han,
i det han såg på henne, tänkte på sin landtgård och
ensamheten där och — hvem vet? — kanske också
med en viss värme på, hur skönt och ljufligt han
skulle ha det på landtgården, om hans hustru vore
denna unga, rena, friska flicka, som icke blifvit
förstörd af studier och icke bar på en oformlig kropp ...

Då rösterna och stegen dött bort, lämnade Olga
Michajlovna lusthuset och begaf fig hemåt. Hon
var gråtfärdig. Hennes svartsjuka stod nu i full
låga. Hon insåg, att Peter Dmitritsch icke var i sitt
esse, att han var utledsen, missnöjd med sig själf
och blygdes, och när folk blygas, så gömma de sig
först och främst undan för sina närmaste och öppna
sitt hjärta för främmande. Hon insåg också, att
Ljubotschka icke var farlig, lika litet som de andra
damerna, hvilka nu sutto där inne och drucko kaffe.
Men i det hela var det alltsammans obegripligt och
skräckinjagande, och Olga Michajlovna tyckte,att Peter
Dmitritsch icke längre tillhörde henne ens till hälfteü.

"Han har inte rättighet!" mumlade hon,
bemödande sig att klargöra sin svartsjuka förbittring mot
mannen. "Han har alls ingen rättighet! Det skall
jag genast säga honom!"

Hon beslöt att genast uppsöka mannen och säga
honom alltsammans rent ut: det var illa, afskyvärdt
illa af honom, att han gjorde sig omtyckt af alla
fruntimmer och på allt sätt traktade därefter, som
om det varit himmelsk manna för honom; det var
orättvist och ohederligt, att han gaf främmande, hvad
som rätteligen tillhörde hans hustru, och för henne
dolde hvad som försiggick inom honom, för att i
stället yppa det för första täcka lilla ansikte, som
kom i hans väg. Hvad hade hans hustru gjort
honom för ondt? . På hvad sätt hade hon försyndat
sig? Och slutligen, hon var längesedan utledsen
på hans osannfärdighet; han gjorde sig beständigt
till, stoltserade, koketterade, sade, hvad han icke
tänkte, och ansträngde sig att synas annorlunda, än
han var och borde vara. Hvad tjänade all denna
lögn till? Anstod det väl en hederlig man att
göra sig saker till sådant? Genom att ljuga skymfade
han både sig själf och dem, som han ljög för, och
visade ringaktning mot det, han ljög om. Insåg han
då icke, att om han koketterade och gjorde sig till vid
domarbordet eller vid sitt eget middagsbord, orerade
om maktens prerogativ endast för att förarga
farbrodern ... insåg han icke, att han därigenom endast
nesligt förringade domstolen, makten, sig själf och
alla, som sågo och hörde honom?

När Olga Michajlovna kom in i stora alléen, tog
hon på sig en min, som om hon just vore bortkallad
af husmoderliga plikter. På terrassen sutto herrarna
och drucko likör och åto bär; en af dem,
ransakningsdomaren i trakten, en fet, äldre man, som gällde
för att vara ett kvickhufvud och en lustigkurre, hade
visst berättat någon tvetydig historia, ty vid åsynen
af värdinnan höll han sig tvärt för munnen, hvälfde
ut och in på ögonen och satte sig. Olga
Michajlovna tyckte icke om landsortetjänstemännen. Hon
kunde icke med deras tafatta, stela hustrur, deras
skvalleraktiga sätt, täta besök och det krypande
smicker, hvarmed de öfverhöljde hennes man, som
de alla hatade i själ och hjärta. Och nu, då de ätit
och druckit sig mätta och ändå ämnade stanna
åtskilliga timmar till, kände hon deras närvaro som
en riktig plåga, men för att icke visa sig oartig,
smålog hon älskvärdt mot ransakningsdomaren och
hotade honom med fingret. Hon gick småleende
genom salen och förmaket, alltjämt med samma min,
som om hon hade några husmoderliga befallningar
att utdela. "Måtte bara ingen komma och hindra
mig!" tänkte hon, men tvingade sig att stanna i
förmaket, för att artigt höra på en ung man, som
satt vid pianot och spelade. Efter att ha stått ett
ögonblick, ropade hon: "Bravo, bravo, mr Georges !"
klappade ett par tag i händerna och gick vidare.

Mannen fann hon i hans arbetsrum. Han satt
vid bordet i grubblande ställning. Uttrycket i hans
ansikte var mörkt, tankfullt och skuldmedvetet.
Detta var icke längre den Peter Dmitritsch, som
disputerade vid middagsbordet, och som gästerna
kände, utan en annan, en trött, felaktig och med sig
själf missnöjd man, som endast var känd af hustrun.
Han hade tydligen gått in i sitt rum för att taga
en cigarrett. Framför honom låg ett öppet
cigarrfodral, fullt af cigarretter, och den ena handen låg i
bordslådan. Som han tog cigarretterna, hade han
liksom stelnat i samma ställning.

Hans min och ställning rörde Olga Michajlovna,
och hon kände sig lättare om hjärtat. Hon tyckte
synd om honom och ångrade sin svartsjuka och
vrede. Det var klart som dagen, att denne man var
utledsen, icke visste, hvad han skulle taga sig till
och kanske kämpade med sig själf. Vore det icke
bättre att hjälpa honom, i stället för att förebrå
honom och säga honom allt det där, som han ändå
visste lika väl själf? Olga Michajlovna gick tigande
fram till bordet; då hon ville visa, att hon icke
längre kom ihåg tvisten vid middagsbordet eller var
ond, knäppte hon ihop cigarrfodralet och lade det i
mannens ficka.

"Hvad skall jag säga honom?" tänkte hon. "Jag
skall säga, att lögnen är som en skog, — ju längre
man kommer in i den, desto svårare är det att hitta
ut igen. Jag skall säga: du har låtit förleda dig af
din falska roll och gått för långt; du har sårat
människor, som voro fästa vid dig, och som aldrig gjort
dig något ondt. Gå och bed dem om förlåtelse,
skratta ut dig själf och du skall bli lätt om
hjärtat igen. Och om du längtar efter frid och
ensamhet, så skola vi fara bort tillsammans."

Då Peter Dmitritsch mötte sin hustrus blick, tog
han med ens på sig samma likgiltiga och lätt
spefulla min, som han haft under middagen och i
trädgården, gäspade och steg upp.

"Klockan är nyss fem," sade han med en blick
på uret. "Om våra gäster också förbarma sig och
fara klockan elfva, så ha vi alla fall sex hela
timmar att dragas med. Glada utsikter i sanning!"

Och hvisslande gick han med sin vanliga solida
gång långsamt ur rummet. Man hörde hans solida
steg genom salen och förmaket, hörde honom på
samma solida sätt skratta och säga åt den unge
mannen, som spelade: "Bra—o, bra—o!" Så hördes
icke stegen längre, — han hade troligen gått ut i
trädgården. Och det var icke längre svartsjuka och
vrede, utan ett formligt hat till hans steg, röst och
konstlade skratt, som nu grep Olga Michajlovna.
Hon gick fram till fönstret och såg ut i trädgården.
Peter Dmitritsch gick framåt alléen. Med
tillbakakastadt hufvud, ena handen i fickan och knäppande
med den andra, promenerade han där så solid och
obesvärad och såg ut, som om han varit högst 

belåten både med sig själf och middagen och sin
matsmältning och naturen ...

I alléen syntes två små gymnasister, söner till
godsägarinnan fru Tschisjefsky, hvilka just nu
anländt, åtföljda af sin informator, en student i hvit
linnerock och mycket snäfva byxor. Då de mötte
Peter Dmitritsch, stannade gossarna och studenten
och gratulerade honom tydligen till namnsdagen.
Med en elegant axelryckning klappade han barnen
på kinden och räckte vårdslöst studenten handen,
utan att se på honom. Denne berömde visst vädret
och jämförde det med hur det varit i Petersburg, ty
Peter Dmitritsch sade högljudt och i en ton, som om
han tilltalat en exekutionsbetjänt eller ett vittne och
icke en af sina gäster:

"Hvad falls? Har ni det kallt i Petersburg?
Men här hos oss, far lille, är luften ren, och det
vimlar af jordens frukter, som ni ser... N-ja...“

Och i det han åter stack ena handen i fickan
och knäppte med den andra, fortsatte han sin väg.
Ända tills han försvann bakom hasselbuskarna, följde
Olga Michajlovna honom med en undrande
blick. Hvarifrån hade den trettiofyraårige mannen fått denna
solida generalsgång? Hvarifrån den värdiga,
ståtliga hållningen? Hvarifrån den högdragna
dallringen i rösten, alla dessa "hvad falls", "n-ja" och "far
lille"?

"Ja, nu kan han gå så där och kråma sig, sedan
han fick mina trehundra tusen förutom all jorden!"
tänkte Olga Michajlovna. "Men om inte jag varit,
tänker jag, han skulle stoltserat så lagom med sitt
öfverintecknade Koschefko."
Men hon blef själf rädd för sin fula tanke på
pengarna, som plötsligt dykt upp oombedd, Gud vete
hvarifrån. "Det där är ju käringlogik," tänkte hon
och förjagade tanken ...

"Hållning, ton, hvarje steg, hvarje ord, —
alltsammans är tillgjordt och beräknadt efter rollens
fordringar. Han går just så och icke annorlunda,
därför att han vet, att man ser på honom, och att
det klär honom. Fåfänga, småaktighet och lögn,
lögn utan all ände. Men, min Gud, för hvem ljuger
han, för hvem spelar han en roll, för hvem kråmar
han sig? För människor, af hvilka ena hälften är
dum och intetsägande, och den andra hälften
olycklig...«

Olga Michajlovna kom ihåg, hur hon under de
första månaderna af sitt äktenskap för att icke sitta
ensam hemma följt med till staden till
fredsdomarkongressen, där Peter Dmitrisch stundom presiderade
i stället för hennes gudfar, grefve Alexej Petrovitsch.
När han i full uniform, med kedja på bröstet kom i
presidentstolen, blef han alldeles som förvandlad.
Storartade gester, en dundrande stämma, oupphörliga
“hvad falls?" och "n-ja", nedlåtande tonfall... Allt
det vanliga, mänskliga, för honom utmärkande, som
Olga Michajlovna brukade se hos honom hemma,
hade gått upp i majestät, och i stolen satt icke Peter
Dmitritsch, utan en annan herre, som alla kallade
herr president. Medvetandet om hans maktställning
hindrade honom att sitta stilla, och han sökte
anledning att få ringa, kasta stränga blickar på
allmän-heten och ryta. Hvar kom närsyntheten och
döfheten ifrån, då han plötsligt började se och höra illa
och med majestätiskt rynkade ögonbryn befallde folk
att tala högre och komma närmare? Från sin
storhets höjd hade han så svårt att urskilja anletsdrag
och ljud, att om själfva Olga Michajlovna i detta
ögonblick kommit fram till henom, skulle han
bestämdt rytit åt henne också: "Hvad heter ni?" Han
duade vittnena, röt åt allmänheten, så att hans röst
hördes ända ut på gatan, och bemötte advokaterna
på det mest sårande sätt. Om kronoadvokaten skulle
tala, vände sig Peter Dmitritsch till hälften bort och
plirade upp i taket, hvarmed han ville visa, att
kronoadvokaten icke hade något där att göra, och att han
hvarken erkände eller hörde på honom. Om åter en
privat sakförare uppträdde i sin gråa skrud, så
låtsade Peter Dmitritsch vara idel öra och mätte honom
med en spefull, förintande blick, som tycktes säga:
Och den där skall vara jurist! — "Hvad vill ni säga
med det?" afbröt han. Om en vältalig advokat
använde utländska ord och t. ex. råkade säga "faktiv"
i stället för "fiktiv", så blef Peter Dmitritsch genast
eld och låga och utbrast: "Hvad falls? Hur var
det? Faktiv? Hvad är det för slag?" och tillade
i docerande ton: "Använd icke ord, som ni icke
själf begriper." Och då advokaten blossande röd och
med svettdrypande panna aflägsnade sig efter slutadt
tal, lutade sig Peter Dmitritsch med ett själfbelåtet,
triumferande småleende tillbaka mot stolsryggen. I
sitt beteende mot advokaterna apade han en smula
efter grefve Alexej Petrovitsch, men då grefven t. ex.
sade: "Förskona oss och hämta andan ett ögonblick!"
så lät det i hans mun gubbaktigt, godmodigt och
naturligt, men i Peter Dmitritschs åter rått och tillgjorda
Det var ett obehagligt minne!

*


2.

Handklappningar hördes. Den unge mannen
hade slutat att spela. Olga Michajlovna kom ihåg
sina gäster och skyndade ut i förmaket.

"Charmant, monsieur Georges!" sade hon, i det
hon gick fram till pianot. "Jag hörde på er, ni har
en märkvärdig talang! Men tycker ni inte, att vårt
piano är ostämdt?"

"Inte utan," medgaf den unge mannen och tog
en oktav.

I detsamma inträdde de båda gymnasisterna och
studenten i förmaket.

"Herre Gud, Mitja och Kolja!" utbrast Olga
Michajlovna med glad öfverraskning, i det hon gick
emot dem. "Hvad ni ha blifvit stora! Jag kände
inte igen er! Men hvar ha ni er mamma?"

"Jag har äran gratulera," började studenten
otvunget, "och önska allt godt. Jekaterina
Andrejevna hälsar och ber om ursäkt, att hon inte
kommer. Hon mår inte riktigt bra."

"Det är inte snällt af henne! Jag har väntat
henne hela dagen. Var det längesedan ni lämnade
Petersburg?" frågade Olga Michajlovna studenten.
"Hurudant är vädret där?" Och utan att afvakta
svar, blickade hon vänligt på pojkarna och upprepade:
"Hvad de ha blifvit stora! Det var inte längesedan
de kommo hit, ledda af sin sköterska, och nu äro de
redan gymnasister! De gamle åldras och ungdomen
växer upp... Ni ha väl ätit middag?"

"Å gör er inte något besvär för all del!" sade
studenten.

"Ha ni då inte ätit?"

"För all del, gör er inte något besvär!"

"Då vilja ni förstås ha mat?" frågade Olga
Michajlovna i skarp ton, otåligt och förargadt —
det undföll henne alldeles oförberedt, men hon
harklade sig genast, smålog och rodnade. "Hvad de ha
blifvit stora!" sade hon mildt.

"Gör er inte något besvär, jag ber!" upprepade
studenten ännu en gång.

Studenten bad, att man icke skulle göra sig
besvär, gossarna tego; tydligen voro de alla tre
hungriga. Olga Michajlovna förde dem ut i
matsalen och befallde Vasili duka bordet.

"Det är inte snällt af mamma!" sade hon, i det
hon hade dem att sätta sig. "Hon glömmer alldeles
bort mig. Det är inte snällt af henne, inte snällt...
Hälsa och säg henne det. Hvilken fakultet tillhör
ni?" frågade hon studenten.

"Den medicinska."

"Å, jag har alltid haft en stor svaghet för
läkare, skall jag säga er. Jag är så ledsen, att
min man inte är läkare. Tänk, hvilket mod behöfs
det till exempel inte för att göra en operation eller
obducera ett lik! Det är förfärligt! Är ni inte
rädd? Jag skulle dö af förskräckelse. Ni dricker
väl brännvin?"

"För all del, gör inte något besvär!"

"När man är ute på färdvägar, får man lof att
taga en sup. Jag, som är fruntimmer, gör det till
och med ibland. Och Mitja och Kolja skola ha sig
ett glas malaga. Det är ett så svagt vin, det är
inte alls farligt. Hvad de ha blifvit stora och
duktiga! Snart kan man gifta bort dem."

Olga Michajlovna pratade utan uppehåll. Hon
visste af erfarenhet, att när man har främmande, så
är det mycket lättare och bekvämare att tala än
att höra på. När man talar själf, så behöfver man
icke spänna sin uppmärksamhet, fundera ut svar på
frågor och förändra ansiktsuttryck. Men hon råkade
olyckligtvis göra en allvarlig fråga, som studenten
gaf ett mycket långt och inveckladt svar på, och
hon var tvungen att höra på. Studenten visste, att
hon en gång studerat vid en högre läroanstalt och
bemödade sig därför att vara så djupsinnig som
möjligt.

"Hvad tillhör ni för fakultet?" frågade hon,
glömmande att hon redan förut gjort samma fråga.

"Den medicinska."

Olga Michajlovna kom ihåg, att hon icke på
länge ägnat sig åt sina kvinnliga gäster.

"Jaså? Ni skall således bli läkare?" sade hon
och steg upp. "Det är bra. Jag ångrar, att jag
inte själf studerade medicin. Var nu så goda och
ät middag, mina herrar, och kom sedan ut i
trädgården. Jag skall göra er bekant med de unga
damerna."

Hon gick ut, i det hon såg på sin klocka, —
den felades fem minuter i sex. Och hon undrade
öfver, att tiden gick så långsamt och tänkte med
fasa på, att till midnatt, då gästerna skulle fara,
återstod det ännu sex timmar. Hur skulle hon
kunna slå ihjäl dessa sex timmar? Hvad skulle
hon säga för fraser? Hur förhålla sig gentemot
mannen?

I förmaket och på terrassen fanns icke en
lefvande själ. Alla gästerna hade spridt sig i
trädgården.

"Före teet måste man föreslå dem en promenad
i björkhagen eller en båtfärd," tänkte Olga
Michajlovna, i det hon skyndsamt styrde sina steg mot
krocketplatsen, hvarifrån prat och skratt hördes.
"Och de gamla herrarna får man placera vid
spelbordet..."

Från krocketplatsen kom betjänten Grigori emot
henne med några tomma buteljer.

"Hvar äro damerna?" frågade hon.

"Borta vid hallonlanden. Där är nådig herrn
också."

"Herre min skapare!" skrek någon ursinnigt
bortifrån krocketplatsen. "Jag har ju sagt er tusen
gånger, att för att känna bulgarerna, måste man ha
sett dem! Det är omöjligt att döma efter
tidningarna!"

Vare sig af detta rop eller något annat kände
Olga Michajlovna plötsligt en stark mattighet i hela
kroppen, i synnerhet i benen och axlarna. Hon
erfor ett begär att slippa tala, höra, röra sig.

"Grigori," sade hon matt och med ansträngning,
"då ni bjuder omkring te eller något annat, så var
snäll och vänd er inte till mig, fråga ingenting, tala
inte med mig om något... Gör allt på egen hand
och... och klampa inte med fötterna. Jag ber...
Jag kan inte, ty..."

Hon talade icke till punkt, utan gick vidare
mot krocketplatsen, men kom så ihåg fruntimren
och vek af till hallonlanden. Himlen och landskapet
sågo mörka ut liksom förut och lofvade regn; det
var varmt och kvaft; stora skockar af kråkor, som
hade förkänsla af ovädret, flögo kraxande öfver
parken. Ju närmare man kom fruktträdgården, desto
lummigare, mörkare och smalare blefvo alleerna; där
växte hela snår af vildapel, ektelningar, humlerankor
och allt möjligt ogräs, ett helt moln af små svarta
flugor omhvärfde Olga Michajlovna. Hon satte
händerna för ansiktet och ville tvinga sig att tänka på
den lilla människovarelsen... För hennes inbillning
jagade Grigori, Mitja, Kolja, bönderna som varit och
gratulerat på morgonen...

Det hördes steg, och hon öppnade ögonen.
Farbrodern, Nikolaj Nikolajevitsch, kom gående emot
henne med snabba steg.

"Är det du, min vän? Det var bra, att jag
träffade dig..." började han flåsande. "Får jag
säga dig ett par ord..." Han torkade sig med
näsduken om den röda, slätrakade hakan, tog därpå
tvärt ett steg tillbaka, slog ihop händerna och spände
ut ögonen. "Mor lilla, hur länge skall detta
fortfara?" utbrast han häftigt och sluddrande på målet.
"Jag frågar dig, — hvar är gränsen? Jag talar
nu icke om, att hans antedeluvianska åsikter
demoralisera hela vår umgängeskrets, eller att han sårar
allt det heligaste och bästa hos mig och hvarje
hederlig, tänkande människa, — det talar jag inte
om, men må han åtminstone uppföra sig anständigt!
Hvad skall detta betyda? Han skriker, ryter,
kråmar sig, vill spela Bonaparte, låter ingen annan säga
ett ord... fan vete hvad det går åt honom!
Storartade gester, förnämt skratt, nedlåtande ton! Men
tillåt mig fråga, hvad är han för slag? Grefve?
Furste? Matador? Jag frågar dig, — hvad är
han för slag? Sin hustrus man, en liten utfattig
godsägare och titulärämbetsman, som haft tur att
göra ett rikt gifte! En uppkomling, en junker, en
sådan hvaraf det går tjugu på dussinet! En äkta
Tschedrinsk typ! Jag bedyrar dig, ett af de två,
— antingen lider han af storhetsmani, eller också
har det gamla utlefvade kräket, grefve Alexej
Petrovitsch, verkligen rätt i sitt påstående, att nutidens
barn och ungdom sent blir fullvuxen och leker kusk
och general ända tills den blir fyrtio år!"

"Det är mycket sant..." instämde Olga
Michajlovna. "Men låt mig komma fram."

"Döm nu själf, — hvart skall väl detta leda?"
fortfor farbrodern, stängande vägen för henne. "Hvad
skall väl bli slutet på den här generalsleken! Han
har redan fått sig en stämning på halsen! Det
gläder mig! Han har bråkat och väsnats så länge,
tills han slutligen hamnat på de anklagades bänk.
Och det är inte inför kretsdomstolen, utan inför
själfva öfverrätten han blifvit stämd! Värre kan
man inte gärna tänka sig! För det andra har han
blifvit osams med alla! I dag är det hans
namnsdag, men du ser, att hvarken Vostrjakof eller
Jachontof ha kommit, eller Vladimirof eller Schevutt
eller grefven... Han ger sig ju ut för att vara ändå
mer konservativ än grefve Alexej Petrovitsch, och
så kommer inte han en gång. Och han kommer
aldrig mera hit! Du skall få se, att han inte
kommer!"

"Men, herre Gud, hvad kan jag göra åt det?"
frågade Olga Michajlovna.

"Hvad du kan göra? Du är hans hustru! Du
är intelligent, har studerat, och det står i din makt
att göra en ärlig arbetare af honom!"

"Vid högskolorna får man inte lära sig att
inverka på tröga människor."

Olga Michajlovna kände sig alldeles utledsen;
den ifver och belåtenhet, hvarmed farbrodern gjorde
ner mannen bakom dennes rygg, kom henne att
förlora tålamodet.

"Det är nästan som om ni alla ville, att jag
skulle gå och be er om förlåtelse, för att jag
studerat vid en högskola!" sade hon skarpt. "Hör
på, farbror, om man hela dagen spelar samma och
samma skalor i öronen på dig, så sitter du minsann
inte kvar på samma plats, utan rymmer din väg.
Och jag har nu i ett års tid dag efter dag hört ett
och detsamma, ett och detsamma. Men haf då
ändtligen förbarmande, mitt herrskap!"

Farbrodern tog på sig en mycket allvarsam min,
såg därefter forskande på henne och förvred munnen
till ett spefullt löje.

"Ser man på!" gnolade han med sin spruckna
röst. "Ursäkta!" sade han sedan och bugade sig
ceremoniöst. "Om du själf dukat under för hans
inflytande och bytt om åsikter, så hade du bort säga
ifrån det förut. Ursäkta!"

"Ja, jag har bytt om åsikter!" skrek hon.
"Triumfera nu!"

"Ursäkta!"

Farbrodern bugade sig ceremoniöst än en gång,
skrapade med foten och aflägsnade sig.

"Gamla nöt!" tänkte Olga Michajlovna. "Han
kan gärna ge sig af, om han vill."

Damerna och ungdomen fann hon i
fruktträdgården vid hallonlanden. Några åto hallon, andra,
som tröttnat på det, irrade utmed
jordgubbssängarna eller gräfde bland sockerärterna. Ett stycke
längre bort, strax bredvid ett äppleträd med stora
tunga grenar, som rundtomkring stöddes af stänger,
ryckta ur ett gammalt staket, höll Peter Dmitritsch
på att slå af gräset. Håret föll ner öfver pannan,
halsduken hade lossnat och klockkedjan fallit ur
knapphålet. På hvarje hans rörelse, hvarje
svängning af lien kunde man se, att han förstod sin sak
och var i besittning af stor fysisk styrka. Bredvid
honom stodo Ljubotschka och döttrarna till en af
grannarna, öfverste Bukrejef, Natalia och Valentine,
eller, som de allmänt kallades, Nata och Vata, ett
par blodfattiga och sjukligt feta blondiner på sexton,
sjutton år, i hvita klädningar, påfallande lika
hvarandra. Peter Dmitritsch höll på att lära dem
att slå.

"Det är mycket enkelt..." sade han. "Man
bör endast förstå att hålla lien rätt och inte bli för
ifrig, det vill säga, inte använda mera styrka, än
hvad som behöfs. Så här... Vill ni inte försöka
nu?" frågade han Ljubotschka, i det han räckte
henne lien. "Se så, försök!"

Ljubotschka tog tafatt lien i händerna, rodnade
och skrattade.

"Var inte blyg, Ljubof Alexandrovna!" ropade
Olga Michajlovna så högt, att alla de andra
fruntimren kunde höra det och veta, att hon var med
dem. "Var inte blyg! Det kan alltid vara bra att
kunna! Om ni blir gift med en af Tolstoys
anhängare, så är ni tvungen att vara med om
slåttern."

Ljubotschka höjde lien, men brast på nytt i
skratt, och som skrattandet förtog henne all styrka,
släppte hon lien strax igen. Hon både skämdes för
och tyckte om, att man bemötte henne som
fullvuxen. Utan att hvarken skratta eller rodna, tog
Nata lien med lugn och allvarsam min, svängde
den och trasslade in den i gräset. Lika lugn och
allvarsam som systern, tog därpå Vata lien och slog
till med den, så att den fastnade i marken. Efter
att ha utfört dessa bedrifter, togo de båda systrarna
hvarandra under armen och gingo stillatigande till
hallonlanden.

Peter Dmitritsch skrattade och var uppsluppen
som en pojke, och denna med det största godmod
parade barnsliga uppsluppenhet klädde honom vida
bättre än något annat. Olga Michajlovna tyckte om
honom sådan. Men hans pojaktighet varade vanligen
icke länge. Så äfven denna gång, — efter att ha
lekt med lien, fann han det af ett eller annat skäl
nödvändigt att ge sin lekfullhet en allvarlig
anstrykning.

"När jag slår, känner jag mig friskare och mera
normal, skall ni veta," sade han. "Om jag blefve
tvungen att lefva ett uteslutande andligt lif, skulle
jag bli tokig. Jag känner att jag inte är född till
kulturmänniska! Jag skulle slå, plöja, så, köra
hästarna..."

Och mellan Peter Dmitritsch och damerna
utspann sig ett långt samtal om kroppsarbetets
företräden, om kulturen, penningens vådor och den
personliga äganderätten. Under det Olga
Michajlovna lyssnade till mannen, kom hon åter att tänka
på sin hemgift.

"Det kommer nog en tid," tänkte hon, "då han
inte förlåter mig, att jag är rikare än han. Han
är stolt och egenkär. Han kommer kanske att
hata mig, därför att han har mig att tacka för så
mycket."

I det hon jämte sin man närmade sig
hallonbuskarna, stannade hon bredvid öfverste Bukrejef,
som åt hallon och äfven deltog i samtalet.

"Var så god," sade han och lämnade plats för
dem, "här äro de mognaste... Enligt Proudhons
åsikt," fortfor han, höjande rösten, "är således
egendom stöld eller, hvilket kommer på ett ut, stöld är
egendom. Men jag får tillstå, att jag inte erkänner
sådana filosofer som Proudhon eller ens anser dem
för filosofer. För mig äro fransmännen inga
auktoriteter!"

"Nå, hvad Proudhon och alla sådana där herrar
beträffar, så är jag en klen domare," sade Peter
Dmitritsch. "När det gäller filosofi, får ni vända
er till min fru. Hon har studerat vid en högskola
och kan både Schopenhauer och Proudhon och alla
de andra utantill..."

Uppfångade väl öfversten det spefulla tonfallet
i Peter Dmitritschs röst, eller märkte han, att Olga
Michajlovna rodnade och kastade en förbittrad blick
på mannen, — hur som helst, fann han det
nödvändigt att säga i medlande ton:

"Men inte är väl Olga Michajlovna någon
riktig studentska? Jag tänker, jag, att hon bara åkte
till högskolan en tre, fyra gånger i sitt eleganta
ekipage, nedlåtande hörde på föreläsningarna och
sedan for vidare på någon visit... Det är icke att
studera, det är bara att följa med modet, vara
'chic'..."

Olga Michajlovna kände åter en olidlig
förstämning. Hon lämnade hallonlanden och gick med
utseendet af att ha några tillsägelser att göra till
trädgårdsmästarens stuga. På tröskeln satt
trädgårdsmästarhustrun Varvara och hennes fyra barn, små
ungar med stora kortklippta hufvuden. Varvara var
också i välsignadt tillstånd och väntade sin
nedkomst i nästa månad. Efter att ha hälsat, såg
Olga Michajlovna tyst på henne och barnen och
frågade:

"Nå, hur känner du dig?"

"Å jo, tämligen..."

En tystnad följde. De båda kvinnorna tycktes
stillatigande förstå hvarandra. Olga Michajlovna
påminde sig det illamående, som kommit öfver henne
före middagen. Det hade icke varit några plågor,
men hon hade känt en obehaglig tyngd i hela
kroppen.

"Betyder det ingenting?" frågade hon efter att
ha talat om det.

"Det vete Gud, hennes nåd. Kanske att det
ingenting betyder."

"Det är förfärligt att få barn första gången!
Jag tror bara, att jag inte skall kunna uthärda det,
utan dö."

"Det trodde jag också, men jag lefver ju...
Det är inte så farligt!"

Varvara, som redan för femte gången hade
samma historia och var erfaren, bemötte sin matmor
med en viss öfverlägsenhet och talade till henne i
undervisande ton, och Olga Michajlovna erkände
ofrivilligt hennes auktoritet. Hon ville tala om sin
ängslan, om barnet, om de känslor hon erfor, men
var rädd, att Varvara skulle finna det småaktigt
och enfaldigt. Därför teg hon och väntade, att
Varvara själf skulle säga något.

"Olga vi gå hem!" ropade Peter Dmitritsch
borta ifrån hallonlanden.

Olga Michajlovna skulle ha velat stå så där
tyst och väntande och stirra på Varvara hela
kvällen, men hon var tvungen att gå. Hon hade knappt
hunnit några steg från stugan, då Ljubotschka, Vata
och Nata kommo springande emot henne. De båda
sistnämnda stannade på en hel famns afstånd liksom
förstenade, men Ljubotschka sprang fram och kastade
sig om hennes hals.

"Kära, snälla, rara Olga Michajlovna!" ropade
hon, öfverhöljande hennes ansikte och hals med
kyssar. "Låt oss fara och dricka te på holmen."

"På holmen! På holmen!" sade på en gång
Vata och Nata, alltjämt med samma allvarsamma
uppsyn.

"Men det blir regn, min söta vän."

"Nej, det blir det inte!" skrek Ljubotschka och
tog på sig en gråtfärdig min. "Alla äro med om
att fara! Snälla, söta..."

"Alla där borta göra sig i ordning att fara och
dricka te på holmen," sade Peter Dmitritsch, i det
han kom fram till dem. "Vill du bestyra om det...
Vi fara allesammans i båtar, men samovarerna och
det andra måste man skicka i en vagn med
tjänstfolket."

Han gick bredvid hustrun och tog henne under
armen. Olga Michajlovna längtade att säga något
obehagligt, spetsigt åt mannen, om det så skulle
vara att påminna om pengarna. Hon tänkte efter
och sade så:

“Hvarför har inte grefve Alexej Petrovitsch
kommit? Så ledsamt!“

“Jag är mycket glad öfver, att han inte kom,“
ljög Peter Dmitritsch. “Han tråkar alldeles ut mig,
den narren!“

“Men före middagen väntade du honom ju med
sådan otålighet!“

*



3.

En halftimme senare trängdes redan alla gästerna
nere vid stranden omkring pålarna, där båtarna voro
fästa. Alla pratade och skrattade om hvarandra och
visste i den allmänna villervallan icke hvar de skulle
placera sig. Tre båtar voro redan öfverfyllda med
passagerare, men två stodo tomma. Till dessa två
hade nycklarna på något sätt förkommit, och ett par
personer hade blifvit uppskickade till gården för att
leta reda på dem. Några sade, att Grigori hade
nycklarna, andra att de voro hos förvaltaren, och
ännu andra rådde till att skicka efter smeden och
bryta sönder låsen. Och alla talade på en gång,
afbrytande och öfverröstade hvarandra. Peter
Dmitritsch gick otåligt af och an på stranden och
skrek:

"Hvad fan skall det här betyda? "Nycklarna
skola ja alltid ligga i fönstret i förstugan! Hvem
har vågat taga dem därifrån? Förvaltaren kan taga
hit sin egen båt, i fall han vill fara ut!"

Slutligen hittades nycklarna. Då visade det
sig, att det felades två åror. Åter uppstod en vild
oreda. Peter Dmitritsch, som tröttnade på att gå
af och an, hoppade ner i en lång och smal båt,
urhålkad ur en poppelstam, och aflägsnade sig från
stranden, gungande så hårdt, att han var nära att
falla i vattnet. Efter honom sköto de andra båtarna
också ut, under högljudda skrattsalvor och skrik
från fruntimren.

Den hvita, mulna himlen, träden på stranden,
säfven och de mänskofyllda båtarna aftecknade sig i
vattnet som i en spegel; under båtarna, djupt ner i
den bottenlösa afgrunden syntes också en himmel
med flygande fåglar. Den ena stranden, på hvilken
herrgården låg, var hög, brant och trädbevuxen; på
den andra sträckte sig grönskande ängar, här och
där öfversvämmade af floden. När båtarna kommit
ett stycke ut, glimtade stugor fram mellan de
sorgset hängande pilarna på stranden; på ett ställe
syntes en skock kor och man hörde sång, skrik af
druckna röster och tonerna från en dragharmonika.

Här och där på floden gledo fiskarbåtar, hvars
ägare voro ute för att lägga sina nät för natten. I
en liten båt sutto några kringvandrande
amatörmusikanter, som spelade på själfgjorda fioler och
violonceller.

Olga Michajlovna satt vid styret. Hon smålog
älskvärdt och pratade ifrigt för att underhålla
gästerna, men sneglade själf i smyg på mannen, som
var före alla de andra. Han stod upprätt i båten
och vrickade med en åra. Den lätta, spetsiga lilla
farkosten flög pilsnabbt fram; den såg liflig och
nyckfull ut och tycktes liksom hysa agg till den
tunga Peter Dmitritsch, samt endast afvakta ett
lämpligt ögonblick för att glida bort under hans
fötter. Olga Michajlovna såg på mannen och
förargade sig öfver hans vackra utseende, som slog an
på alla, öfver hans utmanande ställning och
förtroliga sätt mot fruntimren; hon var svartsjuk på alla
deras kvinnliga gäster, och på samma gång spratt
hon oupphörligt till och var rädd, att den rankiga
båten skulle välta och en olycka inträffa.

"Sakta, Peter!" ropade hon med hjärtat i
halsgropen. "Sitt ner i båten! Vi tro nog ändå, att
du är oförvägen."

De personer, som sutto med henne i båten,
oroade henne också. De voro alla vanliga, hyggliga
människor, sådana som folket är mest, men nu
föreföllo de henne samtligen ovanliga och dåliga. Hos
hvar och en af dem såg hon icke annat än lögn.
"Den där unge herrn, som sitter där och ror i
glasögon med guldbågar, är en rik, välfödd och af
lyckan gynnad mammas gosse, som alla anse för en
hederlig, frisinnad och framstående man. Det är
ännu inte ett år sedan han slutade vid universitetet
och kom för att slå sig ner här i kretsen, och redan
säger han om sig själf: 'vi ledande män i
semstvon...' Men om ett år finner han som så många
andra det tråkigt och ger sig af till Petersburg
igen, och för att rättfärdiga sin rymning går han
omkring öfver allt och säger, att semstvon är en
omöjlig inrättning och att han blifvit lurad. Och
från den andra båten blickar hans unga hustru på
honom i blind beundran och tror, att semstvon är
en omöjlig inrättning. Och den korpulente,
välrakade herrn där i halmhatt med bredt band och
en dyr cigarr mellan läpparna, — han som med
förkärlek begagnar sig af frasen: 'Det är på tiden,
att vi göra oss kvitt fantasierna och taga itu med
fakta!' — han gäller för att vara en af de ifrigaste
förkämparna för en rationell och duktig
landthushållning. Han har Yorkshiresvin, engelska bikupor,
raps, ananas, mejeri och på hans gårdskontor förs
dubbelt italienskt bokhålleri. Men för att om höstarna
kunna fara till Krim med sin älskarinna, säljer han
hvarje sommar sin skog till timmer och intecknar
jorden styckevis. Och där sitter farbror Nikolaj,
Nikolajevitsch, som är ursinnigt förargad på Peter
och ändå inte far hem till sig!"

Olga Michajlovna kastade en blick på de andra
båtarna och såg där endast ointressanta original,
dåliga aktörer eller inskränkta nollor. Hon påminde
sig alla, som hon lärt känna i kretsen och kunde
icke minnas en enda, som det var uppfriskande eller
en hvila att tänka på. Alla föreföllo henne
obegåfvade, färglösa, inskränkta, trångbröstade, falska,
hjärtlösa, alla sade, hvad de icke tänkte, och gjorde,
hvad de icke ville. Förtviflad, utledsen, kände hon
ett plötsligt begär att rusa upp och skrika: "Ni
tråka ut mig!" och sedan hoppa ur båten och simma
i land.

"Mitt herrskap, låt oss taga Peter Dmitritsch
på släp!" ropade någon.

"Ja, ja!" instämde de andra. "Olga Michajlovna,
tag er man på släp!"

För att göra detta, måste Olga Michajlovna,
som satt i aktern, noga passa på rätta ögonblicket
och behändigt fatta tag i kedjan på mannens båt.
Då hon sträckte sig efter kedjan, rynkade Peter
Dmitritsch ögonbrynen och kastade en förskräckt
blick på hennes gestalt.

"Bara du inte förkyler dig!" sade han.

"Om du är ängslig för mig och barnet,
hvarför plågar du mig då?" tänkte Olga Michajlovna.

Peter Dmitritsch erkände sig besegrad, och då
han icke ville bli tagen på släp, hoppade han ifrån
sin båt öfver i den andra, som redan var proppfull
af passagerare, och hoppade så oförsiktigt, att båten
krängde häftigt på sned och alla skreko till af
förskräckelse.

"Det gjorde han, för att slå an på fruntimren,"
tänkte Olga Michajlovna. "Han vet, att det tar sig
bra ut..."

Hon började känna en ihållande darrning i
händer och fötter och trodde själf, att det kom sig af
ledsnaden, förargelsen, nödtvånget att småle och den
tyngd, hon erfor i hela kroppen. Och för att dölja
denna darrning för gästerna, bemödade hon sig att
prata och skratta ännu högljuddare, röra sig ännu
mer...

"I fall jag plötsligt skulle brista i gråt,"
tänkte hon, "så skall jag säga, att jag har
tandvärk..."

Men ändtligen kommo de fram till
"Goda-Hoppsholmen". Så kallades en halfö, som bildades
genom en skarp inskärning af floden och som var
alldeles öfvervuxen med gamla björkar, ekar, pilar och
popplar. Under träden stodo redan dukade bord
med rykande samovarer, och där omkring fjäskade
Vasili och Grigori i frackar och hvita vantar. På
andra stranden, midt emot Goda-Hoppsholmen, stodo
vagnarna, som ditfört matförråden, och därifrån
forslades korgar och knyten öfver till holmen i en liten
båt, mycket liknande den Peter Dmitritsch begagnat.
Betjänterna, kuskarna och till och med bonden, som
satt i båten, hade den högtidliga namnsdagsmin, som
man endast ser hos barn och tjänstfolk.

Medan Olga Michajlovna gjorde i ordning teet
och slog i de första glasen, sysselsatte sig gästerna
med likörer och sötsaker. Men sedan började den
villervalla, som är oåtskiljaktig från tepicknicker
och som är mycket tråkig och tröttsam för
värdinnan. Grigori och Vasili hade knappt hunnit bära
omkring de första brickorna med glas och koppar,
förrän redan händer med tomma glas sträcktes fram
mot Olga Michajlovna. En bad att få utan socker,
en annan ville ha starkare, en tredje svagare, en
fjärde ville icke alls ha mera. Och allt detta måste
Olga Michajlovna komma ihåg och sedan ropa: "Ivan
Petrovitsch, var det ni, som ville ha utan socker?"
eller: "Mitt herrskap, hvem var det, som ville ha
svagare?" Men den, som bedt om svagare eller
utan socker, kom icke längre ihåg det, inbegripen
som han eller hon var i ett trefligt samtal, utan
tog första glas han fick tag i. En liten bit från
borden irrade likt skuggor dystra gestalter, som
låtsade leta svampar i gräset eller läsa etiketterna
på korgarna, — det var de, som icke lyckats komma
åt några glas. "Har ni druckit te?" frågade Olga
Michajlovna, och den tillfrågade bad, att hon icke
skulle göra sig besvär, och sade: "Jag väntar så
gärna," fastän det var bekvämare för värdinnan, att
gästerna icke väntade, utan trängde sig fram.

Några voro så upptagna af att prata, att de
endast med största långsamhet sörplade i sig teet
och behöllo glasen en halftimme, andra åter, i
synnerhet de som druckit mycket vid middagen, gingo
icke ifrån bordet, utan tömde glas på glas, så att
Olga Michajlovna knappt hann med att fylla dem.
En ung lustigkurre drack te på bit och upprepade
oupphörligt: "Sådant här värmer en stackars syndare
ända in i själen," och bad om och om igen med en
djup suck: "Törs jag be att få en liten tår till!"
Han drack kolossalt, bet af sockret så att det
knastrade och trodde, att allt detta var mycket
lustigt och originelt, och att han på ett slående sätt
härmade tarfligt folk. Ingen begrep, att alla dessa
småsaker plågade värdinnan, och det var också svårt
att begripa det, ty Olga Michajlovna smålog
älskvärdt hela tiden och pratade strunt.

Men hon kände sig illa till mods... Hon
förargade sig öfver trängseln, skrattsalvorna, de
oupphörliga frågorna, den unge lustigkurren, de hufvudyra
betjänterna, barnen, som kretsade kring bordet; det
förargade henne, att Vata var lik Nata och Kolja
lik Mitja, och att hon icke kunde komma ihåg, hvem
af dem som druckit te och hvem icke. Hon kände,
att hennes konstlade, älskvärda småleende började
öfvergå till en ondskefull grimas, och hon trodde
oupphörligt, att hon skulle brista i gråt.

"Mitt herrskap, det börjar regna!" skrek någon.

Alla tittade upp mot himlen.

"Ja, det regnar verkligen..." bekräftade Peter
Dmitritsch och torkade sig på kinden.

Det var endast några stänk och ännu tycktes
det icke ämna börja regna på allvar, men gästerna
fingo i alla fall brådt att återvända hem. Först
ville de alla fara i vagnarna, men så ändrade de
sig och styrde sina steg till båtarna. Under
förevändning, att hon måste skynda sig för att göra
några tillrustningar till supén, bad Olga Michajlovna
om tillåtelse att få skilja sig från sällskapet och åka
hem i stället.

Så fort hon kom upp i vagnen, lät hon först
och främst sitt ansikte hvila ut från det tröttsamma
småleendet. Med förbittrad min åkte hon genom
byn, och med förbittrad min besvarade hon de
mötande böndernas hälsningar. När hon kom hem, gick
hon med släpande steg in i sängkammaren och lade
sig på mannens säng.

"Herre min Gud," hviskade hon, "hvarför
underkastar jag mig detta straffarbete? Hvarför trängas
dessa människor här och låtsa, som om de hade
roligt? Hvarför småler jag och ljuger? Jag förstår
det inte, jag förstår det inte!"

Det hördes steg och röster. Det var gästerna,
som kommo tillbaka.

"Än sedan?" tänkte Olga Michajlovna. "Jag
ligger ännu en liten stund."

Men en tjänstflicka kom in i sängkammaren,
sägande:

“Hennes nåd, Marja Grigorjevna skall fara!“

Olga Michajlovna rusade upp, slätade sig i håret
och skyndade ut ur sängkammaren.

“Marja Grigorjevna, hvad skall detta betyda?“
började hon i förolämpad ton, i det hon gick emot
Marja Grigorjevna. “Hvarför har ni så brådtom?“

“Jag måste, min dufva lilla. Jag har redan
dröjt för länge. Barnen vänta på mig där hemma.“

“Det är inte snällt af er! Hvarför tog ni inte
barnen med er?“

“Kära vän, om ni tillåter, skall jag taga dem
med hit en hvardag, men i dag . . .“

“Ja, gör det för all del,“ afbröt Olga
Michajlovna, “det skulle vara så roligt! Edra barn äro
så söta! Kyss dem från mig . . . Men jag är
verkligen ond på er! Hvarför denna brådska, det kan
jag inte förstå!“

“Jag måste . . . Farväl, min söta vän . . . Var
försiktig . . . I det tillstånd, hvari ni nu befinner
er . . .“

De kysste hvarandra. Efter att ha följt sin
gäst till hennes vagn, gick Olga Michajlovna in i
förmaket till damerna. Där voro redan ljusen tända,
och herrarna sutto och spelade kort.

*


4.

Efter supén, — klockan var då en kvart på
ett — började gästerna ge sig af. Olga
Michajlovna, som följt dem ut, stod på trappan och sade:

“Ni borde ha lånat en schal! Det börjar bli
svalt. Måtte ni bara inte förkyla er!“

“Var lugn, Olga Michajlovna!“ svarade gästerna,
i det de stego upp i vagnen. “Farväl då! Kom
ihåg, att vi vänta er! Narra oss inte!“

“Ptro!“ kusken höll in hästarna.

“Kör, Dennis! Adjö, Olga Michajlovna!“

“Hälsa barnen!“

Vagnen rullade bort och försvann genast i
mörkret. I den röda ljuskrets, som lyktan kastade
på vägen, syntes ett nytt två- eller trespann af
otåliga hästar och konturerna af en kusk med
utsträckta händer. Åter börjades kyssandet,
förebråelserna och bönerna att komma snart igen eller låna
en schal. Peter Dmitritsch sprang ut och hjälpte
fruntimren upp i vagnen.

“Du kör nu förbi Jefremovtschino,“ undervisade
han kusken. “Öfver Mankino är det närmare, men
där är vägen sämre. Du kunde hitta på att stjälpa . . .
Farväl, sköna donna! Mille compliments till er herr
man!“

“Adjö, käraste Olga Michajlovna! Gå in i
rummen, annars förkyler ni er! Det är fuktigt.“

“Ptro! Han konstrar, den saten!“

"Hvad är det för hästar ni har?" frågade Peter
Dmitritsch.

"Vi köpte dem i våras hos Chajdorof," svarade
kusken.

"Präktiga bruntar..."

Och Peter Dmitritsch klappade sidohästen på
länden.

"Seså, kör! Lycklig resa!"

Slutligen hade den sista gästen farit. Den röda
ljuskretsen på vägen började flytta på sig, blef
trängre och slocknade — det var Vasili, som bar
bort lyktan från trappan. Förr brukade Peter
Dmitritsch och Olga Michajlovna, när de följt sina gäster
ut, hoppa omkring i salen och klappa i händerna,
sjungande: "De ä' borta! De ä' borta! De ä'
borta!" Men nu var Olga Michajlovna icke i lynne
härtill. Hon gick in i sängkammaren, klädde af sig
och lade sig.

Hon tyckte, att hon genast borde somna och
sofva riktigt godt. Hon hade ondt i benen och
axlarna, hufvudet var tungt efter det myckna pratet
och hon kände samma obehag som förut i hela
kroppen. Hon drog täcket öfver hufvudet och låg
i tre minuter, tittade därefter fram på lampan
framför helgonbilden, lyssnade till tystnaden och
smålog.

"Så skönt..." mumlade hon och drog upp benen
som hon tyckte blifvit längre af, att hon gått så
mycket. "Sofva, sofva..."

Det ryckte i benen, hon låg illa och vände sig
om på andra sidan. En stor fluga surrade inne i
rummet och slog oroligt mot taket. Ute i salen
hördes Grigori och Vasili gå med försiktiga steg
och duka af borden. Olga Michajlovna började tro,
att hon icke skulle kunna somna, förr än alla dessa
ljud tystnat. Och hon vände sig åter otåligt om på
andra sidan.

Från förmaket hördes mannens röst. Någon
hade troligen stannat kvar öfver natten, ty Peter
Dmitritsch vände sig till någon i högljudd ton:

"Jag säger inte, att grefve Alexej Petrovitsch är
falsk och tillgjord. Men han förefaller ofrivilligt så,
därför att ni alla, mina herrar, anstränga er att i honom
se, hvad han i själfva verket inte är. Hans
narraktighet betraktas som originalitet, hans familjära sätt
som godmodighet och hans fullständiga brist på
åsikter som höjden af all konservatism. Nå ja, låt
oss antaga, att han verkligen är en full-lödig
konservativ. Men hvad är det egentligen att vara
konservativ?"

Peter Dmitritsch, som var ursinnig både på
grefve Alexej Petrovitsch och gästerna och sig själf,
öppnade nu sitt hjärta. Han öfveröste både grefven
och gästerna med smädelser och var i förargelsen
på sig själf färdig att uttala de mest ytterligt gående
åsikter. Efter att ha följt gästen till dennes rum,
gick han af och an i förmaket, sedan ut i matsalen,
genom korridoren och arbetsrummet åter in i
förmaket och kom slutligen in i sängkammaren. Olga
Michajlovna låg på rygg med täcket neddraget till
midjan (hon fann det redan varmt) och följde med
hätsk blick flugan, som surrade i taket.

"Har någon stannat kvar öfver natten?"
frågade hon.

"Ja, — Jegorof."

Peter Dmitritsch klädde af sig och lade sig i
sin säng. Han rökte tigande en cigarrett och
började också stirra på flugan. Hans blick var bister
och orolig. Olga Michajlovna låg en lång stund
och såg på hans vackra profil. Det föreföll henne,
som om, ifall mannen plötsligt vändt sig till
henne och sagt: "Olga, jag är ledsen!" skulle hon
börjat gråta eller skratta och blifvit lättare om
hjärtat. Hon trodde, att benen värkte och hon
kände sig så tung i hela kroppen, därför att hon
var nedstämd.

"Peter, hvad tänker du på?" frågade hon.

"Å, på ingenting..." svarade mannen.

"Du har på sista tiden haft hemligheter för
mig. Det är inte rätt."

"Hvarför skulle det inte vara rätt?" svarade
Peter Dmitritsch efter ett ögonblicks tystnad. "Vi
ha hvar och en sitt personliga lif, — följaktligen ha
vi också våra hemligheter."

"Personliga lif... våra hemligheter... det där
är fraser! Förstår du inte, att du sårar mig?" sade
Olga Michajlovna, i det hon reste sig upp och satte
sig i sängen. "Hvarför döljer du för mig, att du
känner dig nedstämd? Och hvarför finner du det
lämpligare att öppna ditt hjärta för främmande
kvinnor än för din hustru? Jag hörde ju, hur du
i dag utgöt dig för Ljubotschka där borta vid
bikuporna."

"Nå, jag gratulerar! Det gläder mig, att du
hörde det."

Detta betydde så mycket som: lämna mig i
fred, stör mig icke i mina tankar! Olga
Michajlovna blef upprörd. All den förargelse och vrede,
som samlat sig inom henne under dagens lopp,
brusade plötsligt upp. Hon ville genast, utan att
invänta morgondagen, säga mannen allt, såra honom,
hämnas... I det hon sökte behärska sig och icke
skrika, sade hon:

"Så vet då, att allt detta är uselt, uselt, uselt!
Jag har hatat dig hela dagen i dag... det är, hvad
du åstadkommit!"

Peter Dmitritsch satte sig också upp.

"Uselt, uselt, uselt!" fortsatte Olga Michajlovna,
darrande i hela kroppen. "Du behöfver alls icke
gratulera mig! Gratulera hellre dig själf! Det är
en skam, en skändlighet! Du har trasslat in dig i
lögnen till den grad, att du blygs att vara i samma
rum som din hustru! Du är falsk! Jag ser tvärs
igenom dig och begriper alla dina manövrer!"

"Olga, när du tänker vara vid dåligt humör,
så var snäll och underrätta mig på förhand. Då
lägger jag mig inne i mitt rum."

Med dessa ord tog Peter Dmitritsch sin kudde
och gick ut ur sängkammaren. Olga Michajlovna
hade icke förutsett detta steg. Några ögonblick
stirrade hon tyst med öppen mun och darrande i
hela kroppen på dörren, genom hvilken mannen
försvunnit, och bemödade sig att förstå, hvad denna
flykt skulle betyda. Var det ett af dessa
konstgrepp, som falska människor använda, när de inse
sig ha orätt i en tvist, eller var det en
förolämpning, uppsåtligt tillfogad hennes egenkärlek? Hur
skulle hon uppfatta det? Om mannen tog sin kudde
och lämnade sängkammaren, betydde icke detta, att
han icke älskade sin hustru längre, gjorde narr af
henne och föraktade hennes ord och hennes vrede?
Olga Michajlovna kom ihåg, att en af hennes
manliga kusiner, en ung lefnadslustig officer, skrattande
brukade tala om för henne, att när hans ömma
maka började sina nattliga sparlakansläxor, så tog
han vanligen sin kudde och gick hvisslande in till
sig, hvarigenom han försatte sin fru i en både löjlig
och förarglig belägenhet. Denne officer var gift
med en rik, nyckfull och dum kvinna, som han icke
tyckte om, utan endast nätt och jämt tålde.

Olga Michajlovna rusade upp ur sängen. Efter
hvad hon ansåg, återstod henne nu endast en sak,
— att så fort som möjligt kläda på sig och för
alltid lämna detta hus. Huset var hennes visserligen,
men — så mycket värre för Peter Dmitritsch! Utan
att öfverlägga om detta var nödvändigt eller ej,
skyndade hon ut i mannens rum för att meddela
honom sitt beslut ("Käringlogik!" kom det plötsligt
för henne) och till afsked säga honom ytterligare
något sårande och spetsigt...

Peter Dmitritsch låg på soffan och låtsade läsa
en tidning. Ett brinnande ljus stod bredvid honom
på en stol. Han höll tidningen, så att icke ansiktet
syntes.

"Värdigas förklara, hvad detta skall betyda, om
jag får be er!"

"Er..." härmade Peter Dmitritsch, alltjämt med
ansiktet doldt. "Jag orkar inte, Olga! Jag bedyrar
dig, att jag är trött och inte i lynne att... Vi
kunna gräla i morgon."

"Nej, jag förstår dig mycket väl!" fortsatte
Olga Michajlovna. "Du hatar mig! Ja, ja! Du
hatar mig, därför att jag är rikare än du! Du
skall aldrig kunna förlåta mig detta, utan ständigt
ljuga för mig!" ("Käringlogik!" kom det åter för
henne.) "Jag vet, att du inom dig gör narr af
mig... Jag är till och med öfvertygad om, att du
gifte dig med mig endast för att få ett fint bo och
vackra hästar... O, hvad jag är olycklig!"

Peter Dmitritsch släppte tidningen och reste på
sig. Den oväntade förolämpningen gjorde honom
alldeles förvirrad. Han log på ett barnsligt
hjälplöst sätt, såg bestört på hustrun och sträckte
händerna emot henne, liksom för att afvärja ett slag, i
det han bedjande sade:

"Olga!"

Och i väntan på att hon skulle säga något
mera lika förfärligt, tryckte han sig intill soffryggen
och hela hans långa gestalt fick samma prägel af
barnslig hjälplöshet som småleendet.

"Hur kunde du säga något sådant, Olga?"
hviskade han.

Olga Michajlovna sansade sig. Hon kände
plötsligt, hur outsägligt hon älskade denne man,
hon kom ihåg, att han var hennes make, Peter
Dmitritsch, utan hvilken hon icke kunde lefva en
enda dag och hvilken också älskade henne lika
gränslöst. Hon snyftade högt till, tog sig om
hufvudet och sprang tillbaka in i sängkammaren.

Hon föll ner på sängen och brast ut i korta,
hysteriska snyftningar, som hotade att kväfva henne
och kommo hennes lemmar att krampaktigt draga
sig tillsammans. Så kom hon ihåg, att de hade en
nattgäst några rum längre bort och gömde hufvudet
under kudden för att kväfva snyftningarna, men
kudden ramlade ner på golfvet, och hon var själf
nära att falla, då hon böjde sig ner efter den. Hon
försökte draga täcket öfver ansiktet, men händerna
ville icke lyda henne, utan sleto krampaktigt i allt
hvad de fingo tag i.

Det föreföll henne, som om allt nu varit förbi,
som om den osanning hon sagt för att såra mannen,
förstört och krossat hela hennes lif. Mannen skulle
aldrig förlåta henne. Den förolämpning, hon
tillfogat honom, var sådan, att den icke kunde utplånas
med några smekningar eller heliga bedyranden...
Hur skulle hon kunna öfvertyga mannen, att hon
icke själf menade, hvad hon sade?

"Det är slut! Slut!" skrek hon, utan att märka,
att kudden åter föll på golfvet. "För Guds skull!
För Guds skull!"

Säkerligen hade redan gästen och tjänstfolket
blifvit väckta af hennes skrik; i morgon skulle hela
kretsen veta, att hon haft ett hysteriskt anfall, och
alla skulle anklaga Peter Dmitritsch härför. Hon
gjorde en ansträngning för att behärska sig, men
snyftningarna blefvo med hvart ögonblick allt
högljuddare och högljuddare...

"För Guds skull!" skrek hon med oigenkännlig
röst och utan att själf förstå, hvarför hon just skrek
de orden. "För Guds skull!"

Hon tyckte, att sängen störtade in under henne
och att benen trasslade in sig i täcket. Peter
Dmitritsch kom in i sängkammaren, klädd i nattrock
och med ett ljus i handen.

"Sluta nu, Olga!" sade han, och af hans tonfall
kunde man höra, att han aldrig skulle förlåta.

Hon reste sig upp på knä i sängen, blinkade
med ögonen för ljusskenet och stötte fram mellan
snyftningarna:

"Ser du... ser du..."

Hon ville säga, att hon plågats så olidligt af
gästerna, af hans och sin egen lögnaktighet, och att
det slutligen kokat öfver inom henne, men hon kunde
endast få fram:

"Ser du... ser du..."

"Seså, drick!" sade han och gaf henne vatten.

Hon tog lydigt glaset och försökte dricka, men
vattnet skvalpade öfver och vätte ner hennes
händer, bröst och knän... "Jag är bestämdt
vederstyggligt ful nu!" tänkte hon.

Peter Dmitritsch lade henne tigande ner i
sängen och bredde täcket öfver henne, hvarpå han tog
ljuset och gick.

"För Guds skull!" skrek Olga Michajlovna.
"Peter, ser du... förstår du..."

Plötsligt var det, som om något pressat ihop
hennes mage och rygg med en sådan styrka, att
gråten stannade och hon af smärta bet i kudden.
Men smärtan gick strax öfver igen, och hon började
åter snyfta.

En tjänstflicka kom in, drog täcket till rätta
och frågade ängsligt:

"Hur är det fatt, kära hennes nåd?"

"Gå härifrån!" sade Peter Dmitritsch strängt, i
det han kom fram till sängen.

"Ser du... ser du..." började Olga
Michajlovna.

"Jag ber dig, Olga, lugna dig!" sade han.
"Jag ville inte såra dig. Jag skulle inte lämnat
sängkammaren, om jag vetat, att det skulle göra
sådant intryck på dig. Jag var helt enkelt trött
och nedstämd. Men som hederlig karl säger jag
dig..."

"Ser du... Du ljög, jag ljög..."

"Jag förstår... Seså, seså! Jag förstår..."
sade Peter Dmitritsch ömt, i det han satte sig på
sängkanten. "Det där andra sade du i öfverilning,
det är klart... Jag svär vid Gud, att jag älskar
dig öfver allt i världen, och då jag gifte mig med
dig, kom jag inte ett ögonblick ihåg, att du var rik.
Jag var förälskad upp öfver öronen helt enkelt...
Det bedyrar jag. Jag har aldrig lidit nöd och lärt
känna pengarnas värde, och därför kan jag icke
känna någon skillnad på din och min förmögenhet.
Det har alltid förefallit mig, som om vi voro lika
rika. Men att jag är osann i småsaker, det... det
är nog sant. Mitt lif har hittills icke hvilat på
någon riktigt allvarlig grundval, och därför har jag
inte kunnat reda mig utan smålögner. Nu plågar
det mig själf. För Guds skull, låt oss lämna detta
ämne!"

Olga Michajlovna kände åter en häftig smärta i
underlifvet och grep mannen i armen.

"Jag har så ondt, jag har så ondt..." utbrast
hon i jagande hast. "Å, jag har så ondt!"

"Fan anamma allt det här främmandet!"
brummade Peter Dmitritsch och steg upp. "Du borde
inte farit med till holmen i dag!" skrek han. "Och
jag var ett nöt, som inte hindrade dig! Herre min
skapare!"

Han ref sig förargad i hufvudet, slog ut med
handen och gick ut ur sängkammaren.

Sedan kom han in några gånger igen, satte sig
på hennes säng och sade en massa saker, än i öm
ton, än i vredgad, men hon hörde knappast på
honom. Den hysteriska gråten omväxlade hos henne
med häftiga plågor, och hvarje nytt anfall var
starkare och långvarigare än de föregående. I början
höll hon andan och bet i kudden, när plågorna
kommo, men sedan uppgaf hon för hvar gång vilda,
sönderslitande skrik. Då hon ett tag varseblef
mannen bredvid sig, kom hon ihåg, att hon förolämpat
honom, och utan att veta, om det var den verklige
Peter Dmitritsch eller en feberfantasi, grep hon
med bägge händerna om hans hand och började
kyssa den.

"Du ljög, jag ljög..." började hon åter
urskulda sig. "Förstår du... Jag var så utpinad, så
utom mig..."

"Olga, vi äro inte ensamma!" sade Peter
Dmitritsch.

Olga Michajlovna lyfte på hufvudet och
varseblef Varvara, som låg på knä framför byrån och
drog ut nedersta lådan. De öfre lådorna voro redan
utdragna. Sedan det var gjordt, steg Varvara upp,
röd af ansträngningen, och beredde sig med
kallblodig, triumferande uppsyn att äfven öppna skåpet.

"Marja, jag kan inte!" hviskade hon. "Kom
och hjälp mig."

Tjänstflickan Marja höll på att gräfva med en
knif i ljusstaken, för att sätta i ett nytt ljus; hon
gick fram till Varvara och hjälpte henne att öppna
skåpet.

"Det får inte finnas någonting stängdt..."
hviskade Varvara. "Öppna den där korgen också,
mor lilla. Nådig herrn," vände hon sig till Peter
Dmitritsch, "nådig herrn borde skicka till fader
Michail och be honom öppna kyrkdörrarna! Det kan
behöfvas!"

"Gör hvad ni vill," sade Peter Dmitritsch
flämtande, "laga för Guds skull bara, att doktorn eller
barnmorskan snart kommer! Har Vasili farit? Skicka
ett bud till. Skicka er man!"

"Barnet," tänkte Olga Michajlovna. —
"Varvara," stönade hon, "inte kan han väl födas
lefvande!"

"Åjo, åjo, hennes nåd," hviskade Varvara. "Med
Guds hjälp blir han nog vid lif."

Då Olga Michajlovna en annan gång vaknade
upp från plågorna, så snyftade och kastade hon sig
icke längre, utan stönade endast. Hon kunde icke
låta bli att stöna äfven under de mellanstunder, då
hon icke kände några plågor. Ljusen brunno ännu,
men genom gardinerna började dagsljuset sila in.
Klockan var antagligen omkring fem. Vid det runda
bordet i sängkammaren satt en obekant kvinna i
hvitt förkläde och tarfligt utseende. Af hennes min
såg man, att hon suttit där länge. Olga
Michajlovna gissade, att det var barnmorskan.

"Är det snart öfverståndet?" frågade hon, och
i hennes röst hördes ett egendomligt tonfall, som
hon aldrig förr haft. "Kanske jag skall dö i
barnsäng," tänkte hon.

Peter Dmitritsch kom in med försiktiga steg,
fullt påklädd, och ställde sig vid fönstret, med ryggen
mot hustrun. Han drog upp gardinen och stirrade
ut genom fönstret.

"Så det regnar!" sade han.

"Hur mycket är klockan?" frågade Olga
Michajlovna, för att ännu en gång få höra det egendomliga
tonfallet i sin röst.

"Tre kvart på sex," svarade barnmorskan.

"Tänk om jag verkligen skulle dö!" tänkte
Olga Michajlovna, stirrande på mannens hufvud och
på fönsterrutorna, mot hvilka regnet smattrade. "Hur
skall han kunna lefva utan mig? Med hvem skall
han dricka te, äta middag, prata om kvällarna och
sofva?"

Och han föreföll henne så liten och värnlös;
hon tyckte synd om honom och längtade att säga
honom något ömt och tröstande. Hon kom ihåg,
att han i våras velat köpa sig ett koppel jakthundar,
men att hon, som ansåg jakt för ett grymt och
farligt nöje, hindrat honom därifrån.

"Peter, köp dig de där hundarna!" stönade hon.

Han fällde ner gardinen, gick fram till sängen
och ville säga något, men i detsamma kände Olga
Michajlovna plågorna igen och gaf till ett vildt
sönderslitande skrik.

Hon blef som slö af de oupphörliga
plågorna och skriken. Hon såg, hörde, talade
stundom, men hade svårt att fatta och var egentligen
endast medveten om, att hon hade ondt eller snart
skulle få ondt. Det föreföll henne, som om
namnsdagsfesten ägt rum för länge, länge sedan, icke
dagen förut, utan ett helt år tillbaka, och att detta
hennes nya, af idel plågor bestående lif varat längre
än hennes barndom, hennes pensions- och studietid,
hennes äktenskap, och att det skulle vara ännu
länge, länge, i oändlighet. Hon såg, hur det bars
in te till barnmorskan, hur hon vid tolftiden
kallades ut att äta frukost, sedan middag; hon såg Peter
Dmitritsch komma och gå och stå långa stunder vid
fönstret, liksom hon såg komma och gå ett par
främmande herrar, tjänstflickan och Varvara... Varvara
sade bara "det går nog, det går nog," och blef ond,
om någon försökte skjuta in en låda i byrån. Olga
Michajlovna såg, hur dagern förändrades i rummet
och utanför fönstren, — först var det skumt, så
disigt, så fullt dagsljus som i går under middagen,
så skumt igen... Och hvar och en af dessa
växlingar varade lika länge som hennes barndom och
pensionstid...

Fram mot aftonen opererades Olga Michajlovna
af två läkare, — den ene knotig, skallig, med stort
rödt skägg, den andre svartmuskig, med judiskt
utseende och glasögon. Att ett par främmande män
vidrörde hennes kropp, tog hon med största
likgiltighet. Hon hade hvarken blygsel eller vilja längre,
och hvem som helst kunde göra med henne hvad
han ville. Om någon i detta ögonblick skulle kastat
sig öfver henne med en knif eller förolämpat Peter
Dmitritsch eller beröfvat henne rättigheten till den
lilla människovarelsen, så skulle hon icke sagt ett
enda ord.

Under operationen kloroformerades hon. Då
hon sedan vaknade, höllo plågorna alltjämt i och
voro outhärdliga. Det var natt. Och Olga
Michajlovna mindes, att hon redan förr en gång, men för
mycket, mycket länge sedan upplefvat en precis
likadan natt, lika tyst och stilla, med den bredvid
sängen orörligt sittande barnmorskan, med de
utdragna byrålådorna och med Peter Dmitritsch stående
vid fönstret . . .

*



5.

“Jag dog inte . . .“ tänkte Olga Michajlovna, då
hon åter kunde uppfatta, hvad som omgaf henne,
och plågorna hade upphört.

Genom de båda vidöppna sängkammarfönstren
blickade en klar sommardag in i rummet; ute i
trädgården väsnades sparfvarna och skatorna utan ett
ögonblicks uppehåll.

Byrålådorna voro åter inskjutna, och mannens
säng uppbäddad. I sängkammaren fanns icke längre
barnmorskan eller Yarvara eller tjänstflickan; endast
Peter Dmitritsch stod liksom förut orörlig vid
fönstret och stirrade ut i trädgården. Intet barnskrik
hördes, ingen kom med glada lyckönskningar, —
den lilla människovarelsen hade tydligen icke födts
lefvande.

“Peter!“ ropade Olga Michajlovna.

Peter Dmitritsch vände sig om. Det måtte ha
förflutit lång tid sedan det ögonblick, då den siste
gästen for och Olga Michajlovna förolämpade sin
man, ty Peter Dmitritsch hade synbart fallit af och
magrat.

“Hvad vill du?“ frågade han och kom fram
till sängen.

Han såg åt sidan, rörde på läpparna och log
sitt barnsligt hjälplösa småleende.

“Är allt redan öfver?" frågade Olga
Michajlovna.

Peter Dmitritsch ville svara något, men hans
läppar darrade och munnen förvreds på samma sätt
som hos den gamle tandlöse farbror Nikolaj
Nikolajevitsch.

“Olja!“ sade han och vred händerna, och ur
hans ögon droppade plötsligt stora tårar. “Olja!
Jag bryr mig hvarken om din hemgift eller om
fredsdomarkongresserna . . .“ (han snyftade till) “eller
mina personliga åsikter eller alla de där
namnsdagsgästerna . . . jag bryr mig inte om någonting!
Hvarför aktade vi inte bättre vårt lilla barn? Ack, hvad
tjänar det till att tala om det!“

Han slog ut med händerna och lämnade
sängkammaren.

Men för Olga Michajlovna var det alltsammans
likgiltigt. Hennes hufvud var ännu omtöcknadt af
kloroformen och det var tomt i hennes hjärta . . .
Den slöa liknöjdhet för lifvet, som behärskade henne,
under det hon opererades, hade ännu icke
öfvergifvit henne.




Min hustru.

——



1.

Jag fick ett bref af följande lydelse:

"Bäste herr Pavel Andrejevitsch! Icke långt
från er, nämligen i byn Pestrovo, försiggå högst
bedröfliga saker, om hvilka jag anser det för min
plikt att underrätta er. Alla bönderna i denna by
sålde för en tid sedan sina stugor och allt sitt
bohag och utvandrade till Tomska guvernementet, men
där gick det illa för dem, så att de vände om
tillbaka. Här ha de naturligtvis ingenting kvar, allt
har öfvergått i främmande händer; de ha flyttat
ihop tre och fyra familjer i en stuga, så att i hvarje
sådan bo icke mindre än femton personer af båda
könen, utan att räkna småbarnen, och till på köpet
finns ingenting att äta, öfverallt råder hungersnöd
och epidemisk hunger- eller utslagstyfus; alla äro
bokstafligen sjuka. Fältskären säger: Om man går
in i en stuga, hvad får man väl se? Alla äro sjuka,
alla prata i feberyrsel, den ene skrattar, den andre
klänger på väggarna; i stugorna råder en
förskräcklig stank, intet vatten finns och ingen, som kan gå
efter något, och till föda tjänar endast frusen
potates. Hvad kunna väl fältskären och Sobel (vår
distriktsläkare) göra, då de vida mer än medikament
behöfva bröd, som de icke ha. Semstvo-utskottet
vägrar understöd af det skäl, att de redan blifvit
utskrifna ur detta distrikt och böra räknas till
Tomska guvernementet, och för öfrigt finns inga
pengar. I det jag meddelar er detta och med
kunskap om ert goda hjärta, ber jag er välvilligt lämna
skyndsam hjälp. En vän."

Tydligen var det fältskären själf, som skrifvit
detta, eller doktorn med pälsdjursnamnet.
Distriktsläkarna ha under loppet af många år med hvar dag
blifvit allt mer öfvertygade om, att de icke kunna
göra något, och dock taga de emot lön af folk, som
nära sig af frusen potates, och dock anse de sig ha
rättighet att bedöma, om jag har godt hjärta eller ej.

Oroad af det anonyma brefvet och af att hvarje
morgon åtskilliga bönder kommo in i köket och föllo
på knä, af att en natt tjugu säckar råg blifvit
bortstulna ur matboden, hvars ena vägg man först rifvit
ner, samt af den allmänna nedtryckta
sinnesstämning, som närdes af samtal, tidningsläsning och det
dåliga vädret, — oroad af allt detta, arbetade jag
trögt och olustigt. Jag skref "Järnvägarnes historia";
det var nödvändigt att läsa igenom en mängd ryska
och utländska böcker, broschyrer och
tidningsuppsatser, det var nödvändigt att knäcka svåra
räknenötter, bläddra i logaritmer, fundera och skrifva, och
sedan åter läsa, räkna och fundera. Men knappt
hade jag tagit i en bok eller börjat fundera, förr
än mina tankar trasslade in sig, det skymde för
mina ögon, och jag steg med en suck upp från
bordet och började gå af och an genom de stora
rummen i mitt tomma, ödsliga hus. Då jag
tröttnade på att gå, stannade jag vid fönstret i
arbetsrummet och såg ut öfver min stora gård, öfver
dammen och den aflöfvade dungen af unga björkar,
öfver det vida fältet, betäckt af nyfallen, smältande
snö, bort mot en kulle vid horisonten med en klunga
svartbruna stugor, från hvilka en oregelbunden
strimma af svart smutsig väg ledde ner öfver det
hvita fältet. Det var Pestrovo, samma by, hvarom
det var taladt i det anonyma brefvet. Om icke
kråkorna varit, hvilka, spående regn eller snöväder,
kraxande flögo öfver dammen och fältet, och om
icke timmermännens taktmässiga yxhugg hörts från
lidret, skulle denna lilla värld, om hvilken för
närvarande bråkas så mycket, ha liknat Döda hafvet,
så tyst, orörligt, liflöst och dystert tycktes allt!

Min oro hindrade mig att arbeta och samla
mina tankar. Jag visste icke, hvad det var åt mig,
och ville tro, att det endast berodde på den känsla
af missräkning jag erfor. I själfva verket hade jag
lämnat min plats i Kommunikationsministeriet och
flyttat hit till landet för att få lefva i lugn och ro
och ägna mig åt författarskap i allmänna frågor.
Det var min länge närda framtidsdröm. Men nu
var det att säga farväl både åt lugnet och
författarskapet, lämna allt och blott och bart ägna sig åt
bönderna. Och detta var oundvikligt, ty utom mig
fanns det, det var jag öfvertygad om, absolut ingen
i hela kretsen, som kunde hjälpa de nödlidande.
Jag var omgifven af obildade, outvecklade, liknöjda
människor, som till allra största delen voro oärliga,
eller om de voro ärliga, ledo brist på sundt förnuft
och allvar, som till exempel min hustru. Att lita
på sådana människor var omöjligt, att lämna
bönderna åt ödets godtycke var också omöjligt, och
följaktligen återstod endast att foga sig i det
oundvikliga och själf ägna sig åt ordnandet af böndernas
förhållanden.

Jag började med, att jag beslöt skänka fem
tusen silfverrubel åt de nödlidande. Men detta
minskade icke, utan endast förökade min oro. När jag
stod vid fönstret eller gick af och an i rummen,
plågades jag af den fråga, som förut icke framställt
sig för mig: hur skall det förfaras med dessa
pengar? Att köpa in bröd och gå omkring i stugorna
och dela ut det, öfversteg en ensam människas
krafter, utan att tala om, att man i brådskan
riskerade att ge den, som icke behöfde det, dubbelt mer
än den, som höll på att svälta ihjäl. Myndigheterna
litade jag icke på. Alla medlemmarna af
distriktsförvaltningen voro unge män, och dem betraktade
jag med misstroende, liksom hela den nutida
ungdomen, materialistisk och utan ideal, som den är.
Semstvo-utskottet, volost-styrelsen och kretskanslierna
i allmänhet väckte icke heller hos mig den ringaste
önskan att vädja till deras bistånd. Jag visste, att
dessa inrättningar, som göda sig af kronans och
kommunens kaka, alltid hålla sina gap till reds för
att svälja ner hvarje ny munsbit, de kunna komma
öfver.

Så kom jag på den tanken att sammankalla
mina grannar bland godsägarna och föreslå dem att
hemma hos mig bilda en slags komité eller
centralstyrelse, dit alla penningbidrag skulle samlas, och
hvarifrån understöd skulle utdelas öfver hela kretsen.
En dylik organisation, som tillät privata
rådplägningar och en vidsträckt fri kontroll, motsvarade till
fullo mina åsikter. Men jag såg i andanom alla de
frukostar, middagar, supéer och allt det väsen, prat
och sladder, hela den dåliga ton, som detta brokiga
landsortssällskap ofelbart skulle införa i mitt hus,
och slog skyndsamt denna idé ur hågen.

Hvad beträffar de hemmavarande, så kunde jag
allra minst af dem vänta hjälp eller bistånd. Från
mitt en gång så lifliga och bullersamma föräldrahem
fanns ingen annan kvar än guvernanten,
mademoiselle Marie, eller som hon nu kallades, Marja
Gerassimovna, en person utan ringaste betydenhet.
Det var en liten prydlig, sjuttioårs gumma, klädd i
ljusgrå klädning och mössa med hvita band, liknande
en porslinsdocka, som alltid satt i förmaket och läste
i en bok. När jag gick förbi henne, sade hon för
hvar gång, ty hon kände orsaken till min
tankfullhet:

"Hvad vill ni också, Pascha? Jag har ju sagt
er, att det skulle gå på det viset. Ni kan döma
efter vårt tjänstfolk."

"Ah, prata inga dumheter!" skrek jag åt henne
från rummet bredvid.

Min egen familj, det vill säga, min hustru
Natalia Gavrilovna, bodde i nedre våningen, där hon
innehade alla rummen. Hon spisade middag, sof
och tog emot sina gäster nere hos sig, utan att det
ringaste intressera sig för, hur jag åt och sof, och
hvem jag tog emot. Förhållandet oss emellan var
hvarken tvunget eller spändt, men kallt, innehållslöst
och tråkigt, liksom mellan människor, hvilka
längesedan kommit så långt från hvarandra, att icke ens
det, att de bodde i två till hvarandra stötande
våningar, kunde likna ett närmande. Den
lidelsefulla, oroliga, än ljufva, än malörtsbittra kärlek, som
Natalia Gavrilovna förr väckt hos mig, var slut, och
slut var det också med de forna häftiga tvisterna,
förebråelserna, klagovisorna och de våldsamma
utbrotten af fientlighet, som vanligen ändade med,
att min hustru reste utrikes eller for till sina
föräldrar, och att jag skickade henne pengar i små,
men täta poster, för att så mycket oftare såra hennes
egenkärlek. (Min stolta, egenkära hustru och hennes
familj lefva på min bekostnad, och trots all sin
brinnande önskan kan min hustru icke vägra att
mottaga mina pengar, — detta beredde mig nöje
och var den enda trösten i min sorg). Nu, när vi
händelsevis möttes nere i korridoren eller på gården,
bugade jag mig, och hon smålog ärligt. Vi talade
om väderleken, om att det visst vore på tiden att
sätta in dubbelfönstren, och att någon åkt förbi med
bjällror, och därunder läste jag i hennes ansikte:
"Jag är er trogen och vanärar icke ert hederliga
namn, som ni älskar så högt; ni är förståndig och
oroar mig icke, — vi äro kvitt."

Jag intalade mig, att min kärlek slocknat, och
att arbetet alltför djupt upptog mig, för att jag
allvarligt skulle kunna tänka på förhållandet till min
hustru. Men detta var endast tomt prat. När min
hustru talade högt inunder, lyssnade jag
uppmärksamt till hennes röst, ehuru det var omöjligt att
urskilja ett enda ord. Då hon spelade på pianot,
steg jag upp och lyssnade. När man förde fram
hennes vagn eller ridhäst, gick jag fram till fönstret
och väntade, tills hon kom ut, för att se, hur hon
satte sig upp och åkte eller red ut från gården.
Jag kände, att något pinsamt rörde sig i mitt hjärta,
och fruktade, att uttrycket i min blick och mitt
ansikte skulle förråda mig. Jag följde henne med
ögonen och väntade sedan på hennes återkomst, för
att åter från fönstret se hennes anletsdrag och
gestalt, hennes pälskappa och hatt. Jag erfor en
känsla af tomhet, ledsnad, af gränslös saknad efter
något; jag längtade att under hennes frånvaro ströfva
omkring i hennes rum, och jag längtade, att den
fråga, som jag och min hustru icke förstått att lösa,
därför att våra karakterer icke stämde öfverens,
snart skulle lösas af sig själf, på naturligt sätt, —
det vill säga, att denna vackra tjugusjuåriga kvinna
snart skulle åldras och mitt hufvud snart bli grånadt
och kalt.

En gång under frukosten talade min förvaltare,
Vladimir Prochorytsch, om för mig, att
Pestrovo-bönderna redan började draga af halmtaken, för att
ge boskapen något att äta. Marja Gerassimovna
såg på mig med tviflande och förskräckta blickar.

"Hvad kan jag väl göra?" utbrast jag. "Ensam
kan man icke uträtta något, och jag har aldrig förr
erfarit en sådan känsla af ensamhet som nu. Jag
skulle vilja ge mycket för att i hela kretsen finna
en enda människa, som jag kunde lita på."

"Hvarför ber ni inte Ivan Ivanytsch komma
hit?" sade Marja Gerassimovna.

"Ja, minsann!" Jag blef helt glad vid denna tanke.
"Det var en god idé! C'est raison," gnolade jag, i
det jag gick in i mitt arbetsrum för att skrifva till
Ivan Ivanytsch. "C'est raison, c'est raison..."

*


II.

Af hela den massa bekanta, som för en
tjugufem—trettio år sedan roade sig när i huset, dansade,
åto och drucko, förälskade sig, gifte sig och tråkade
ut folk med prat om sina granna hästar och hundar,
fanns nu endast Ivan Ivanytsch Bragin kvar i lifvet.
I forna dagar var han mycket rörlig, pratsam,
högröstad och eldfängd och utmärkte sig för sin
benägenhet att gå till ytterligheter och något särskildt
uttrycksfullt i sitt ansikte, som fängslade icke endast
kvinnor, utan äfven män. Men nu hade han blifvit
gammal och grå, tjock och fet och gjorde sig icke
längre skyldig till några ytterligheter eller någon
uttrycksfullhet. Han kom dagen efter erhållandet af
mitt bref, på aftonen, just då samovaren bars in i
matsalen och Marja Gerassimovna höll på att skära
upp citronen.

"Det gläder mig att se er, käre vän," sade jag
gladt, i det jag gick emot honom. "Men ni har ju
blifvit ändå fetare!"

"Jag är icke fet, utan svullen," svarade han.
"Jag har blifvit stungen af bin."

Med förtroligheten hos en person, som själf gör
narr af sin fetma, tog han mig om lifvet med båda
armarna och lutade sitt stora, mjuka hufvud med
det i pannan tvärklippta håret mot mitt bröst, samt
brast ut i ett fnittrande gubbaktigt skratt.

"Men ni blir allt yngre och yngre!" framstötte
han, alltjämt skrattande. "Jag vet icke, hvad det
är ni färgar håret och skägget med, det borde ni
låta mig få." Gurglande och flåsande, omfamnade
han mig och kysste mig på kinden. "Det borde ni
låta mig få..." upprepade han. "Ni är ju ändå
fyrtio, min son?"

"Åhå, redan fyrtiosex!" skrattade jag.

Ivan Ivanytsch spred omkring sig en doft af
talgljus och köksos, och det passade honom. Hans
väldiga, uppsvällda, tungrodda kropp var inklämd i
en lång lifrock, liknande en kusk-kaftan, med hakar
och hyskor i stället för knappar, och det skulle
förefallit underligt, om han till exempel doftat af
eau-de-cologne. I denna otympliga, osnygga, andtäppta
gubbe med den orakade, blåsvarta isterhakan, som
påminde om ett nyfödt barns, de utstående ögonen
och hans nuvarande röst, skratt och tal skulle det
varit svårt att känna igen den smärte, intressante,
talföre sällskapsbroder, som alla kretsens äkta män
en gång varit svartsjuka på.

"Jag har stort behof af er, min vän," sade jag,
medan vi sutto i matsalen och drucko te. "Jag
skulle vilja organisera någon slags hjälp åt de
nödlidande, och jag vet icke, hur jag skall taga itu
med saken. Kanske därför ni vill vara så snäll och
ge mig ett råd."

"Ja, ja, ja..." sade Ivan Ivanytsch suckande.
"Det är så, det..."

"Jag skulle icke ha besvärat er, men utom er,
käre vän, finns det verkligen absolut ingen, som
man kan vända sig till. Ni vet, hurudana
människorna äro här."

"Ja visst, ja... Det är så, det..."

Jag tänkte efter: det förestod en allvarlig och
affärsmässig rådplägning, i hvilken hvar och en
kunde taga del, oberoende af personliga
förhållanden. Hvarför icke då begagna sig af denna
förevändning och inbjuda Natalia Gavrilovna? Tanken
att hon skulle kunna komma och sitta inne hos mig
och att jag skulle kunna se henne på nära håll,
öfverraskade och skrämde mig, — men kanske hon
icke ville komma!

"Tres faciunt collegium!" sade jag muntert. "Tänk,
om vi skulle be Natalia Gavrilovna komma upp?
Hvad tycker ni? Fenja," vände jag mig till
tjänstflickan, "bed Natalia Gavrilovna komma upp med
detsamma, om hon kan. Säg, att det gäller en
mycket viktig sak."

Efter en liten stund kom Natalia Gavrilovna.
Jag steg upp för att taga emot henne.

"Ursäkta, Natalie, att vi besvära er. Vi tala
här om en mycket viktig sak och kommo då på
den lyckliga tanken att utbedja oss edra goda råd,
som ni säkert icke skall vägra oss. Tag plats, jag
ber!"

Ivan Ivanytsch kysste Natalia Gavrilovnas hand
och hon honom på pannan, och sedan, då vi alla
satt oss omkring bordet, sträckte han sig fram emot
henne med en gråtmild, salig blick och kysste åter
hennes hand. Hon var klädd i svart och
omsorgsfullt kammad och spred en frisk doft omkring sig,
— tydligen skulle hon fara bort eller väntade någon
till sig. Vid inträdet i rummet räckte hon mig
okonstladt och vänligt handen och smålog mot mig
lika förbindligt som mot Ivan Ivanytsch, — det
tyckte jag om. Men när hon började tala,
gestikulerade hon med fingrarna, kastade sig ofta häftigt
tillbaka mot stolsryggen och talade fort, på ett
sjungande, pladderaktigt sätt, som en italienska, och
denna nervositet i tal och rörelser retade mig och
påminde mig om hennes hemort — Odessa, där så väl
herrar som fruntimmer en gång plågat mig med sin
dåliga umgängeston.

"Jag vill göra något för de nödlidande," började
jag och fortsatte efter ett ögonblicks tystnad:
"Pengarna äro naturligtvis en viktig sak, men att endast
inskränka sig till penningoffer och lugna sitt samvete
därmed, skulle vara att friköpa sig från viktigare
omsorger. Hjälpen bör bestå i pengar, men först
och främst i en ordnad och allvarlig organisation.
Låt oss tänka efter, mitt herrskap, hvad vi kunna
göra."

Natalia Gavrilovna såg frågande på mig och
ryckte på axlarna, som om hon ville säga: "Hvad
vet jag?"

"Ja, ja, hungersnöden..." mumlade Ivan
Ivanytsch. "Det är verkligen... Ja..."

"Ställningen är allvarsam," sade jag, "och snar
hjälp är af nöden. Jag tänker, att första punkten i
de förhållningsregler, vi ha att utarbeta, just måste
vara skyndsamhet. Liksom på fältfot, — säker blick,
raskhet och rådighet."

"Ja, raskhet, ja..." yttrade Ivan Ivanytsch
sömnigt och slappt, liksom halfsofvande. "Men man
kan ändå ingenting uträtta. Jorden frambringar
ingenting, så att därvidlag... det kan ingen
rådighet eller säker blick hjälpa... Elementen... Mot
Gud och ödet förmår du ingenting..."

"Ja, men människan har ju fått sitt förstånd för
att kämpa mot elementen."

"Hvad? Ja... det är nog så, det... Ja..."

Ivan Ivanytsch nös i näsduken, kvicknade till
och stirrade på min hustru och mig, som om han
nyss hade vaknat.

"Hos mig har också skörden slagit fel!"
skrattade han med en gall diskantröst och blinkade listigt,
som om det i själfva verket vore mycket lustigt.
"Inga pengar, ingen säd, och hela gården full med
arbetare, som hos grefve Scheremetjef. Jag skulle
vilja köra bort dem, men hur det är, tycker jag
synd om kräken."

Natalia Gavrilovna skrattade och började fråga
Ivan Ivanytsch om hans husliga angelägenheter.
Hennes närvaro beredde mig ett nöje, som jag icke
erfarit på länge, och jag var rädd att se på henne,
af fruktan att min beundrande eller förtjusta blick
skulle förråda mina hemliga känslor. Vårt
förhållande var sådant, att dessa känslor skulle kunna
tyckas oväntade och löjliga. Min hustru pratade
med Ivan Ivanytsch och skrattade, utan att alls låta
störa sig af, att hon var hos mig och att jag icke
skrattade. Hennes kind, det leende ögat (hon satt
med profilen vänd emot mig), rörelserna på hufvudet,
allt sade mig: "För ert och mitt lugns skull har
jag beslutat att under alla omständigheter icke lägga
märke till er."

"Nå, mitt herrskap, hvad skola vi alltså göra?"
frågade jag, efter att ha afvaktat ett ögonblicks
tystnad. "Jag föreslår, att vi först och främst och
så snart som möjligt öppna en insamling. Vi,
Natalie, skola skrifva till våra bekanta i hufvudstaden
och Odessa och be dem om penningbidrag. Då vi
fått ihop litet, skola vi skrida till inköp af bröd och
foder åt kreaturen, och ni, Ivan Ivanytsch, torde
vara god och åtaga er utdelningen af understödet.
Fullt förlitande oss på, att ni skall gå till väga med
takt och urskilning, tillåta vi oss å vår sida endast
uttrycka den önskan, att ni, innan ni utdelar ett
understöd, noga gör er underrättad om alla sakens
förhållanden och äfven, hvilket är högst viktigt, ser
väl till, att bröd endast lämnas åt den verkligt
nödlidande och ingalunda åt fyllbultar, lättingar och
sådana, som endast taga emot det, för att sälja det
åt andra."

"Ja, ja, ja..." brummade Ivan Ivanytsch. "Det
är så, det... Jag är alldeles utledsen på de där
välsignade nödlidande! Jag skulle vilja rymma min
väg ända till världens ända."

"Bah, med det där späckvraket kan man icke
komma ur fläcken," tänkte jag förargad.

"Och alla anse de sig förfördelade af
hvarandra," fortsatte Ivan Ivanytsch, sugande på ett
citronskal. "De hungrige tycka sig vara förorättade
af de mätte, och de, som ha bröd, af dem som äro
hungrige... Ja... Men nu är det icke stunden att
tänka på sina oförrätter, nu är det öfverseende, som
behöfs... Hungern förfäar, förslöar, förvildar
människan. Svält är icke att leka med minsann. Jag
minns, att när man kom hungrig hem från jakten,
var man otidig mot sin egen köttsliga mor... Ja...
En hungrig människa blir både grof i munnen och
frestas att stjäla och kanske göra det, som är ändå
sämre... Det måste man begripa."

Ivan Ivanytsch satte te i vrångstrupen, började
hosta och hoppade på samma gång af undertryckt
skratt.

"Det hände en gång något dylikt i trakten af
Pol... Poltava!" stötte han fram, kiknande af skratt
och hosta, som hindrade honom att tala. "Det var
i trakten af Poltava, ja! Ungefär tre år efter
bondefrigörelsen utbröt där hungersnöd i två kretsar, och
då kom salig Fjodor Fjodoritsch till mig och ville,
jag skulle följa med honom hem. Han bråkade
alldeles fasligt och satte rent af knifven på strupen på
mig. Hvarför i alla dagar? Kom bara med, säger
jag! Nå, så gåfvo vi oss då i väg. Det var fram
mot kvällen och snöade litet. Det var redan natt,
då vi närmade oss hans gård, och plötsligt ljöd ur
skogen paff! och för andra gången paff! Har man
sett sådana spektakelmakare...! Jag hoppade ur
släden och såg i mörkret en karl komma springande
emot mig och sjunka ner ända till knäna i snön.
Jag grep honom i axlarna, så här, och slog bössan
ur hand på honom, och då strax därpå en till dök
upp, gaf jag honom ett slag öfver nacken, så att
han skrek till och stöp på näsan i snön, — jag var
frisk och stark den tiden, redde mig godt mot båda
två och såg, att Fedja redan satt grensle öfver den
tredje. Nå, vi försäkrade oss om de tre dumma
slynglarna, bakbundo händerna på dem, för att de
icke skulle göra oss eller sig själfva något ondt,
och förde dem in i köket. De sågo ynkligt skamsna
ut, för de voro ju Fedjas egna bönder och hyggligt
folk för resten, synd om kräken. Den plötsliga
förskräckelsen hade gjort dem alldeles vridna i mössan.
En grät och bad om förlåtelse, den andre stirrade
vildt omkring sig och svor, den tredje låg på knä
och anropade Gud. Jag sade till Fedja: "Bry dig
inte om att söka sak med dem, utan låt de
stackrama löpa!" Och han satte för dem ett godt mål
mat, gaf dem hvar sitt pund mjöl och sade: "Drag
åt fanders med er!" Så gjorde han... Må han
hvila i evig frid och åtnjuta den himmelska
saligheten, ty han förstod och ansåg sig icke förorättad!
Men det var andra, som icke ville förstå någonting,
utan störtade en massa människor i fördärfvet. Ja...
Från Klotschkovski-krogen skickades elfva stycken
bönder till straffbataljonen. Ja... Och nu blir det
nog samma historia, skall man få se. I torsdags tog
ransakningsdomaren Anisjin nattkvarter hos mig, och
han berättade om en viss godsägare... Ja... Hos
den där godsägaren hade man en natt brutit ner
väggen till matboden och stulit tjugu säckar råg.
Då godsägaren på morgonen fick veta, att en
inbrottsstöld ägt rum hos honom, så skickade han
bums ett telegram till guvernören, ett annat till
prokuratorn, ett tredje till ispravniken, ett fjärde
till ransakningsdomaren... Nå, sådana där
bråkmakare är man förstås rädd för... Myndigheterna
råkade i oro, och så var eländet färdigt. Två byar
blefvo genomsökta med våld..."

"Ursäkta, Ivan Ivanytsch," sade jag. "Tjugu
säckar råg blefvo stulna hos mig, och det
telegraferade jag till guvernören. Jag telegraferade också
till Petersburg. Men detta skedde icke alls af
önskan att ställa till bråk, som ni sade, och icke
heller därför att jag blef uppbragt. I allting ser jag
först och främst på sakens principiella sida. Om
den som stjäl är mätt eller hungrig, — det angår
icke lagen."

"Ja, ja..." mumlade Ivan Ivanytsch förlägen.
"Det förstås... Det är så, ja..."

Natalia Gavrilovna blef röd.

"Det finns människor..." sade hon och hejdade
sig. Hon ansträngde sig att se likgiltig ut och tiga,
men kunde icke, utan såg mig in i ögonen med den
fientliga blick, som jag så väl kände till. "Det finns
människor," sade hon, "för hvilka hungersnöd och
mänskligt lidande endast finnas till, för att de
därigenom riktigt skola kunna lägga sin dåliga karakter
i dagen."

Jag kände mig slagen och ryckte på axlarna.

"Jag vill i allmänhet säga," fortfor hon, "att
det finns människor, som äro fullkomligt likgiltiga
och sakna hvarje känsla af medlidande, men som
icke kunna gå förbi det mänskliga eländet, utan att
blanda sig i det, af fruktan att man skulle kunna
reda sig utan dem. För deras fåfänga finns
ingenting heligt."

"Det finns människor," sade jag mildt, men
med ett obehagligt, tvunget leende, som jag icke
själf tyckte om hos mig. "Det finns människor, som
ha en änglalik karakter, men som uttrycka sina
ädla tankar i en sådan form, att det stundom är
svårt att skilja ängeln från en mångelska."

Ett par minuters tystnad uppstod. Den jämna
rodnaden försvann från min hustrus ansikte och
mörkröda fläckar trädde fram i stället. Hon såg
på mig, som om det kostade henne stor
ansträngning att tiga. Hennes plötsliga hetsighet och
olämpliga vältalighet i anledning af min önskan att hjälpa
de nödlidande sårade mig; då jag bad henne komma
upp, väntade jag ett helt annat bemötande från
hennes sida mot mig och mina planer. Jag kan icke
bestämdt säga, hvad jag väntade, men det var en
känsla af behaglig spänning. Nu däremot fann jag,
att det skulle vara plågsamt och dumt att fortsätta
och tala om de nödlidande.

"Ja..." brummade Ivan Ivanytsch tämligen
olägligt. "Köpman Burof har sina fyra hundra tusen
eller kanske ändå mera. Jag sade åt honom: 'Hör
nu, kära bror, tag du och ge de nödlidande en
hundratusen eller par. Du skall ju i alla fall dö,
och i grafven kan du icke taga något med dig.'
Han blef ond bara. Men dö måste man ju. Döden
är icke att leka med."

Åter uppstod en tystnad.

"Således återstår endast ett: att förlika sig med
ensamheten," suckade jag. "En ensam krigare
vinner icke slaget. Nå, än sedan? Jag får väl försöka
att kämpa ensam. Kanske kampen mot
hungersnöden skall aflöpa lyckligare än kampen mot
likgiltigheten."

"Man väntar mig där nere," sade Natalia
Gavrilovna, hon steg upp från bordet och vände sig
till Ivan Ivanytsch: "Ni tittar väl ner till mig ett
ögonblick? Jag säger icke adjö åt er."

Hon gick. På hennes ansikte, gång och tonfall
såg jag, att hon åter börjat fatta hat till mig. Detta
var icke längre den lugna, kalla och taktfulla
Natalia Gavrilovna, som jag under de senaste två åren
varit van att se en skymt af, utan den oroliga,
envisa, fientliga och illa uppfostrade hustru, jag känt
för två år sedan. Hvad hade nu plötsligt kommit
åt henne? Och hvad kunde anledningen vara?

Ivan Ivanytsch drack redan sitt sjunde glas
te, under det han pustade, smackade och sög än på
citronskalet, än på mustascherna. Han mumlade
något i sömnig och slapp ton, men jag hörde icke
på honom, utan väntade bara på, att han skulle gå.
Slutligen steg han upp med samma min, som om
han endast kommit till mig för att dricka te, och
började taga afsked. I det jag följde honom ut,
sade jag:

"Således har ni icke något råd att ge mig?"

"Råd? Ack, jag är en obildad och enfaldig
gammal man," svarade han. "Hur skall jag kunna
ge några råd? Och ni oroar er i onödan... Jag
vet verkligen icke, hvarför ni gör er så mycket
bekymmer? Oroa er icke, käre vän! Vid Gud, det
har ingenting att betyda..." hviskade han vänligt,
lugnande mig, som om jag vore ett barn.
"Ingenting att betyda, vid Gud."

"Ingenting, säger ni? Bönderna måste ju taga
halmen af taken, och på ett par ställen har tyfus
utbrutit, säges det..."

"Nå, än sedan? Nästa år blir det en god
skörd, då få de nya tak, och om vi skulle dö i
tyfus, så komma andra att lefva efter oss. Och i
alla fall måste vi en gång dö, om icke nu, så längre
fram. Vid Gud, det har ingenting att betyda...
Gör er icke bekymmer, min dufva lilla."

"Det kan jag icke låta bli," svarade jag
förargad.

Vi stodo i den svagt upplysta tamburen. Ivan
Ivanytsch fattade mig plötsligt under armen och såg
en stund tigande på mig, i det han tydligen beredde
sig till att säga mig någonting mycket viktigt.

"Pavel Andrejitsch!" sade han stilla, och öfver
hans feta, slappa ansikte och i hans mörka ögon
flammade plötsligt upp det egendomliga uttryck, som
han fordom varit omtalad för och som verkligen var
fängslande. "Pavel Andrejitsch, jag vill säga er
som vän, — förändra er karakter! Det är svårt
att lefva tillsammans med er! Svårt, min dufva
lilla!"

Han såg mig stinnt in i ögonen, det vackra
uttrycket försvann ur hans ansikte, blicken blef
skum och han mumlade sömnigt och slappt:

"Ja, ja... Förlåt en gammal man hans dumma
prat... Ja..." Då han tungt stapplade utför
trappan med armarna utsträckta för balansens skull och
därvid visade mig sin feta, väldiga rygg och röda
nacke, gjorde han samma obehagliga intryck som
en krabba eller bläckfisk. "Ni borde resa
någonstädes, ers excellens," brummade han. "Till
Petersburg eller utrikes... Hvarför stanna här och förspilla
den gyllene tiden? Ni är ju ung, frisk och rik...
Ja... Ack, vore jag bara litet yngre, skulle jag
bums ge mig af, så att man icke såg röken af mig
en gång."

*


3.

Min hustrus häftiga utbrott påminde mig om
vårt äktenskapliga lif. Förut, efter hvarje dylikt
utbrott, drogos vi vanligen oemotståndligt till
hvarandra, vi stötte ihop och urladdade alla de
sprängämnen, som samlat sig inom oss under tidens lopp.
Äfven nu kände jag, efter Ivan Ivanytschs bortgång,
en stark åtrå att träffa min hustru igen. Jag ville
gå ner och säga henne, att hennes uppförande vid
tebordet sårat mig, att hon var grym, ointelligent,
småaktig, och att hon med sin borgerliga själ aldrig
kunde höja sig till förstående af hvad jag sade och
hvad jag gjorde. Jag gick länge af och an genom
rummen, funderade ut fraser, som jag skulle säga
henne och gissade på, hvad hon skulle svara mig.
Sedan föreställde jag mig, att eftersom min hustru
nu hatade mig, skulle hon tycka om att se mig
häftig, rå och fientlig, och att jag tvärtom kännbart
skulle såra henne, om jag nu efter hennes utfall
plötsligt uppträdde glad, vänlig och ädelmodig. "Jag
skall säga henne," tänkte jag, "— ni är ung och
vacker, och jag är redan gammal... Glöm mig, om
ni kan, och var lycklig!" Eller också skulle jag
meddela henne, att jag ämnade skänka fem tusen
rubel åt de nödlidande. Å, hvad det skulle förarga
henne!

Den oro, som plågat mig under den sista tiden,
gjorde sig denna afton, sedan Ivan Ivanytsch gått,
kännbar på ett särskildt nervretande sätt. Jag
kunde hvarken sitta eller stå stilla, utan gick och
gick, hvarvid jag endast valde de upplysta rummen
och höll mig i närheten af det, där Marja
Gerassimovna satt. Det var en känsla, starkt liknande den,
som jag en gång erfarit på Östersjön under en
storm, då alla fruktade, att fartyget, som hvarken
hade barlast eller fraktgods, skulle välta. Och denna
afton förstod jag också, att min oro icke härrörde
af missräkning, som jag förut trott, utan af något
annat, men af hvad, det kunde jag icke förstå, och
det retade mig ändå mera.

"Jag går till henne," beslöt jag. "En
förevändning kan man alltid hitta på. Jag säger, att
jag behöfde tala med Ivan Ivanytsch, det är hela
saken."

Jag gick långsamt utför trappan och genom den
mattbelagda tamburen och salen. Ivan Ivanytsch
satt på soffan i förmaket, drack te och mumlade
något efter vanligheten. Min hustru stod framför
honom, med händerna stödda mot en stolsrygg.
Hennes ansikte hade det blida och uppmärksamma
uttryck, hvarmed man lyssnar till dårar och
svagsinta, då man i deras osammanhängande ord och
mummel förutsätter en särskild dold mening. I
hennes min och hållning låg, tyckte jag, något
nunneaktigt, och hennes låga, halfmörka, öfverdrifvet
varma rum med de gammalmodiga möblerna, de i
sina burar sofvande fåglarna och geraniedoften
påminde mig om en abbedissas eller from gammal
generalskas bostad.

Jag trädde in i förmaket. Min hustru visade
hvarken förvåning eller bryderi, utan såg på mig
lugnt och strängt, som om hon väntat, att jag skulle
komma.

"Ursäkta," sade jag mildt. "Det var roligt, att
ni inte farit än, Ivan Ivanytsch. Jag glömde att
fråga er där uppe, — ni vet väl inte, hvad
presidenten i vårt semstvo-utskott heter i förnamn och
fadersnamn?"

"Andrej Stanislavovitsch. Ja..."

"Merci," sade jag, tog en anteckningsbok ur
fickan och skref upp det.

En obehaglig tystnad uppstod, under hvilken
min hustru och Ivan Ivanytsch troligen väntade, att
jag skulle gå min väg. Min hustru trodde icke, att
jag behöfde få reda på presidenten i
semstvo-utskottet, — det såg jag på hennes ögon. I det jag
låtsade, som om jag icke gick, endast därför att det
var ohöfligt att gå med detsamma, utan att säga ett
enda ord, tog jag några steg längre in i rummet
och satte mig vid kaminen.

"Nu måste jag ge mig af, sköna dam,"
brummade Ivan Ivanytsch.

"Nej," sade hastigt Natalia Gavrilovna, i det
hon vidrörde hans hand. "Jag ber er... Ännu en
kvart."

Tydligen ville hon icke bli på tu man hand
med mig, utan vittnen.

"Än sedan, jag kan också vänta en kvart,"
tänkte jag.

"Å, det snöar," sade jag, i det jag steg upp
och såg ut genom fönstret. "Ett sådant vackert
snöväder! Vet ni, Ivan Ivanytsch," fortsatte jag
mildt och började gå fram och tillbaka i förmaket,
"jag beklagar mycket, att jag icke är jägare. Jag
föreställer mig, hvad det skulle vara för ett nöje
att gå på har- eller vargjakt i ett snöväder som
det här!"

Min hustru, som mycket väl kände till det
milda tonfallet i min röst, stod på samma plats,
utan att vända på hufvudet, och följde mina rörelser
endast med en sneglande sidoblick. Hon hade en
min, som om jag haft en hvass knif eller revolver
gömd i fickan.

"Ivan Ivanytsch, tag mig med er en gång på
jakt," fortsatte jag med samma mildhet. "Jag skall
bli er så tacksam!"

I detsamma trädde en gäst in i förmaket. Det
var en mig obekant herre af omkring fyrtio års
ålder, lång, fetlagd, flintskallig, med stort rödt skägg
och små ögon. Hans tillskrynklade, illa sittande
kläder och tafatta sätt kom mig att taga honom för
en klockare eller skollärare, men min hustru
presenterade honom som doktor Sobel.

"Förtjust att göra er bekantskap!" sade
doktorn med högljudd tenorröst, i det han kraftigt
tryckte min hand och enfaldigt smålog. "Högst
förtjust!"

Han satte sig vid bordet, tog ett glas te och
sade högljudt:

"Ni har väl inte händelsevis litet rom eller
konjak? Var snäll, Olga," vände han sig till
tjänstflickan, "och titta efter i skåpet, — jag är så
förkyld."

Jag satte mig åter vid kaminen, såg på, hörde
på och inflickade då och då ett ord i det allmänna
samtalet. På mitt ansikte hvilade det obehagliga
småleende, som jag icke själf tyckte om hos mig,
därför att jag kände det, — jag kände, hur min
mun drog sig på längden, hur pannan rynkade sig
och ögonbrynen sköto upp i vinklar. Min hustru
smålog förbindligt mot gästerna och följde mig med
skarpa blickar, som om jag varit ett vilddjur. Min
närvaro plågade henne, det såg jag, och det
förargade mig, väckte min svartsjuka och ett okufligt
begär att tillfoga henne smärta. Denna kvinna,
tänkte jag, dessa trefliga rum, platsen här vid
kaminen, — alltsammans är mitt, längesedan mitt,
men hur det nu kommer sig, har en sådan där
gammal öfverlefva som Ivan Ivanytsch eller förste
bäste doktor Sobel större rättigheter däröfver än
jag. Nu ser jag min hustru icke längre genom
fönstret, utan helt nära mig, i sin vanliga husliga
omgifning, i den varma, smekande atmosfer, som jag
saknar nu på gamla dagar, och trots hennes hat till
mig, längtar jag efter henne, liksom jag förr i min
barndom längtade efter min mor och sköterska, och
jag känner, att jag nu, när ålderdomen nalkas,
älskar henne renare och högre, än jag gjort förut,
att hon är mitt lifs enda poesi och skönhet, att hon
är min stolthet, — och därför erfar jag en vild åtrå
att gå fram till henne och småleende ge henne ett
kraftigt knytnäfsslag i ansiktet.

"Herr Sjubb," vände jag mig till doktorn, "hur
många sjukhus ha vi i vår krets?"

"Sobel..." rättade min hustru och smålog
föraktfullt åt min kvickhet.

"Två," svarade Sobel, i det han otåligt sträckte
händerna mot Olga, som kom med konjaken. "Två!"

"Och hur många döde komma årligen på hvarje
sjukhus' del?"

"Pavel Andrejevitsch, jag måste säga er ett
ord," sade min hustru.

Hon ursäktade sig hos gästerna och gick ut
i rummet bredvid. Jag steg upp och följde henne.

"Ni går på ögonblicket upp till er," sade hon,
stående tätt intill mig, men utan att lyfta blicken
högre än till mitt bröst.

"Ni är illa uppfostrad," sade jag.

"Ni går på ögonblicket upp till er," upprepade
hon skarpt och gjorde med högra handen en snabb
åtbörd, som om hon slitit af en tråd, i det hon
hatfullt såg mig in i ögonen.

Hon stod så nära, att om jag lutat mig fram
en smula, skulle mitt skägg snuddat vid hennes
ansikte.

"Men hvad är det då?" sade jag. "Hvarmed
har jag så plötsligt försyndat mig?"

Hennes haka darrade, hon torkade sig hastigt i
ögonen, såg sig flyktigt i spegeln och hviskade:

"Den gamla historien börjar på nytt. Ni tycks
icke vilja gå... Nå, efter behag! Jag går själf, så
kan ni stanna."

Vi återvände in i förmaket, hon med beslutsam
min och jag ryckande på axlarna och bemödande
mig att spefullt småle. Det hade kommit nya gäster,
— ett gammalt fruntimmer och en ung man med
glasögon. Utan att hälsa på dem eller taga afsked
af de förutvarande, gick jag upp till mig.

Jag var sårad, förödmjukad, missnöjd och orolig.
Efter hvad som föregått hos mig vid tebordet och
nere hos henne, var jag på det klara med, att vår
"familjelycka", som vi redan börjat glömma under
de sista två åren, blifvit återuppväckt af de mest
dumma och obetydliga anledningar, och att hvarken
jag eller min hustru längre kunde hejda oss. I
morgon eller öfvermorgon skulle hennes utbrott af
fientlighet, såsom jag kunde döma af de föregående
årens erfarenhet, ofelbart efterföljas af ett pinsamt
uppträde, som skulle förstöra hela vår
lefnadsordning. "Vi tyckas icke ha blifvit förståndigare,
lugnare och kallblodigare under dessa båda år,"
tänkte jag, i det jag började gå fram och tillbaka
genom rummen. "Det skall åter bli den gamla
visan, — tårar, skrik, förbannelser, packade
kappsäckar, utrikes resor, de fula känslorna af hennes
pekuniära beroende, jag skall åter pinas af den
ständiga sjukliga rädslan, att hon där utomlands
gör sig lustig öfver mig med någon italiensk eller
rysk goddagspilt, åter tryckas af ensamheten, längta
efter henne, och så efter några år kommer
ålderdomen med sina grå hår och sin kraftlöshet..."
Jag gick och föreställde mig det, som icke kan
hända, hur hon, vacker och varmblodig, låter
omfamna sig af en musikant, liksom i
"Kreutzersonaten"... Redan öfvertygad om, att detta ofelbart
skulle äga rum, frågade jag mig förtviflad, hvarför
jag icke under någon af våra föregående tvister
beviljat henne skilsmässa, eller hvarför hon då icke
farit ifrån mig helt och hållet, för alltid? Då skulle
jag icke plågas af denna längtan efter henne, denna
hatfulla bitterhet och oro, utan kunna sluta mina
dagar i lugn, under arbete och frihet från allt
grubbel.

På gården kom en vagn med två lyktor
inkörande och därpå en stor trespannssläde. Min
hustru hade tydligen storfrämmande. Lyssnande till
kuskarnas muntra rop och medarnas gnisslande,
tryckte jag pannan mot fönsterposten och stirrade ut
i mörkret.

"Gården kan man ännu skymta en smula," sade
jag mig för att komma på andra tankar, "— men
staketet och allt, som är längre bort, är omöjligt
att urskilja. I Pestrovo syns ett ljus... Ja, de
nödlidande, ja! Hvad skall man göra med dem?"

Till klockan tolf var allt stilla nere hos min
hustru, och jag hörde ingenting, men vid midnatt
började man skrapa med stolar och skramla med
tallrikar. Supén serverades. Sedan skrapades det
åter med stolarna, och jag hörde tydligt hurrarop
där nedifrån. Marja Gerassimovna låg redan och
sof, och i hela öfre våningen fanns ingen annan än
jag; från förmaksväggarna stirrade mina förfäders
porträtt med hårda, uttryckslösa ögon ned på mig,
och i kabinettet glindrade obehagligt återskenet från
min lampa i fönsterrutan. "Ni går ögonblickligt upp
till er" — dessa ord ljödo fortfarande i mina öron.
Och med en afundsam, svartsjuk känsla mot allt,
som tilldrog sig där nere, lyssnade jag och tänkte:
"Husbonden där är jag; om jag vill, så kan jag på
ett enda ögonblick jaga ut hela det ärade
sällskapet." Men jag visste, att detta bara var tomt
prat, — jag kunde icke jaga ut någon, och ordet
"husbonde" betydde ingenting alls. Man kan hur
mycket som helst anse sig för husets herre, för gift,
rik och verkligt statsråd, och på samma gång icke
veta, hvad detta betyder.

Efter supén hördes en tenorröst sjunga där
nere.

"Men det har ju icke händt något särskildt!"
intalade jag mig själf. "Hvad hetsar jag väl upp
mig för egentligen? I morgon går jag icke ner till
henne, det är alltsammans, — och så är det slut på
vår tvist."

När klockan var en kvart på tu, gick jag in
och lade mig.

"Ha de främmande farit där nere?" frågade jag
Alexej, som klädde af mig.

"Jaha, det ha de."

Min hustru hade ofta främmande; det plågade
mig, men jag brukade aldrig fråga tjänstfolket, då
jag ansåg det stridande så väl mot min egen
värdighet som mot min hustrus. Nu beslöt jag mig dock
för att fråga.

"Hvarför skreko de hurra?" frågade jag.

"Alexej Dmitritsch Machonof skänkte till de
nödlidande tusen pund mjöl och tusen rubel i
pengar. Och den gamla frun, jag vet icke, hvad hon
heter, lofvade att på sin egendom uppföra ett
folkkök för hundrafemtio personer. Ära vare Gud...
Natalia Gavrilovna har bestämt, att herrskaperna
skola ha sammankomst hvarje fredag."

"Sammankomst där nere?"

"Just det, ja. Före supén läste de ur ett
papper, att Natalia Gavrilovna från augusti tills nu
samlat ihop omkring åtta tusen i pengar, förutom
bröd. Ära vare Gud... Jag tänker, ers excellens,
att om nådig frun omakar sig för att hjälpa de
nödlidande, så kan hon samla ihop mycket. Här finnas
många rika i trakten."

Efter att ha afskedat Alexej, släckte jag ljuset
och kröp ner under täcket.

"Hvarför oroar jag mig i själfva verket så
mycket?" tänkte jag. "Hvad är det för en makt,
som drar mig till de nödlidande, liksom fjärilen till
ljuset? Jag känner dem ju icke, förstår dem ej,
talar aldrig med dem och har aldrig tyckt om dem.
Hvarför då denna oro?"

Jag gjorde plötsligt korstecknet under täcket.
Denna ofrivilliga rörelse skrämde mig. På det viset
brukar visst sinnesrubbning börja. Fy tusan!

"Men hvad kommer åt henne?" sade jag för
mig själf, tänkande på min hustru. "I smyg för
mig organiserar hon en hel komité här i huset.
Hvarför i smyg? Hvarför denna sammansvärjning?
Hvad har jag gjort dem? Hvad hon och Ivan
Ivanytsch måtte ha skrattat åt mig inom sig, då
jag i dag vid tebordet talade om, hur ensam jag
stod! Det är sårande... Det är grymt..."

"Ivan Ivanytsch har rätt," tänkte jag, "jag
behöfver resa bort. De här stora rummen,
käringsnacket, ledsnaden och bristen på umgänge göra
mig retlig och nervös. Jag måste ovillkorligen resa
bort."

Dagen därpå vaknade jag med det fasta
beslutet att så fort som möjligt packa min kappsäck
och resa min väg. Den föregående dagens
tilldragelser, — samtalet vid tebordet, min hustrus
utbrott, supén nere hos henne, mina farhågor —
alltsammans väckte hos mig en känsla af blygsel, och
jag var glad, att jag snart skulle komma ifrån allt
detta. Medan jag drack kaffe, underhöll mig
Vladimir Prochorytsch utförligt om diverse angelägenheter.
Det bästa hade han spart till sist.

"Man har fått tag på tjufvarna, som stulo råg
hos oss," rapporterade han småleende. "I går lät
ransakningsdomaren arrestera tre bönder i Pestrovo."

"Drag åt skogen!" skrek jag och kastade en
skorpa på honom.

*



4.

Efter frukosten gnuggade jag händerna och
tänkte: Jag måste gå ner till min hustru och
meddela henne min afresa. Hvarför? Hvad behöfs
det? Det behöfs visst icke, svarade jag mig själf,
men hvarför icke å andra sidan tala om det för
henne, så mycket mer som det icke kan bereda
henne något annat än nöje? Dessutom skulle det
icke vara riktigt taktfullt att fara sin väg efter
gårdagens tvist, utan att säga henne ett enda ord; hon
skulle kunna tro, att jag blifvit rädd för henne, och
tanken, att hon jagat mig ur mitt hus, skulle kanske
plåga henne. Det vore icke heller ur vägen att tala
om för henne, att jag skänker fem tusen rubel åt
de nödlidande, och ge henne några råd rörande
organiserandet af understödskomitén, samt varna henne,
att hennes oerfarenhet i en dylik invecklad,
ansvarsfull sak skulle kunna leda till de bedröfligaste
resultat. Med ett ord, jag drogs åter oemotståndligt
till min hustru, och då jag funderade ut åtskilliga
förevändningar för att gå till henne, var jag redan
inom mig fullt öfvertygad om, att jag ofelbart skulle
göra det.

När jag kom in till henne, var det ännu dager,
och lamporna voro icke tända. Hon satt i sitt
arbetsrum, som låg mellan förmaket och
sängkammaren, och skref ifrigt, djupt nedlutad öfver bordet.
Vid åsynen af mig spratt hon till, steg upp från
bordet och ställde sig så, som om hon ville dölja
sina papper för mig.

"Ursäkta, jag kommer bara på ett ögonblick,"
sade jag och blef förlägen, hvarför visste jag icke
själf. "Jag har händelsevis fått höra, att ni bildat
en nödhjälpskomité, Natalie."

"Ja, det har jag. Men det är min sak,"
svarade hon.

"Ja, det är er sak," sade jag mildt. "Jag är
glad däröfver, emedan det till fullo motsvarar mina
afsikter, och jag ber om tillåtelse att få vara med
därom."

"Förlåt, det kan jag icke tillåta er," svarade
hon och såg åt sidan.

"Hvarför icke, Natalie?" frågade jag saktmodigt,
i det jag beundrade hennes profil. "Hvarför icke?
Jag är också mätt och vill också hjälpa de
hungrande."

"Jag vet icke, hvarför ni blandar er i detta?"
sade hon med ett föraktfullt leende och ryckte på
ena axeln. "Ingen har bedt er."

"Och ingen har bedt er heller, och likväl
sammankallar ni en hel komité i mitt hus!" sade jag.

"Mig har man bedt, men tro mig, ingen
kommer någonsin att be er. Gå ni och hjälp, där man
icke känner er."

"För Guds skull, tala icke till mig i en sådan
ton!"

Jag bemödade mig att vara mild och foglig och
besvor mig själf af alla krafter att icke förlora
kallblodigheten. Under de första minuterna fann jag
mig väl i min hustrus närhet. Jag kände som en
fläkt af något mjukt, hemlikt, ungdomligt, kvinnligt,
af något utsökt och fint, just det som saknades uppe
i min våning och i allmänhet i hela mitt lif. Min
hustru bar en lös kofta af skär flanell med gulaktiga
spetsar, — den kom henne att se mycket yngre ut
och gaf mjukhet åt hennes snabba, stundom tvära
rörelser. Hennes vackra, mörka hår, hvars blotta
åsyn fordom väckt lidelsen inom mig, hade nu lossnat
af att hon suttit så länge framåtlutad och satt en
smula oordnadt, men det kom det endast att se
ännu yppigare ut. För öfrigt är allt detta bisaker.
Framför mig stod en vanlig kvinna, måhända hvarken
vacker eller fin, men det var min hustru, med
hvilken jag en gång lefvat tillsammans, och som jag
fortfarande skulle lefvat tillsammans med, om icke
hennes olycksaliga lynne varit; det var den enda
varelse på hela jorden, som jag älskade. Nu
omedelbart före min afresa, då jag visste, att jag icke
längre skulle få se henne ens genom fönstret, tycktes
hon mig fängslande och förtrollande, trots sin
stränghet och köld, trots det att hon svarade mig med
stolt, föraktfullt hån. Jag var stolt öfver henne
jag ville gråta af sorg och förödmjukelse, och jag
kände, att det var mig svårt och omöjligt att lämna
henne. Lättare tycktes det mig att döda henne än
att resa min väg.

"Pavel Andrejitsch," sade hon efter en stunds
tystnad, "i två år ha vi icke oroat hvarandra, utan
lefvat i lugn. Hvarför har ni plötsligt fått ett sådant
begär att återvända till det förflutna? Jag förstod
redan i går alltsammans... Ni kom för att skymfa
och förödmjuka mig," fortfor hon, höjande rösten,
och hennes ansikte rodnade och ögonen flammade af
hat, "men tag er i akt, gör det icke, Pavel
Andrejitsch! I morgon skickar jag in en böneskrift,
utverkar att man ger mig pass, och tar min tillflykt
till klostret, fattighuset..."

"Eller dårhuset!" skrek jag, ur stånd att längre
behärska mig. "Hvad väsnas ni för?"

"Ja, till dårhuset! Det vore mycket bättre!"
fortfor hon lika högljudt med blixtrande ögon. "I
dag, när jag var i Pestrovo, afundades jag de
utsvultna, sjuka bondhustrurna, därför att de icke lefva
tillsammans med en sådan man som ni. De äro
hederliga och fria, men jag, jag lefver som en
snyltgäst på edra allmosor, äter ert bröd, förslösar edra
pengar och betalar er med min frihet och en slags
trohet, som icke gagnar någon. För det, att ni
icke ger mig tillstånd att resa min väg, måste jag
bevara ert ärliga namn, som ni icke har. Är ni då
icke nöjd med den föraktliga roll, jag spelar,
eftersom ni vill ytterligare förnedra mig? Hvad?"

"Fördömda kvinnologik!" muttrade jag med
sammanbitna tänder och gick hastigt ut i förmaket,
men vände genast om igen och sade, i det jag
energiskt slog ut med högra banden: "Jag anhåller
eftertryckligt, att inga vidare sammankomster och
konspirationer må äga rum hemma hos mig! I mitt
hus tar jag endast emot dem jag är bekant med,
och ert snygga följe får söka sig ett annat kvarter,
i fall det lyster dem att jobba med filantropi. Jag
tillåter icke, att man i mitt hus skriker hurra om
nätterna i förtjusningen öfver, att man lyckats
exploatera en hysterisk kvinna som ni."

Blek, vridande sina händer, med nervösa
ryckningar på hufvudet och stönande, som om hon haft
tandvärk, gick min hustru pilsnabbt af och an. Jag
ryckte på axlarna och gick ut i förmaket. Jag var
färdig att kväfvas af raseri, och på samma gång
darrade jag af fruktan, att jag icke skulle kunna
behärska mig, utan säga eller göra något, som jag
sedan skulle ångra hela mitt lif. Och jag knöt hårdt
ihop händerna, i tanke att jag på det viset skulle
kunna hålla mig i styr.

"Hvad är då detta?" frågade jag mig själf.
"Hvad är då detta? Aldrig talar hon till mig som
till en medmänniska, utan alltid denna tvungna,
högdragna ton, detta hatfulla patos. Hvarför? Hvad
har jag gjort henne? Dumma, vansinniga
kvinnologik! I går körde hon ut mig som en okynnig
pojke, och nyss förolämpade hon mig till den grad,
att jag, en intelligent, korrekt, väluppfostrad man,
drefs att taga till råa skällsord. Under sken af att
organisera en nödhjälpskomité, bildar hon i mitt
eget hus en hel sammansvärjning emot mig, för att
snarast möjligt tillägna sig ledningen af en helig,
ansvarsfull sak, och på det viset förödmjuka mig.
Hon vet mycket väl, att med rätt och fog och enligt
det sunda förnuftets logik tillkommer denna sak mig
och mig allena i hela kretsen." Och förolämpningen
pressade fram tårar i mina ögon, hvilket aldrig förr
händt mig. "Därtill ser hon något lågt och uselt i
det att jag icke vill ge henne tillstånd att resa sin
väg. Jag är en tyrann, en despot, en ilsken hund,
som ligger i förstugan och icke låter någon annan
komma in. Men hon borde betänka, om jag väl
kan släppa ut henne, ung och oerfaren, som hon är,
och med hennes olyckliga lynne, på egen hand i
denna värld, där hon inom mindre än ett år, tack
vare den nutida samhällsriktningen, ofelbart skulle
sjunka till kokotternas klass. Alla så kallade
intelligenta nutidskvinnor, som undandragit sig
familjelivets skydd, bilda en stor sammanhängande hjord,
hvars ena hälft utgöres af den dramatiska konstens
utöfvarinnor och den andra hälften af kokotter. Man
måste tänka sig för. Hon borde veta, att jag, hur
det än annars må vara, dock är hennes man, och
att jag ansvarar för henne inför samhället och mitt
samvete."

En smula lugnad, återvände jag in till min
hustru. Hon stod i sin förra ställning, som om hon
ville gömma papperen för mig. Öfver hennes kalla,
bleka ansikte sipprade långsamt tårarna.

"Hvad ni missförstår mig!" sade jag bittert.
"Hvad ni är orättvis emot mig! Jag ger er mitt
hedersord på, att jag kom till er af de renaste
bevekelsegrunder, drifven af en enda önskan — att
göra godt."

Hon teg.

"Nå, seså, seså..." fortfor jag, rörd af hennes
tårar och hennes blekhet. "Jag ber om ursäkt...
Låt oss försöka talas vid lugnt."

"Pavel Andrejitsch," sade hon och lade
händerna i kors öfver bröstet, under det hennes ansikte
fick det lidande, bedjande uttryck, hvarmed skrämda,
gråtande barn bruka be, att man icke skall straffa
dem. "Jag vet mycket väl, att ni kommer att säga
nej, men jag ber er i alla fall. Gör våld på er,
gör en god gärning en gång i ert lif. Gör det,
om också blott af egoism, af fåfänga... Jag ber er,
res härifrån! Det är det enda, som ni kan göra för
de nödlidande. Bli inte ond. Res, och jag svär er,
att jag förlåter er allt, allt..."

"Ni förolämpar mig utan orsak, Natalie," suckade
jag, i det jag plötsligt kände mig försonligt stämd
och villig att förlåta. "Jag har redan beslutat mig
att resa, men jag far icke, förrän jag gjort något
för de nödlidande. Det är min plikt."

"Ack!" sade hon sakta och gjorde en otålig
grimas. "Ni kan göra en utmärkt järnväg eller
bro, men för de nödlidande kan ni ingenting göra.
Förstår ni!"

"Ja. Ni förebrådde mig i går för likgiltighet
och för att jag saknar hvarje känsla af medlidande.
Hvad ni väl känner mig!" smålog jag. "Ni tror ju
på Gud... nå, Gud är mitt vittne, att jag icke har
någon ro hvarken natt eller dag..."

"Jag ser, att ni plågas af oro, men
hungersnöden och medlidandet har därmed ingenting att
skaffa. Ni är orolig, därför att de nödlidande kunna
vara er förutan, och därför att myndigheterna,
semstvon och understödskomitéerna icke behöfva er
ledning. För all del," tillade hon med ett kort skratt,
"ni är ju den ende i hela kretsen, som är hederlig
och har principer..."

"Ansträng icke er kvickhet," sade jag och teg
därpå för att kväfva min förbittring. "Jag kom för
att tala med er om denna sak. Sätt er. Jag ber,
sätt er."

Hon rörde sig icke.

"Sätt er, jag ber!" upprepade jag och pekade
på en stol.

Hon satte sig. Jag satte mig också, funderade
ett ögonblick och sade:

"Jag ber er allvarligt lyssna till, hvad jag har
att säga. Hör på... Drifven af kärlek till nästan,
har ni åtagit er att organisera en understödsförening.
Häremot har jag visserligen ingenting att invända,
utan jag delar till fullo edra känslor och är beredd
att lämna er allt möjligt bistånd, oafsedt hurudant
vårt inbördes förhållande må vara. Men med all
min högaktning för ert förstånd och goda hjärta...
och goda hjärta," upprepade jag, i det jag knep ihop
ögonen och strök mig på knäna, "kan jag icke
tilllåta, att en så svår, invecklad och ansvarsfull sak
som organiserandet af en understödsförening
uteslutande hvilar i edra händer. Ni kvinnor äro
oerfarna, obekanta med lifvet, alltför lättrogna och
expansiva. Ni omger er med medhjälpare, som ni
alls icke känner. Jag öfverdrifver icke, om jag
säger, att under för handen varande omständigheter
er verksamhet ofelbart skall draga efter sig två
bedröfliga följder. För det första skall vår krets bli
helt och hållet utan understöd, och för det andra
tvingas ni genom edra egna och edra medhjälpares
misstag att betala icke endast ur edra egna fickor,
utan också med ert rykte. Låt oss antaga, att jag
betäcker de genom slarf uppkomna förlusterna och
försnillningarna, men hvem skall återskänka er ert
goda namn? Då i följd af dålig kontroll och slarf
det ryktet uppstår, att ni, och kanske äfven jag,
riktat oss med ett par hundra tusen på denna sak,
tror ni väl, att edra medhjälpare skola uppträda till
ert försvar?"

"Allt detta är fullkomligt sant och riktigt,"
tänkte jag.

Hon teg.

"Icke af egenkärlek, som ni påstår," fortfor
jag, "utan helt enkelt af omsorg för, att de
nödlidande icke skola bli utan hjälp och ni mista ert
hederliga namn, anser jag det för min moraliska plikt
att inblanda mig i edra angelägenheter."

"Var god och uttryck er litet mera kortfattadt,"
sade min hustru och skrattade till — ett kort,
afhugget skratt nere i basen, liknande det man hör
hos personer med halskatarr.

Detta slags skratt hade alltid under våra
föregående tvister tjänat mig som bevis på, att min
hustru var trött och att grälet närmade sig sitt slut.
Detta inträffade vanligen en tre, fyra dagar efter
grälets början, och därför föreföll det mig
besynnerligt, att hon var trött redan nu, när jag icke talat
med henne en timme en gång.

"Vill ni vara snäll och visa mig," fortfor jag,
"hur mycket som redan influtit i bidrag och hur
mycket ni redan gifvit ut. Sedan torde ni
dagligen underrätta mig om hvarje ny sändning af
pengar eller varor, liksom om hvarje ny utgift. Gif
mig också en lista öfver edra medhjälpare, Natalie.
Jag tviflar icke på, att de måhända äro fullt
tillförlitliga, men i alla fall är det nödvändigt att anställa
efterforskningar."

Hon teg. Jag steg upp och gick ett slag öfver
golfvet.

"Låt oss taga itu med saken," sade jag och
satte mig vid hennes skrifbord.

"Menar ni allvarsamt?" frågade hon och
stirrade på mig med tviflande och ängslig min.

"Var förnuftig, Natalie!" sade jag bedjande, ty
jag såg på hennes ansikte, att hon ville protestera.
"Jag besvär er, förlita er helt och hållet på min
erfarenhet och noggrannhet."

"Jag förstår ändå icke: hvad vill ni?"

"Visa mig, hur mycket ni samlat in och hur
mycket ni gifvit ut."

"Jag har inga hemligheter. Det kan hvem som
helst få se. Se här!"

På bordet lågo en fem stycken skrifböcker,
några fullskrifna ark postpapper, en karta öfver
kretsen och en mängd papperslappar af alla möjliga
storlekar. Skymningen hade inbrutit. Jag tände
ett ljus.

"Ursäkta, jag kan ännu icke se någonting,"
sade jag, bläddrande i papperen. "Hvar har ni
förteckningen öfver de influtna penningbidragen?"

"Det syns af insamlingslistorna."

"Ja, men det behöfs väl en förteckning också!"
sade jag, leende åt hennes naivitet. "Hvar har ni
brefven, genom hvilka ni erhållit bidragen i pengar
och in natura? Pardon, låt mig ge er en liten
praktisk vink, Natalie, — dessa bref måste ni
ovillkorligen gömma. Ni bör numrera hvarje bref
och införa det i en särskild förteckning. På samma
sätt bör ni också förfara med edra egna bref. För
öfrigt skall jag själf ombesörja allt detta."

"Ja, ombesörj det, ombesörj det för all del..."
sade hon, skrattande som förut.

Jag var mycket nöjd med mig själf. I
förtjusningen öfver att få vara med om en lefvande,
intresseväckande sak och känna njutningen af att
arbeta i min hustrus sällskap, vid hennes lilla bord,
med hennes barnsliga skrifböcker, fruktade jag endast,
att hon plötsligt skulle lägga hinder i vägen för
mig och förstöra alltsammans med något oväntadt
utbrott, och därför skyndade jag mig och ansträngde
mig att icke fästa någon betydelse vid, att hennes
läppar darrade och att hennes blickar irrade åt sidan
med ett skrämdt och förvirradt uttryck, som hos ett
fångadt vilddjur.

"Vet ni hvad, Natalie," sade jag utan att se
på henne. "Låt mig taga alla de här papperen och
skrifböckerna med upp till mig. Jag skall där titta
igenom dem, sätta mig in i saken och i morgon säga
er min åsikt. Har ni icke flera papper?" frågade
jag, i det jag lade häftena och papperen ihop till
ett paket.

"Tag allt, alltsammans!" utbrast min hustru
gråtande, skrattande och hjälpande mig att lägga in
papperen i paketet. "Tag alltihop. Det är allt, som
återstår mig i lifvet... Tag ifrån mig det sista
också."

"Ack, Natalie, Natalie!" suckade jag
förebrående.

I det hon knuffade till mig med armbågen och
snuddade vid mitt ansikte med sitt hår, drog hon
ut en låda ur bordet och började därifrån kasta
fram papper på bordet, hvarvid en del småpengar
trillade ner i mitt knä och på golfvet.

"Tag alltsammans..." sade hon hest.

Efter att ha slängt fram papperen, gick hon
ifrån mig, tog sig om hufvudet med båda händerna
och kastade sig på soffan. Jag samlade ihop
pengarna, lade dem tillbaka i lådan och låste igen den,
för att icke inleda tjänstfolket i frestelse. Sedan
tog jag pappersbunten med båda händer och gick
upp till mig. Då jag gick förbi min hustru, stannade
jag och sade med en blick på hennes rygg och
skälfvande axlar:

"Hvad ni ännu är för ett barn, Natalie! Aj,
aj! Hör på, — när ni inser, hur allvarlig och
ansvarsfull denna sak är, skall ni själf vara den första
att tacka mig, det svär jag."

Inne hos mig började jag långsamt gå igenom
papperen. Skrifböckerna voro icke sammanhäftade,
sidorna icke numrerade. Anteckningarna voro gjorda
med olika stilar, — hvem, som ville, fick tydligen
husera i böckerna. I förteckningen öfver bidragen
in natura var icke varornas pris utsatt. Men samma
råg, som nu gäller 1 rubel 15 kopek, kan om två
månader kanske ha stigit till ett värde af 2 rubel
och 15 kopek! Hur kan man ställa det på det
viset? Så står där: "Utgifvet af A. M. Sobel 32
rubel." När utgifvet? Hvarför utgifvet? Hvar är
kvittot? Ingenting finns, och ingenting begriper
man. I händelse af laglig undersökning skulle dessa
papper endast trassla in saken.

"Hvad hon är naiv!" tänkte jag. "Hvad hon
ännu är för ett barn!"

Jag fann det både förargligt och löjligt.

*


5.

Min hustru hade redan insamlat åtta tusen, —
tillsammans med mina fem skulle det utgöra tretton
tusen. Som en början var detta mycket bra. Den
sak, som så mycket intresserade och oroade mig,
var ändtligen i mina händer. Jag gör det, som de
andra icke kunna och vilja göra, jag uppfyller min
plikt, organiserar ett ordnadt och verksamt
understöd åt de nödlidande. Allt tyckes gå i enlighet
med mina afsikter och önskningar, men hvarför
lämnar mig då icke min oro?

Under loppet af fyra timmar granskade jag min
hustrus papper, tog reda på deras mening och rättade
misstagen, men i stället för att bli lugnad, erfor jag
samma känsla, som om en främmande stått bakom
mig och strukit mig öfver ryggen med en skroflig
hand. Hvad felades mig? Nödhjälpsorganisationen
hade fallit i tillförlitliga händer, de hungrande skulle
bli mättade, — hvad ville de mig då ytterligare?

Det föga påkostande arbetet hade tröttat mig,
så att jag hvarken kunde sitta framåtlutad eller
skrifva. Nedifrån hördes då och då döfva stönanden,
— det var min hustru, som snyftade. Min alltid
beskedlige, sömnige och litet skenhelige Alexej kom
oupphörligt fram till bordet för att putsa ljusen och
såg på mig med afsky och ovilja.

"Nej, jag måste resa!" beslöt jag slutligen,
alldeles utmattad. "Jag måste bort från all denna
exaltation! Jag far i morgon dag."

Jag samlade ihop papperen och gick ned till
min hustru. Då jag ytterligt trött och sönderbråkad
i alla leder gick förbi sängkammaren och såg mina
kappsäckar, medan jag samtidigt hörde snyftningarna
nedifrån, flög plötsligt igenom mitt hufvud tanken:
"Hvad jag ändå är för en usling!"

"Ah, det är bara dumt prat..." mumlade jag
därpå, i det jag gick utför trappan. "Dumt prat...
Dumt prat är det också, att jag drifves af egoism
eller fåfänga... Sådana dumheter! Kanske man
skall ge mig en orden eller göra mig till
departementschef, för att jag hjälper de nödlidande? Dumt
prat! Och hvem finns det väl här på bondlandet
att skryta för? Jag gör mig oro och besvär
uteslutande af kärlek till nästan... Ja..."

Jag kände dunkelt, att jag ljög och sökte
bedraga mig själf, att kärleken till den hungrande
nästan, som jag aldrig sett och icke kände, icke
hade något med saken att skaffa, jag greps af
blygsel och kom af en eller annan orsak ihåg en strof
ur en gammal dikt, som jag kunnat en gång i
barndomen: "Huru ljuft att vara god!" och jag blygdes
ändå mera...

Min hustru låg på soffan i samma ställning som
förut, — med ansiktet nedåt och bägge händerna
omfattande hufvudet. Hon grät. Bredvid henne
stod en tjänstflicka med skrämd, villrådig uppsyn.
Jag skickade bort flickan, lade papperen på bordet,
tänkte efter ett ögonblick och sade:

"Se här edra böcker, Natalie! Allt är i
ordning, allt är förträffligt, och jag är mycket nöjd. I
morgon reser jag."

Hon fortfor att gråta. Jag gick ut i förmaket
och satte mig där i mörkret. Min hustrus
snyftningar, suckar och stönanden tycktes anklaga mig, och
för att rättfärdiga mig själf, påminde jag mig hela
vår tvist, från och med det ögonblick då jag kom
på den olycksaliga tanken att inbjuda min hustru
till rådplägning, och till hennes gråt i detta
ögonblick. Det var ett af våra vanliga afskyvärda,
orimliga äktenskapliga uppträden, sådana vi haft många
sedan vårt bröllop, men hvad hade de nödlidande
därmed att skaffa? Hur hade det gått till, att de
råkat in i vår ömsesidiga förbittring? Det var ju
ett vanhelgande! Det var nästan, som om vi, i vår
blinda förföljelse af hvarandra, oförmodadt kommit
in till ett altare och där börjat slåss.

"Natalie," säger jag sakta ifrån förmaket, "låt
det nu vara nog!"

För att stäfja hennes gråt och göra slut på
denna plågsamma beklämning, borde jag gå in och
lugna min hustru, smeka henne eller urskulda mig;
men hur göra detta så, att hon tror mig? Hur
kunna öfvertyga en ung vildand, som lefver i
fångenskap och hatar mig, att jag håller af den och
känner deltagande för dess lidande? Min hustru
hade jag aldrig känt, och därför visste jag heller
aldrig, hur och om hvad jag skulle tala med henne.
Hon var en lång, välväxt kvinna med en stolt,
vacker profil; den raka näsan, den skarpt utskjutande
hakan och de halfslutna ögonlocken gåfvo hennes
ansikte och blick ett uttryck af föraktfullt allvar och
högdragenhet. Hon klädde sig väl, och det var
endast en sak i hennes yttre, som gaf anledning till
anmärkning, — den öfverdrifna nervositeten och det
ofta tvära sättet. Hennes yttre kände jag mycket
väl och värderade det efter förtjänst, men hennes
andliga, inre värld, hennes själsförmögenheter,
lifsåskådning, ombytligheten i hennes lynne, hennes
fientliga blickar, hennes högdragenhet, den
beläsenhet, hvarmed hon stundom öfverraskade mig, eller
t. ex. det nunneaktiga uttryck hon haft dagen förut,
— allt detta var mig obekant och obegripligt. Då
jag under mina sammandrabbningar med henne sökte
göra mig reda för, hvad hon var för slags människa,
kom min psykologi icke längre än till sådana
definitioner som bortskämd, brist på allvar, olycksaligt
lynne, fruntimmerslogik — och det tillfredsställde
mig fullständigt. Men nu, under det hon grät, erfor
jag ett lidelsefullt begär att öppna hennes själ och
blicka in i dess innersta djup.

Gråten upphörde. Jag gick in till min hustru.
Hon satt på soffan, med hufvudet stödt i händerna
och stirrade orörligt och tankfullt in i elden.

"Jag reser i morgon bittida," sade jag. "Det
ger jag er mitt hedersord på. Det är alldeles
afgjordt."

Hon teg. Jag gick ett slag öfver golfvet, suckade
och sade:

"Natalie, då ni bad mig resa, så sade ni: jag
skall förlåta er allt, allt... Det vill säga, att ni
anser mig mycket felaktig gentemot er. Jag ber er
lugnt och kortfattadt formulera, hvari min skuld
består."

"Jag är så trött. Sedan..." sade min hustru.

"Hvari består min skuld?" fortfor jag. "Hvad
har jag gjort? Ni skall kanske säga, att ni är ung,
vacker och vill njuta af lifvet, att jag är nästan
dubbelt så gammal som ni och att ni hatar mig,
men är det väl ett brott? Jag gifte mig ju icke
med er mot er vilja. Nå väl, om ni vill lefva fri,
så far, jag skall ge er pass. Ni kan resa, ni kan
älska, hvem er lyster... Jag skall till och med gå
in på skilsmässa."

"Det begär jag icke," sade hon. "Ni vet, att
jag älskade er förr, och att jag alltid ansett mig
äldre än ni. Allt det där är dumheter..." hon slog
med handen, som om hon jagat bort en fluga, och
fortsatte: "Er skuld ligger icke i, att ni är äldre
och jag yngre, eller i att om jag vore fri, kunde
jag älska en annan, utan däri, att ni är en dålig
människa, en afundsjuk egoist."

"Jag vet icke, kanhända..." yttrade jag
undergifvet.

"Var snäll och gå. Ni vill plåga mig hela
natten, men jag förbereder er på, att jag är alldeles
utmattad och icke kan svara er. Ni har gett mig
ert ord på, att ni skall resa, jag är er mycket
tacksam, och något vidare begär jag icke."

Min hustru ville, att jag skulle gå, men det
föreföll mig så svårt. Jag var trött och kände
rädsla för mina stora, otrefliga, tomma rum. Ibland,
då jag var barn och hade ondt någonstädes, brukade
jag trycka mig tätt intill min mor eller sköterska,
och då jag gömde ansiktet i den varma klädningens
veck, tyckte jag, att jag gömde mig undan för
smärtan. På samma sätt föreföll det mig också nu,
som om jag endast i detta lilla rum, i min hustrus
närhet kunde gömma mig undan för min oro. Jag
satte mig och skyddade med handen ögonen för
ljuset. Det var tyst och stilla.

"Hvad er skuld består i!" sade min hustru
hest, efter en lång tystnad, i det hon såg på mig
med rödgråtna, af tårar glänsande ögon. "Ni är
mycket bildad och väluppfostrad, hederlig, rättvis,
principfast, men allt detta framträder hos er på ett
sådant sätt, att ni alltid, hvart ni än kommer, lägger
ett olidligt tryck på alla, visar dem det mest
sårande och förödmjukande beteende. Ni har
hederliga tänkesätt, och därför är ni fientligt stämd mot
hela världen. Ni är fientlig mot de troende, därför
att tron är ett uttryck af inskränkthet och råhet,
och på samma gång är ni fientlig mot de vantrogne,
därför att de icke ha någon tro och några ideal;
ni är fiende till de gamle för deras konservatism
och förlegade åsikter, och till de unga för deras
fritänkeri. Nationens och landets intressen äro er
dyrbara, och därför är ni fiende till folket, ty ni
misstänker hvar och en för stöld och försnillning. Ni
uppträder fientligt mot alla. Ni är rättvis och står
alltid på lagens grundval, och därför processar ni
ständigt med bönderna och grannarna. Man bestal
er på tjugu säckar råg, och af kärlek till den
allmänna ordningen klagade ni på bönderna för
guvernören och alla myndigheterna, och öfver de härvarande
myndigheterna klagade ni i Petersburg. Lagens
grundval, förstås!" sade hon och skrattade. "Af
omtanke för lagens och sedlighetens bud vill ni icke
heller ge mig pass. Det finns ju en sedlighet och
en lag, som tillåta, att en ung, frisk, ärekär kvinna
tillbringar hela sitt lif i sysslolöshet, ledsnad och
ständig fruktan och härför erhåller mat och husrum
af en man, som hon icke älskar. Ni har den bästa
reda på alla lagar, är otadligt hederlig och rättvis,
vördar äktenskapet och familjebanden, men allt detta
har endast ledt till, att ni icke gjort en enda god
handling i hela ert lif, att alla afsky er, att ni är i
oenighet med alla, och att ni, under de sju år ni
varit gift, icke lefvat i sju månader tillsammans med
er hustru. Ni har icke haft någon hustru, och jag
har icke haft någon man. Att lefva tillsammans
med en sådan människa som ni är omöjligt, det
öfverstiger ens krafter. Under de första åren fann
jag det förfärligt, nu blygs jag... Så har mina bästa
år blifvit förspillda. Under fejden med er har jag
förstört min karakter, blifvit skarp, rå, skygg,
misstrogen... Ah, hvad tjänar det till att tala! Ni
vill ju ingenting förstå! Gå i Guds namn..."

Hon lade sig på soffan och försjönk i tankar.

"Och ett sådant härligt, afundsvärdt lif det
kunnat vara!" sade hon sakta, tankfullt stirrande in
i elden. "Ett sådant lif! Det kan aldrig mera
återvända."

Den som lefvat om vintern på landet och
känner dessa långa, tråkiga, tysta aftnar, då till och
med hundarna icke idas skälla, och timmarna tyckas
tänja ut sig i oändlighet, därför att de ledsnat på
att slå, och den som på sådana aftnar plågats af
sitt vaknande samvete och oroligt irrat från det ena
stället till det andra, längtande än att förkväfva
samvetets röst, än att kunna förstå den, — han kan
fatta, hvad denna kvinnostämma, som genljöd i det
lilla, hemtrefliga rummet och sade mig, att jag var
en dålig människa, beredde mig för en
vederkvickelse och njutning. Jag förstod icke, hvad mitt
samvete ville, och likt en tolk förklarade min hustru
på sitt fruntimmersaktiga, men tydliga sätt för mig
meningen med dess oro. Liksom ofta förut, under
särskildt oroliga stunder anade jag, att orsaken icke
var de nödlidande, utan den att jag var en dålig
människa!

Min hustru reste sig maktlöst och kom fram
till mig.

"Pavel Andrejitsch," sade hon sorgset leende
och med det nunnelika uttryck, jag sett hos henne
dagen förut. "Förlåt, jag tror er icke, — ni ämnar
icke resa. Men jag ber er ännu en gång. Kalla
detta," — hon visade på sina papper —
"själfbedrägeri, fruntimmerslogik, ett misstag, hvad ni
vill, men hindra mig icke. Det är allt, som
återstår mig i lifvet." Hon vände sig bort och teg.
"Förr hade jag ingenting. Min ungdom förstörde
jag på att strida med er. Nu har jag gripit tag i
detta och lefvat upp igen, nu är jag lycklig... Jag
tycker, att jag häri funnit ett sätt att rättfärdiga
mitt lif."

"Natalie, ni är en präktig, tänkande kvinna,"
sade jag och såg hänförd på henne, "och allt hvad
ni gör och säger, är vackert och förståndigt." För
att dölja min rörelse, gick jag ett slag öfver golfvet.
"Natalie," fortsatte jag efter ett ögonblick, "före min
afresa ber jag er som en särskild nåd, — hjälp mig
att göra något för de nödlidande!"

"Hvad kan väl jag?" sade min hustru och
ryckte på axlarna. "Kanske den här insamlingslistan
kan duga?"

Hon gräfde i sina papper och fick tag på
insamlingslistan.

"Skänk ett penningbidrag," sade hon, och på
hennes ton märktes, att hon icke fäste någon
allvarlig betydelse vid sin insamlingslista. "Men att
deltaga i denna sak på något annat sätt, kan ni
icke."

Jag tog listan och skref: Okänd — 5000.

I detta "okänd" låg något fnit, falskt och
egenkärt, men jag förstod det först, då jag såg, att min
hustru häftigt rodnade och skyndsamt stoppade in
listan bland de andra papperen. Vi blygdes båda.
Jag kände, att jag ovillkorligen, kosta hvad det ville,
och utan ett ögonblicks dröjsmål måste utplåna
detta obehagliga intryck, annars skulle blygseln
förfölja mig både på järnvägen och i Petersburg. Jag
måste säga något uppriktigt, sant, hjärtligt.

"Jag välsignar er verksamhet, Natalie," sade
jag uppriktigt, "och önskar er all möjlig framgång.
Men låt mig till afsked ge er ett råd. Natalie, var
litet försiktigare gentemot Sobel och edra medhjälpare
i allmänhet, och lita icke för mycket på dem. Jag
säger icke, att de ej äro ärliga, men de äro
människor utan idéer, utan idealer och tro, utan lifsmål,
utan bestämda principer, och hela innehållet i deras
lif grundar sig på rubeln. Rubeln, rubeln och åter
rubeln!" suckade jag. "De tycka om att få ett lätt
lefvebröd gratis, och i detta hänseende äro de
farligare för saken, ju mera bildade de äro."

Min hustru gick till soffan och lade sig.

"Idéer, idealer," sade hon slappt och ovilligt,
"lifsmål, principer... Dessa ord använder ni alltid,
när ni vill förödmjuka någon eller säga något
obehagligt och förolämpande. Sådan är ni nu en gång!
Om man skulle låta er med edra åsikter och ert
beteende mot människorna få taga hand om en sak,
så skulle det vara detsamma som att fördärfva saken
från första stunden. Det är på tiden att ni borde
inse det."

Hon suckade och teg en stund.

"Det är andlig råhet, Pavel Andrejitsch," sade
hon därpå. "Ni är bildad och väluppfostrad, men
hvad är ni icke för en barbar i själfva verket! Det
kommer sig däraf, att ni för ett instängdt, af hat
och afundsjuka uppfylldt lif, icke umgås med någon
och icke läser annat än edra järnvägsböcker. Och
sådana goda människor och böcker det ändå finns!
Ja... Men jag är trött, och det plågar mig att tala.
Jag behöfver sofva."

"Således reser jag, Natalie," sade jag.

"Ja, ja... Det är bra. Merci..."

Jag stod kvar en liten stund och gick därpå
upp till mig. En timme senare — klockan var half
tu — gick jag ner igen med ett ljus i handen för
att tala med min hustru. Jag visste icke, hvad jag
skulle säga henne, men jag kände, att jag måste
säga henne något mycket viktigt och nödvändigt.
Hon var icke i arbetsrummet. Dörren, som förde
till sängkammaren, var stängd.

"Natalie, sofver ni?" frågade jag sakta.

Intet svar. Jag stod en stund vid dörren,
suckade och gick ut i förmaket. Där satte jag mig
i soffan, släckte ljuset och blef sittande i mörkret
ända till daggryningen.

*


6.

Klockan tio på morgonen for jag till stationen.
Det var icke kallt, men stora, våta snöflingor vältrade
ned från himlen, och en rå, fuktig, obehaglig blåst
hven kring öronen.

Vi åkte förbi dammen, sedan genom
björkdungen och vidare uppför den branta vägen, som
syntes från mina fönster. Jag vände mig om,
för att kasta en sista blick på mitt hus, men kunde
ingenting se för snön. En liten stund senare
urskilde jag framför mig som i en dimma några mörka
stugor. Det var Pestrovo.

"Om jag en gång kommer att förlora förståndet,
så är det Pestrovos skull," tänkte jag. "Det
förföljer mig."

Vi åkte in på bygatan. På stugorna voro alla
taken hela, icke ett enda var bortrifvet, — alltså
hade min förvaltare ljugit. En pojke drar en flicka
med ett litet barn i knäet på en kälke; en annan
liten pojke, omkring tre år gammal, med en halsduk
om hufvudet och ett par ofantliga vantar, försöker
fånga upp snöflingorna med tungan och skrattar.
Där möta vi ett lass med riskvistar; en bonde går
bredvid, och man kan icke se, om hans skägg är
hvitt af snön, eller om han verkligen är grå. Han
känner igen min kusk, småler åt honom och säger
något, samt tar mekaniskt af sig mössan för mig.
Hundarna komma utspringande från gårdarna och
stirra nyfiket på mina hästar. Allt är stilla, enkelt
och hvardagligt. De utvandrade bönderna ha
kommit igen, intet bröd finnes, i stugorna "prata alla i
feberyrsel", men allt detta försiggår så enkelt och
naturligt, att man knappast kan tro, att så
verkligen är förhållandet. Inga förtviflade ansikten,
inga jämrande röster, som tigga om hjälp, inga
tårar, inga förbannelser, utan rundt omkring endast
stillhet, hvardagslif, barn med kälkar och hundar
med afstubbade svansar. Hvarken barnen eller
bonden, som vi mötte, tycktes oroliga, men hvarför
plågas då jag af en sådan oro?

I nedre våningen hemma hos mig, i mitt
gårdskök, i dessa mörka, tystlåtna stugor, på en omkrets
af tusen verst rundtomkring och ännu längre och
längre bort har utan buller och bång förts en
långvarig, hårdnackad kamp mot den allmänna nöden.
Då jag såg på den småleende bonden, på pojken
med de ofantliga vantarna och tänkte på min hustru,
förstod jag, att det finns ingen nöd så svår, att den
kan besegra dessa starka, storsinta människor. Jag
tyckte, att det redan låg som seger i luften, jag
kände mig stolt och färdig att tillropa dem, att jag
också var ryss och af samma blod och samma
sinnelag som de; men hästarna ilade i fyrsprång ut ur
byn, snön yrde, blåsten tjöt, och jag blef ensam med
mina tankar. Af den millionstarka skara, som
fullbordade det stora nationella verket, hade lifvet själft
förkastat mig såsom en onyttig, okunnig och dålig
människa. Jag var ett hinder, en liten bråkdel af
det nationella eländet, jag var besegrad, utstött, och
jag skyndade till järnvägsstationen för att resa min
väg och gömma mig i Petersburg i ett hotell på
Stora Morskaja.

Efter en timme voro vi framme vid stationen.
En vaktmästare med bleckplåt på bröstet och kusken
buro mina kappsäckar in i damrummet. Nikanor,
kusken, som var alldeles våt af snö, men belåten
öfver att jag for min väg, smålog välvilligt mot mig
och sade:

"Lycklig resa, ers excellens. Mycket nöje!"

Stationsvaktmästaren sade, att tåget ännu icke
afgått från grannstationen. Jag måste vänta. Jag
gick ut och promenerade utan mål fram till
vattentornet; mitt hufvud var tungt efter den sömnlösa
natten, och jag kunde knappt röra benen af
trötthet. Rundt omkring syntes icke en lefvande själ.

"Hvarför reser jag?" frågade jag mig själf.
"Hvad väntar mig väl där borta? Bekanta, som
jag längesedan kommit ifrån, ensamhet, middagar
på restauranterna, larm, oväsen och elektrisk
belysning, som jag får ondt i ögonen af... Hvart och
hvarför reser jag? I Petersburg skall jag ju för
hvarje dag känna, att mitt lif redan närmar sig sitt
slut; lefnadssättet där med dess tomhet, flärd och
ömsesidiga hatfulla afundsjuka är sådant, att hvar
och en, som hunnit öfver fyrtiotalet, måste anse sig
för slut och tänka på döden. Men om jag åter skulle
stanna här, kunde mitt lif kanske först börja.
Hvarför reser jag?"

Och det var också så besynnerligt att resa,
utan att ha talat med min hustru. Det tycktes
mig, som om jag lämnade henne i okunnighet.
Innan jag reste, borde jag ha sagt henne, att hon
hade rätt, att jag verkligen var en dålig, onyttig
människa.

Då jag kom tillbabaka från vattentornet, såg
jag i dörren stationsinspektorn, på hvilken jag redan
två gånger klagat hos hans förmän. Med uppslagen
rockkrage och hukande ner sig för blåsten och snön,
gick han fram till mig, satte två fingrar upp till
mösskärmen och sade med en ansträngdt
vördnadsfull och fientlig min, att tåget var tjugu minuter
försenadt, samt frågade, om jag icke under tiden
önskade vänta i ett varmt rum.

"Tack," svarade jag, "men troligen reser jag
icke. Var god och låt säga till min kusk, att han
väntar. Jag skall tänka på saken."

Jag gick fram och tillbaka på perrongen och
tänkte: Skall jag resa eller icke? När tåget kom,
beslöt jag att icke resa. Hemma väntade mig min
hustrus hån och förakt, den dystra öfre våningen
och min plågsamma oro, men vid min ålder var
detta ändå lättare och liksom naturligare att bära,
än att resa två dygn med främmande människor till
Petersburg, där jag hvarje ögonblick skulle känna,
att mitt lif närmade sig sitt slut. Nej, bättre då
hemma, hur där än månde vara... Jag gick ut
från stationen. Men att komma tillbaka hem, där
alla voro så glada öfver min bortresa, vid dagsljus,
skämdes jag för. Återstoden af dagen, ända tills
det blef mörkt, kunde jag tillbringa hos någon af
grannarna. Men hos hvem? Till de ena stod jag
i spändt förhållande, med de andra var jag alldeles
obekant. Jag tänkte efter och kom ihåg Ivan
Ivanytsch.

"Vi fara till Bragin," sade jag åt min kusk, i
det jag satte mig i släden.

"Så långt," suckade Nikanor. "Det är ju sina
tjuguåtta, om icke trettio verst."

"Jo, var snäll och kör dit, far lille," sade jag
i en ton, som om Nikanor haft rättighet att icke
lyda.

Nikanor skakade tviflande på hufvudet och
förklarade långsamt, att man egentligen icke borde
spänt för Tscherkess, utan Muschik eller Siskan.
Därpå samlade han obeslutsamt, som om han
väntade, att jag skulle ändra tanke, ihop tömmarna i
sina vantklädda händer, men liksom förolämpade
öfver hans tvekan, satte hästarna af; han rätade på
sig, klatschade med piskan och hojtade muntert.

"En hel rad af inkonsekventa handlingar..."
tänkte jag, skyddande ansiktet mot snön. "Jag har
visst förlorat förståndet. Nå, än sedan..."

På ett ställe nedför en mycket hög och brant
backe höll Nikanor försiktigt in hästarna, men då vi
kommit halfvägs, sleto hästarna sig plötsligt lösa
och rusade utför i en förfärlig fart. Han spratt till,
satte armbågarna i vädret och ropade med en röst,
som jag aldrig förr hört hos honom:

"Ptro, vältra inte med generalen! Springer ni
er fördärfvade, så måste vi köpa nya, mina små
dufvor! Aj, akta er, det bär visst åt fanders!"

Först nu, då jag alldeles tappade andan af den
starka farten, märkte jag, att han var drucken; han
måste ha tittat för djupt i glaset på stationen. På
dalgångens botten brakade isen, och en hård klump
gödselblandad snö flög upp från vägen och slog mig
i ansiktet. De galopperande hästarna kunde icke
hejda sig, utan ilade i samma fyrsprång uppför den
motsatta sluttningen, och innan jag hann skrika åt
Nikanor, flög min trojka redan fram på jämn mark,
genom en gammal granskog, och de höga granarna
sträckte från alla håll sina hvita, mossbelupna grenar
emot mig.

"Jag är tokig, min kusk är full..." tänkte jag.
"Det är bra!"

Jag träffade Ivan Ivanytsch hemma. Han
skrattade, så att han fick en hostattack, lade hufvudet
mot mitt bröst och sade, hvad han alltid sade, när
han träffade mig:

"Men ni blir ju allt yngre och yngre! Jag vet
icke, hvad det är, ni färgar håret och skägget med,
det borde ni låta mig få."

"Jag kommer för att aflägga visit hos er, Ivan
Ivanytsch," ljög jag. "Tag icke illa upp, — jag
är en fördomsfull stadsmänniska och håller på
visiter."

"Det gläder mig, min dufva lilla. Jag har
blifvit gammal och slö, men jag är förtjust öfver
äran... Ja."

Af hans tonfall och lycksaligt leende ansikte
kunde jag förstå, att mitt besök i hög grad
smickrade honom. I tamburen togo två kvinnor af mig
pälsen, och en bonde i röd skjorta hängde upp den
på spiken. Och då jag och Ivan Ivanytsch kommo
in i hans lilla kabinett, sutto två barbenta
flickungar där på golfvet och sågo på illustrationerna
i en bok. Vid åsynen af oss hoppade de upp och
sprungo sin väg, och strax efteråt kom en lång,
mager gumma i glasögon in med långa steg, som
om hon gått på skidor, neg vördnadsfullt för mig,
tog en kudde från soffan och boken från golfvet och
försvann igen. Från de angränsande rummen hördes
oupphörligt hviskningar och traskandet af nakna
fötter.

"Jag väntar doktorn hit till middagen," sade
Ivan Ivanytsch. "Han lofvade att punkligt infinna
sig. Ja. Han äter middag hos mig hvarje onsdag,
så vidt Gud förlänar honom hälsan." Han sträckte
sig fram mot mig och kysste mig på halsen. "Att
ni kom hit, far lille, visar, att ni icke är ond,"
mumlade han sömnigt. "Var icke ond, min dufva lilla.
Ja. Om man också har skäl att vredgas, bör man
icke göra det. Det är bara en sak jag ber Gud om
nu, innan jag dör, — att lefva i frid och endräkt
med alla. Ja."

"Förlåt, Ivan Ivanytsch, att jag lägger upp
fötterna på en stol," sade jag, hjälplöst småleende
och kännande mig så trött, att jag icke längre kunde
vara mig själf. Jag satte mig längre in i soffhörnet
och sträckte ut benen på en stol. Efter snön och
blåsten brände mitt ansikte och hela kroppen tycktes
insuga rumsvärmen, hvilket gjorde mig ändå mattare.
"Här är så trefligt hos er," fortsatte jag och knep
ihop ögonen af belåtenhet. "Så varmt och mjukt
och snyggt... Och gåspennor har ni också,"
skrattade jag med en blick på skrifbordet, "och
sanddosa... Allting är så trefligt."

"Hvad? Ja, ja... Just det, ja... Skrifbordet
och det där lilla mahogniskåpet gjordes åt min far
af Gljeb Butyga, snickare och lifegen hos general
Schukof... Ja... Han var en stor konstnär i sitt
fack och hade lärt sig allting själf. Han målade
helgonbilder och var landtmätare och sjöng med i
kyrkkoren... han kunde allt, med ett ord... Ja."

Slappt och liksom halfsofvande började han
berätta för mig om snickaren Butyga. Jag hörde på.
Sedan gick Ivan Ivanytsch ut i rummet bredvid för
att visa mig en byrå af palisanderträ, som var
märkvärdig genom sin skönhet och billighet. Jag följde
med honom. Han knackade med fingrarna på byrån
och riktade min uppmärksamhet på en kakelugn
med målningar, sådana man icke påträffar
någonstädes numera. Också på kakelugnen knackade han.
Öfver byrån och den målade kakelugnen, öfver
stolarna och de med garn och silke på stramalj sydda
taflorna i deras enkla, fula ramar låg det en prägel
af något godmodigt och odödligt. När jag påminde
mig, att alla dessa föremål stått på samma platser
och i precis samma ordning, när jag som barn kom
hit med min mor på namnsdagarna, kunde jag helt
enkelt icke tänka mig, att de någonsin skulle
upphöra att finnas till.

Jag tänkte: hvilken förfärlig skillnad mellan
Butyga och mig! Butyga, som framför allt arbetade
varaktigt och grundligt och häri såg det
hufvudsakliga, fäste sig uteslutande vid det mänskliga lifvets
längd, tänkte icke på döden och trodde antagligen
icke på möjligheten däraf. Men då jag byggde mina
järnvägs- och stenbroar, som skulle hålla i tusen år,
kunde jag aldrig frigöra mig från tanken: "Detta
kommer icke att vara länge... Detta tjänar icke
någonting till." Om en gång i tidens lopp en
skicklig konsthistoriker får syn på Butygas skåp och min
bro, så skall han säga: "Detta var tvenne i sitt slag
märkvärdiga män, — Butyga älskade människorna
och ville icke veta af tanken, att de kunna dö och
förintas, och därför hade han, då han gjorde sina
möbler, den odödliga människan i sikte; ingeniör
Assorin åter älskade hvarken människorna eller
lifvet; till och med i skapandets lyckliga ögonblick
voro tankarna på döden, förintelsen och ändligheten
honom icke främmande, och se därför huru futtiga,
intetsägande och ängsliga dessa hans linier äro..."

"Jag eldar endast de här rummen," muttrade
Ivan Ivanytsch, visande mig sina rum. "Alltsedan
min hustru dog och son min blef ihjälslagen i
kriget, har paradvåningen stått stängd. Ja...
titta..."

Han öppnade en dörr, och jag såg ett stort
rum med fyra kolonner, ett gammalt piano och en
hög ärter på golfvet; där kändes kallt och
luktade fukt.

"I det andra rummet stå trädgårdsbänkarna..."
mumlade Ivan Ivanytsch. "Det är slut med att
dansa mazurka nu... Därför har jag stängt dem."

Bullret af steg hördes. Det var doktor Sobel,
som kom. Under det han gnuggade sina stelfrusna
händer och bragte sitt våta skägg i ordning, hann
jag lägga märke till, först och främst, att han hade
det mycket tråkigt och därför var glad att råka
Ivan Ivanytsch och mig, och för det andra att han
var en smula enfaldig och barnslig. Han såg på mig,
som om jag varit förtjust att få träffa honom och
mycket intresserad af honom.

"Har inte sofvit på två nätter!" sade han, i
det han kammade sig. "Ena natten hade jag ett
fasligt bråk med en barnsäng, och den andra låg
jag hos en bonde och fick icke en blund i mina
ögon för lopporna. Jag är förbaskadt sömnig, kan
ni begripa."

Med en min, som om detta icke kunde göra
mig annat än nöje, tog han mig under armen och
förde mig in i matsalen. Hans förtrolighet,
barnsliga uppsyn, tillskrynklade rock, tarfliga halsduk och
den jodoformlukt, som omgaf honom, gjorde ett
obehagligt intryck på mig; jag kände mig vara i dåligt
sällskap. Men detta varade icke länge. Liksom
jag under ditfärden maktlöst underkastat mig
Nikanor, blåsten och snön, så underkastade jag mig nu
doktorn. Han slog i brännvin åt mig, och jag drack
ur glaset med ett hjälplöst småleende; han lade ett
stycke kött på min tallrik, och jag åt undergifvet
upp det.

"Repetitia est mater studiorum," sade Sobel, i det
han skyndade sig att taga en sup till. "Vill ni tro,
att i glädjen att få råka hyggligt folk, har min
sömnlust gått öfver! Jag är en bonde, som blifvit
rå och förvildad här i ödemarken, men det oaktadt,
mina herrar, är jag ännu en intelligent människa,
och jag säger er öppet, — det är svårt att lefva
utan bildadt umgänge!"

Man serverade kall spädgris med pepparrot och
grädde, sedan fet, kokhet kålsoppa med fläsk och
bohvetegröt, från hvilken röken stod som en sky.
Doktorn fortfor att prata, och jag blef snart
öfvertygad om, att han var en svag, ytterst oordentlig
och olycklig människa. Af tre supar blef han rusig,
ådagalade en onaturlig liflighet, åt kolossalt med
harklingar och smackningar och titulerade mig på
italienska: eccelenza. Med en min af naiv
öfvertygelse om, att jag var mycket glad att få se och
höra på honom, meddelade han mig, att han sedan
länge lefde skild från sin hustru och gaf henne tre
fjärdedelar af sin lön; att hon bodde i staden med
hans barn, — en gosse och en flicka, hvilka han
afgudade, att han älskade en annan, en änka, som
var godsägarinna och en intelligent kvinna, men
sällan var hos henne, därför att han var upptagen
af sitt arbete från morgon till kväll och aldrig hade
en ledig stund.

"Hela dagen på sjukhuset eller på sjukbesök,"
berättade han, "och jag svär er, eccelenza, att jag
får aldrig tid hvarken att fara till henne, som jag
älskar, eller ens att läsa en bok. På tio år har
jag icke läst något! På tio år, eccelenza. Och
hvad den materiella sidan beträffar, så var god och
fråga Ivan Ivanytsch, om jag ens brukar ha en kopek
öfver att köpa tobak för."

"Däremot har ni ju den inre tillfredsställelsen,"
sade jag.

"Hvad befalls?" frågade han och knep ihop ena
ögat. "Nej, låt oss då hellre dricka. Om en
stackars kvinna dött under operationsknifven för er,
liksom för mig i fjol, så skulle ni icke tala om någon
inre tillfredsställelse, icke."

Jag hörde på doktorn och sökte efter min vana
inordna honom under någon af mina vanliga
måttstocksbestämmelser, — materialism, idealism,
kärleken till guldet, vilddjursinstinkterna o. s. v., men
ingen enda definition passade ens tillnärmelsevis in
på honom. Och besynnerligt nog, så länge jag
endast lyssnade till och betraktade honom, så var
han mig som människa fullständigt klar, men så fort
jag började tillämpa min måttstock på honom, så
blef han med all sin öppenhjärtighet och enkelhet
en ovanligt sammansatt, invecklad och obegriplig
natur. Kan väl denna människa, frågade jag mig
själf, förstöra andras pengar, missbruka ens
förtroende, vilja lefva på andras bekostnad? Och nu
tycktes mig denna förr så allvarliga och
betydelsefulla fråga med ens barnslig, småaktig och simpel.

Man serverade oss pastejer och sedan, minns
jag, med långa mellanrum, under hvilka vi drucko
likör, dufbuljong, en rätt af inälfvor, stekt gris,
andstek, rapphöns, blomkål, ostkaka, kisellEn slags syrlig mjölgröt. och
slutligen plättar med sylt. I början åt jag med stor
aptit, i synnerhet af kålsoppan och gröten, men
sedan tuggade jag och sväljde ner maten helt
mekaniskt, utan att känna någon smak. Af den heta
soppan och af värmen, som rådde i rummet, glödde
mitt ansikte, och Ivan Ivanytsch och Sobel voro
också blossande röda.

"Er frus skål," sade Sobel. "Hon och jag äro
goda vänner. Hälsa henne så mycket från hennes
lifmedikus."

"Vid Gud, är hon icke lycklig!" suckade Ivan
Ivanytsch. "Utan att hon gjort ringaste väsen af
sig eller äflats och bråkat, har det gått så, att hon
nu är den förnämsta personen i hela kretsen. Nästan
hela saken hvilar i hennes händer, och omkring
henne samlas alla, — både doktorn och de
kommunala myndigheterna och de andra fruarna. För de
äkta människorna går sådant som af sig själft. Ja...
Äppleträdet behöfver icke göra sig besvär för att få
äpplen — de växa fram af sig själfva."

"Således behöfver man icke oroa sig eller göra
sig besvär?" frågade jag.

"Hur skall jag nu säga, för att riktigt
förklara... Jo, hit kommer hvarenda dag en bonde,
som heter Abram, och som jämt oroar sig och går
på. 'När skall semstvon utdela lifsmedel bland
folket?' säger han. 'Ers högvälborenhet,' säger han,
'förbarma er, laga så att böner evinnerligen må
uppsändas för er till Gud! Hungersnöden rasar
svårliga bland folket.' Hvad oroar du dig för?
säger jag. Du kan ju gudskelof äta dig mätt, har
kläder på kroppen och pengar i fickan, och ingen
har bedt dig göra dig besvär. Men Abram vill icke
höra på det örat, han! De nödlidande tiga, men
han kommer hvarenda dag löpande till mig och
väsnas som en besatt. Ja. Och hvarför? Han
har icke rent samvete. Han håller i hemlighet en
krog och lånar ut pengar mot ränta. Riktar sig på
de andras nöd... En sak har jag lagt märke till
under mitt lif: De som oroa och gräma sig och icke
veta, hvad de skola göra, och se allting i svart, det
är endast de fega och klenmodiga, de som ha något
på samvetet, men en god, ärlig, modig och orädd
människa ser alltid glad ut. Kära min dufva lilla,
om jag handlar rätt mot Gud och människor, så
förblir jag ju lika rättskaffens, äfven om det blir
missväxt fem år å rad eller öfversvämning, och kan
därför vara lugn. Vare sig jag föder andra eller
andra föda mig, vare sig jag begrafver andra eller
själf sänks i jorden — alltid och under alla
förhållanden förblir jag lugn och rättskaffens... Ja."

"De som icke oroa sig äro de likgiltige,"
sade jag.

"Hvad? Ja, ja..." muttrade Ivan Ivanytsch,
som icke hört mer än det sista ordet. "Det är
sant... Man måste vara likgiltig. Just det, ja...
Var endast rättskaffens mot Gud och människor och
strunta i resten."

"Eccelenza," sade Sobel högtidligt, "se er
omkring på den omgifvande naturen, — sticker man
näsan eller örat upp ur kragen, så bli de förfrusna,
och står man en timme ute på öppna fältet, somnar
man i snön. Och byarna äro likadana, som de voro
redan under Ruriks dagar, där är ingenting
förändradt, där husera alltjämt samma petscheneger
och polovtserPetscheneger och polovtser — två turkiska ryttarfolk,
som under Rysslands äldre historia gjorde täta infall i landet. som förr i tiden. Vi veta ingenting
annat, än att vi ha bekymmer, lida nöd och på alla
områden kämpa mot naturen. Hvad var det nu,
jag skulle säga? Jo! Förstår ni, om man riktigt
väl tänker sig in i, sätter sig in och lär sig
begripa den här soppan, med förlof sagdt, så finner
man, att det är som vid en teatereldsvåda. Den
som där faller omkull eller skriker och knuffas af
rädsla, är den värsta fienden för den allmänna
säkerheten. Man måste stå rak och se sig för och icke
ge till ett knyst! Det duger icke att hänga läpp
och syssla med småsaker. När man har att göra med
ett element, måste man sätta ett element däremot,
— vara hård och fast som en sten! Är det icke
så, farbror lille?" vände han sig till Ivan Ivanytsch
och skrattade. "Jag är själf en käring, en trasa,
en lipsill, och därför kan jag icke tåla, att man
lipar! Jag älskar icke små känslor! Den ene
plågar sig med griller, den andre tappar modet, den
tredje kommer instöflande hit och säger: 'Jo, ni äro
ena snygga pojkar! Själfva sätta ni i er tio rätter
mat, och så orda ni om de nödlidande!' Det är
småaktigt och dumt! Den fjärde förebrår er,
eccelenza, för att ni är rik. Det är också småaktigt!
Den femte... Förlåt mig, eccelenza," utbrast han
högljudt, i det han lade handen på hjärtat, "men
att ni skaffat vår domare görat att natt och dag
söka efter edra tjufvar — förlåt, det var också
småaktigt från er sida. Jag har druckit litet för mycket,
och talar därför rent ut, men, förstår ni, det var
småaktigt!"

"Hvem har bedt honom göra sig besvär, det
kan jag icke begripa!" sade jag, i det jag steg
upp. Jag kände mig med ens olidligt skamsen och
sårad och började gå rundt omkring bordet. "Hvem
har bedt honom göra sig besvär? Jag har visst
icke bedt honom... Måtte fan taga honom!"

"Han har arresterat tre stycken och släppt
dem lösa igen. Det visade sig, att de icke voro de
rätta, och nu söker han nya," skrattade Sobel. "Men
synd är det!"

"Gud vare lof att de blifvit lössläppta! Och
jag har icke alls bedt honom göra sig besvär," sade
jag, färdig att gråta af sinnesrörelse. "Hvad skall
allt detta tjäna till? Nå ja, jag har gjort orätt, jag
har handlat illa, men hvarför anstränga de sig för
att göra mig ännu sämre?"

"Seså, seså," sade Sobel lugnande. "Seså! Jag
sade det bara, för att jag är full. Min tunga är
min fiende. Hå hå," suckade han, "nu ha vi ätit
och druckit och pratat, och nu kan det vara på
tiden att taga sig en liten lur."

Han steg upp från bordet, kysste Ivan Ivanytsch
på hufvudet och gick ut ur matsalen, pustande af
öfvermättnad. Jag och Ivan Ivanytsch sutto kvar
och rökte under tystnad.

"Jag sofver aldrig middag, min son," sade Ivan
Ivanytsch, "men ni har kanske lust att gå in i
divanrummet och hvila litet."

Jag svarade ja. I det halfmörka, starkt
uppeldade rummet, som kallades divanruummet, stodo
kring väggarna långa, breda hvilsoffor, tunga och
solida, snickaren Butygas verk; på dem lågo höga,
mjuka, hvita bäddar, troligen bäddade af gumman
med glasögonen. På en bädd, med ansiktet mot
väggen, utan rock och stöflar, låg redan Sobel och
sof; en annan väntade mig. Jag tog af mig rocken,
drog af stöflarna, och öfverväldigad af tröttheten,
kufvad af Butygas ande, som tycktes sväfva i det
tysta rummet, och af Sobels lätta, vänliga
snarkningar, lade jag mig undergifvet.

"Jag har blifvit tokig, och jag är en dålig,
onyttig människa," tänkte jag och borrade ner
ansiktet i den mjuka kudden, "men det skall jag icke
tala om för någon. Hvad gör det..."

Och genast började jag drömma om min hustru,
hennes rum, stationsinspektoren med den fientliga
uppsynen, snödrifvorna och en teatereldsvåda. Teatern
brinner inuti, och helt lugnt, som om ingenting varit
på färde, lyfter jag upp dem, som fallit omkull, och
förklarar för dem, hvar utgången är, samt går sedan
hem till mig, utan att oroa mig och undra, hvem
som är skuld till eldsvådan, — det är bäst så.

"I alla fall är det bra, att domaren frigifvit
dem igen," säger jag...

Jag vaknar vid ljudet af min röst, stirrar ett
ögonblick undrande på Sobels breda rygg, på hans
västspänne och tjocka hälar, lägger mig så ner och
somnar igen.

Då jag vaknade för andra gången, var det
redan mörkt. Sobel sof. Det var lugnt i min själ,
och jag längtade att komma hem så fort som
möjligt. Jag klädde på mig och gick ut ur
divanrummet. Ivan Ivanytsch satt inne i sitt kabinett i
en stor länstol alldeles orörlig och stirrade på en
enda punkt, och det syntes, att han suttit i detta
tillstånd af förstening hela tiden som jag sofvit.

"Å, så skönt!" sade jag gäspande. "Jag känner
mig, som om jag vaknat, efter att för första gången
ha ätit kött efter den stora fastan. Hädanefter skall
jag ofta komma till er. Säg mig, har min hustru
någonsin ätit middag hos er?"

"Ja... i... i... ibland," mumlade Ivan
Ivanytsch med en ansträngning att röra på sig. "I
lördags åt hon middag här. Ja... Hon och jag äro
goda vänner."

Efter en stunds tystnad sade jag:

"Kommer ni ihåg, Ivan Ivanytsch, att ni sade,
att jag hade en dålig karakter och att det var svårt
att lefva tillsammans med mig? Jag tror, att ni
har rätt. Men hvad skall jag göra för att bli
annorlunda?"

"Jag vet icke, min dufva lilla... Jag är en
obildad gammal man och kan icke råda någon...
Ja, ja... Jag sade er det där, därför att jag håller
af er och er hustru och höll af er far förr i tiden...
Ja. Jag har icke lång tid kvar att lefva, och
hvarför skulle jag behöfva dölja något för er eller ljuga?
Därför säger jag också, — jag håller mycket af er,
men jag har ingen aktning för er. Nej, jag
högaktar er icke."

Han vände sig till mig och fortsatte i en
flåsande hviskning:

"Det är omöjligt att ha aktning för er, far lille.
Till det yttre är ni ju som en riktig äkta människa.
Ni har en min och en hållning som den franske
presidenten Carnot... jag såg ett porträtt af honom
härom dagen... ja... Ni talar stort, och klok är
ni, och högt har ni svingat er upp och låter ingen
komma er inpå lifvet, men, far lille, invärtes är ni
icke af äkta sorten... er själ är kraftlös... Ja."

"Jag är en barbar, med ett ord," smålog jag.
"Men min hustru då? Berätta mig något om min
hustru. Ni känner henne bättre än jag."

Jag ville tala om min hustru, men Sobel kom
in och hindrade mig.

"Nu har jag sofvit och tvättat mig," sade han
med en af sina barnsliga blickar på mig. "Nu skall
jag bara ha ett litet glas rom, och så bär det af
hem."

*



7.

Klockan var redan åtta på aftonen. Ivan
Ivanytsch följde oss ut på trappan, och dessutom
ledsagades vi också under ideliga önskningar om allt
möjligt godt af de båda bondkvinnorna, gumman
med glasögonen, flickungarna och bonden. Borta i
mörkret omkring hästarna stodo och irrade några
gestalter med lyktor, som lärde våra kuskar, hur
och hvar det var bäst att fara och önskade oss
lycklig resa. Hästarna, slädarna och människorna voro
hvita af snö.

"Hvarifrån har han fått så mycket folk?"
frågade jag, då min trojka och doktorns parsläde
tillsammans foro ut från gården.

"De äro allesammans hans lifegne," sade Sobel.
"De nya förordningarna ha ännu icke hunnit till
honom. Några af hans gamla tjänare sluta sina
dagar hos honom, och så är det åtskilliga änkor och
faderlösa, som icke ha någonstädes att taga vägen;
ett par ha till och med slagit sig ner hos honom
oombedda, och han näns icke köra bort dem. En
märkvärdig gubbe!"

Åter ilar jag fram i svindlande fart, hör den
druckne Nikanors oigenkännliga röst, piskas af
blåsten och snön, som kryper in i ögonen, i munnen,
i alla veck af pälsen.

"Så det går undan!" tänker jag, och mina
bjällror pingla i kapp med doktorns, blåsten hviner,
kuskarna hojta, och under allt detta oväsen påminner
jag mig alla enskildheterna af denna sällsamma, i
mitt lif enastående dag, och det förefaller mig, som
om jag verkligen vore tokig eller blifvit en annan
människa. Den, som jag varit tills i dag, är mig
främmande och djupt motbjudande.

Doktorn åkte efter mig och pratade hela tiden
högljudt med sin kusk. Ibland åkte han fatt mig,
for bredvid och bjöd mig en cigarrett eller bad om
en tändsticka, alltjämt med samma naiva
öfvertygelse, att han gjorde mig ett stort nöje, eller sade:

"Ack, eccelenza, ni är ju en mycket enklare
människa, än jag föreställt mig."

Men så, efter att ha åkt i jämnbredd med mig
en stund, sträckte han plötsligt ut sig i släden i
hela sin längd, viftade med pälsärmarna, som voro
nästan dubbelt så långa som hans armar, och skrek:

"Raska på, Vaska! Kör om tusenrubelsgossarna!
Hopp, bruntar!"

Och under Sobels och hans Vaskas skadeglada
skratt ilade doktorns bruntar förbi oss. Min
Nikanor blef ond och höll in trespannet, men när
doktorns bjällror icke längre hördes, satte han
armbågarna i vädret, hojtade och liksom rasande flögo
mina hästar efter. Vi foro in i en by. Ljus
glimtade förbi, konturerna af några stugor skymtades
och någon ropade: "Hallå, edra satar!" Vi foro
framåt goda två verst, tror jag, utan att ännu se
något slut på bygatan. Då jag kommit i jämnbredd
med doktorn och vi åkte lugnare igen, bad han om
en tändsticka och sade:

"Tänk att skaffa mat åt hela den här gatan!
Och här finns fem sådana gator till, högtärade! Håll!
Håll!" skrek han. "Vik af in till krogen! Vi få
lof att värma oss litet och låta hästarna pusta."

Vi stannade vid krogen.

"I mitt distrikt finns mer än en sådan här usel
by," sade doktorn, i det han öppnade en tung dörr
med gnisslande gångjärn och sköt mig före sig.
"Om man midt på ljusa dagen tittar ut på en sådan
gata, ser man ingen ände på den, och så finns det
också gränder, så att man blir alldeles bortkommen.
Det är svårt att orientera sig och göra något."

Vi trädde in i ett "snyggt" rum, där det
luktade starkt af gammalt linne och där vid vårt
inträde en sömnig bonde i väst och skjortärmar spratt
upp från bänken. Sobel begärde öl och jag te.

"Det är svårt att göra något," sade Sobel. "Er
fru tror på möjligheten däraf, och jag böjer mig för
henne och högaktar henne, men själf tror jag icke,
eccelenza. Så länge vårt förhållande till folket bär
prägeln af den vanliga välgörenheten, såsom vid
barnkrubbor och fattighus, skola vi endast fara med
list och konstgrepp, bedraga oss själfva och
ingenting annat. Brrr! Det här är ju icke öl utan
någon förbaskad smörja!" röt han, grimaserande och
ruskande på sig, men ansträngde sig likväl att
tömma buteljen i botten. "Vårt förhållande till dem
bör vara praktiskt, grundadt på beräkning,
kännedom och rättvisa. Min Vaska har hela sitt lif varit
arbetare hos mig, men det har gått illa för honom,
han är utsvulten och sjuk. Om jag nu ger honom
femton kopek om dagen, så vill jag härigenom
återställa honom till hans förra arbetsduglighet, det vill
säga, jag har först och främst mina egna intressen
i sikte, men det oaktadt kallar jag dessa femton
kopek för en hjälp, ett understöd, en god gärning.
Låt oss nu resonnera! Enligt den lägsta möjliga
beräkning, om vi antaga att hvar familj består af
fem personer och hvar person kostar sju kopek,
skulle det för att föda tusen familjer behöfvas
trehundrafemtio rubel om dagen. Denna siffra
bestämmer vårt praktiska skyldighetsförhållande till tusen
familjer. Men nu ge vi alls icke trehundrafemtio
rubel om dagen, utan bara tio och säga, att detta
är ett understöd och att er fru och vi alla äro de
förträffligaste människor och lefve humaniteten. Så
är det, far lille! Ack, om vi pratade litet mindre
om vår humanitet, och i stället räknade litet bättre
efter och litet mera samvetsgrant uppfyllde våra
skyldigheter! Hur många humana, känslofulla
människor finns det icke ibland oss, hvilka i uppriktigt
deltagande springa omkring med understödslistor,
men icke betala sina skräddare och kökspigor. Det
finns ingen logik i vårt lif, det är saken! Ingen
logik, nej!"

Vi tego båda. Jag gjorde i tankarna ett
öfverslag och sade:

"Jag skall underhålla tusen familjer under loppet
af tvåhundra dagar. Kom till mig i morgon, så få
vi talas vid."

Jag var belåten öfver, att jag sagt detta helt
enkelt, och det gladde mig, att Sobel svarade ännu
enklare:

"Godt!"

"Vid middagsbordet talade ni om klimatet," sade
jag. "Ja, i ett sådant klimat, med dessa vida
sträckor, denna oundvikligt ömkliga kultur och denna
förvånande omänsklighet" (jag mindes, hurudan jag
hittills varit), "som jag varit i tillfälle att iakttaga
under mitt lif och i synnerhet under min ämbetstid,
ligger vår enda räddning — å ena sidan i ett enkelt
mänskligt inbördes förhållande, som tillåter oss att
säga hvarandra sanningen, och å den andra i
fullständig likgiltighet. Vår fruktan, oro, beständiga
omsorg om oss själfva — allt detta gör faran endast
mera komplicerad. Men skola vi icke ge oss af?
Det är på tiden."

Vi betalade, hvad vi voro skyldiga, och lämnade
krogen.

"Jag tycker om att kuska omkring så här,"
sade Sobel, i det han satte sig i släden. "Ge mig
en tändsticka, eccelenza, — jag glömde mina på
krogen."

Efter en kvarts timme blef hans släde efter och
vi hörde icke längre hans bjällror för medarnas
gnisslande. När jag kom hem, gick jag upp till
mig, i det jag bemödade mig att öfvertänka och så
mycket som möjligt klargöra min ställning för mig,
— jag hade icke en enda mening, icke ett enda
ord i ordning för min hustru. Men hjärnan ville
icke arbeta.

Utan att ha kunnat fundera ut en enda sats,
gick jag ner till min hustru. Hon stod i sitt rum
i samma skära flanellkofta och i samma ställning,
som då hon ville gömma sina papper för mig.
Hennes ansikte hade ett undrande, spefullt uttryck. Det
syntes, att hon, vid underrättelsen om min
återkomst, beslutat sig att hvarken gråta, bedja eller
försvara sig liksom dagen förut, utan göra narr af
mig, svara mig föraktfullt och gå beslutsamt till
väga. Hennes min sade: I så fall, adjö!

"Natalie, jag har icke rest," sade jag, "men
det är icke något bedrägeri. Jag har blifvit tokig,
gammal, sjuk, en annan människa, — ni får tänka,
hvad ni vill... Från mitt forna jag har jag med
fasa vändt mig bort, jag föraktar och blygs öfver
det, och den nya människa, som födts inom mig
sedan i går, tillåter mig icke att resa. Jaga icke
bort mig, Natalie!"

Hon såg mig oafvändt in i ögonen, trodde mig,
och det glimtade oroligt till i hennes blick. Berusad
af hennes närvaro, upphettad af värmen i hennes
rum, stammade jag som i yrsel, i det jag sträckte
händerna emot henne.

"Jag säger er, — utom er har jag ingen, som
står mig nära. Jag har icke ett enda ögonblick
upphört att sakna er, och endast min hårdnackade
egenkärlek hindrade mig att erkänna det. De flydda
dagar, då vi lefde som man och hustru, kunna icke
vända tillbaka, och det behöfs icke, men gör mig
till er tjänare, tag hela min förmögenhet och ge den
åt hvem ni vill. Jag är lugn, Natalie, och jag är
nöjd... Jag är lugn..."

Efter att länge nyfiket ha stirrat på mig, gaf
min hustru plötsligt till ett lätt anskri, brast i gråt
och ilade ut i rummet bredvid. Jag gick upp till mig.

En timme senare satt jag redan vid mitt
skrifbord och skref på "Järnvägarnas historia", och de
nödlidande hindrade mig icke längre att göra det.
Nu känner jag ingen oro mera. Hvarken de
oordningar jag såg, när jag härom dagen med min hustru
och Sobel besökte stugorna i Pestrovo, eller de
elaka rykten, som spridas ut, eller de misstag som
begås af min omgifning, eller min egen annalkande
ålderdom, — ingenting oroar mig. Liksom i ett
krig de kringflygande bomberna och kulorna icke
hindra soldaterna att prata om sina angelägenheter,
äta och stoppa sina strumpor, så hindra icke heller
de nödlidande mig att sofva lugnt och ägna mig åt
mina enskilda angelägenheter.

Hemma i mitt hus, på min gård och vidt
omkring sjuder en verksamhet, som doktor Sobel kallar
för en "välgörenhetsorgie"; min hustru kommer ofta
in till mig och ser med sin nunnelika min sig
oroligt omkring i mina rum, som om hon sökte något
ytterligare att ge åt de nödlidande, för att
"rättfärdiga sitt lif", och jag ser, att tack vare henne,
skall det snart icke återstå något af vår
förmögenhet, utan vi skola vara fattiga, men det oroar mig
icke, och jag ler gladt emot henne. Från den
stunden jag trädde in i de likgiltigas led, har jag
själf blifvit likgiltig, och jag har det godt. Hur
det sedan skall blifva, vet jag icke.

*

