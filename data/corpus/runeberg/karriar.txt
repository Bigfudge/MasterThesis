JAN MYRDAL

KARRIÄR

JAN MYRDAL

KARRIÄR

P. A. Norstedt & Söners Förlag
Stockholm

Jan Myrdal

Folkets hus 1953 (1970)

Hemkomst 1954

Jubelvår 1955 (Två folkhemsromaner 1968)

Att bli och vara 1956 (1973)

Badrumskranen 1957 (Två folkhemsromaner 1968)

Kulturers korsväg 1960 (Resa i Afghanistan 1971)

Rescontra 1962 (Samtida 1967)

Bortom berg och öknar 1962

Rapport från kinesisk by 1963 (1967)

Samtida bekännelser av en europeisk intellektuell 1964 (Samtida 1967)

Söndagsmorgon 1965 (Samtida 1967)

Turkmenistan 1966 (1971)

Kinesisk resa 1966

Moraliteter 1967 (1970)

Fallet Myglaren 1967

Skriftställning 1968

Confessions of a disloyal European 1968

Ansikte av sten. Staden Angkor 1968

Garderingar 1969 (1970)

Skriftställning 2 1969

Kina. Revolutionen går vidare 1970

Albansk utmaning 1970

Tal om hjälp 1971

Gates to Asia; a diary from a long journey 1971

Skriftställning 3 1971

B. Oisen löper livet ut 1972

Ett femtiotal 1972

Skriftställning 4 1973

Den onödiga samtiden (med Lars Gustafsson) 1974

Lag utan ordning 1975

Skriftställning 5 1975

ISBN 91-1-751432-0

© Jan Myrdal 1975

Stockholm 1975

Norstedts Tryckeri 757198
Romanen är inte en form som tjänar till att fylla x eller y sidor. Den
är en form som gör verkligheten tydligare genom att vrida upp den
i fiktion.



I

— Ja, här tycks det vara. Ställ bara portföljen på hyllan. Nej, jag
behöver den nog inte på resan. Jag tänker koppla av. Jag behöver ju
vila mig också. Det var snällt av dig att köra mig till tåget. Men det
var väl inte alltför stor omväg att göra den här avstickaren? Annars
hade jag väl aldrig hunnit. Nu skall du se till att du inte blir kvar
här. Då skulle du få följa med till Alingsås åtminstone. Du skall
tänka på vad jag sagt. Sammanhållning; det behövs
sammanhållning i dessa tider. Du skall vara försiktig med Sivertsson. Honom
känner jag ju sedan gammalt. Se nu till att du kommer av. Det
duger inte att komma för sent. Det kan alltid begagnas mot dig. Hälsa
Ester och barnen. Jag har bett dem komma upp till påsk. Det är bäst
du skyndar dig.

— Ursäkta mig, men jag tror visst att det här är min plats.
Numret stämmer i alla fall. Eller hur? Ingen orsak. Det är så lätt gjort. Jag
blir riktigt yr i huvudet av att åka baklänges numera. Annars
betyder det ingenting. Det var exakt på minuten. Det var allt i grevens
tid han kom av!

— Det är ju ett alldeles fruktansvärt väder. Det var helt omöjligt
att få tag i en bil. Det var som om det inte fanns en droska i hela
staden. Vi kom inte ens fram till växeln. Till slut fick min svärson
köra mig. Han skulle ju ner till stan i alla fall. Men jag trodde
aldrig vi skulle hinna. Nere vid Järntorget hade en långtradare fått
sladd. Det var ju halt och den hade inte kunnat stanna. Den hade
kört rakt på spårvagnen. Där var ambulanser och allting var
avspärrat och det blev ordentliga köer. Men poliserna var mycket skickliga.
De ordnade upp allting. De skötte sig utmärkt. Ni skulle inte kunna
ha vänligheten att dra till dörren? Det blir ett så elakt pysande drag
när dörren står öppen så här. Tusen tack! Det var mycket vänligt.


— Förlåt mig! Var det er tidning? Är ni redan färdig med den?
Men det var ju verkligt vänligt. Jag hann ju inte köpa några
tidningar på stationen. Det var ju ett sådant väder så det var knappt
att jag hann med tåget. Egentligen brukar jag ju inte köpa
kvällstidningarna heller. Det står inte mycket i dem. Det är bara
sensationer. Fast det står bara om nöd och elände i alla tidningar numera.
Det är ingen riktig stil på dem. Det är som om tidningarna måste
frossa i olyckor. Men det är väl konkurrensen som gör det. Folk tycker
om att läsa om olyckor. Det är därför det skrivs så litet om det
positiva i livet i vår press. Så är det nog, ja. Det är ingen riktig stil på
tidningarna mer.

— Platsbiljetten? Jag hade den alldeles nyss. Jag höll den i
handen. Ett ögonblick bara. Jag hade den nyss. Här är den! Jag hade
stoppat den i bröstfickan. Det var för att jag skulle kunna få fram
den med en gång. Jag var riktigt rädd att jag tappat den. När
kommer vi till Hallsberg? Skulle det inte gå att få lite mer värme?
Jovisst, men det är faktiskt riktigt kyligt. Se! Det ligger snö här vid
fönstret. Tack! Det är verkligen älskvärt.

— Skall vi byta tidningar? Har ni verkligen läst ut Aftonbladet
också? Nej, det står inte mycket i den. Fast de trycker den i
Göteborg numera. Det är som med Arbetets Västsvenska upplaga. På det
sättet slipper de ha en egen tidning där. Det blir ju alltid bråk med
Göteborg. De har varit väldigt försiktiga med Göteborg ända sedan
bråket med oppositionen där för fyrtio år sedan. Fast de fick ju
övertaget ganska snart igen. Men de glömmer inte. De är bra på
sådant. Det var egentligen därför Geijer vred nacken av Ny Tid. Och
så tålde han ju inte Björk förstås. Men det var inte många som
gjorde. Till ambassadör duger han ju. Det borde han fått bli från
början. Ni skulle inte kunna dra lite i gardinen därborta. Lampan
lyser rakt i ögonen på mig. Det var mycket vänligt.

— Varför stannar vi här? Kan ni se något? Jag ser ingenting.
Det är bara svart. Vi står mitt ute på linjen. Vi har passerat
Vårgårda. Det såg jag alldeles nyss. Men vi är inte framme vid
Herrljunga. Nu blir vi försenade. Men tåget håller i Hallsberg. Där skall
jag byta. Det är ju nästan alltid förseningar numera.

— Förlåt att jag frågar men är det inte Georg. Jag har suttit och
tänkt på det ända sedan vi lämnade Göteborg, till slut måste jag
fråga. Är det inte Georg? Det var verkligen länge sedan. Det måste

ha varit hösten 1944. Jo, ja minns det. Georg skulle just till att ta
studenten. Pojken Torstensson var med också. Det var en riktigt
trevlig kväll och Georg talade om europeiska
återuppbyggnadsproblem. Det minns jag. Georgs far såg riktigt stolt ut. Jag kände ju
Georgs far rätt väl. Vi var mycket tillsammans när han satt ting i
Örebro. Vi åt faktiskt middag tillsammans nästan var dag till dess
jag gifte mig. Georgs far var en mycket fin man. En av de mest
lysande begåvningar jag känt. Georg är i politiken nu har jag sett. Ja,
det kan man sannerligen inte undgå att lägga märke till. Georgs far
brukade alltid säga att Georg var en sådan idealist. Han hade stor
förståelse för ungdomen Georgs far. Men då var ju Georg på andra
kanten, så att säga. Ja, det hör ungdomen till att vara lite hetlevrad.
Jag minns nog vad Georg sade den kvällen. Men så illa beställt var
det nog inte med gamla Sverige. Fast det var ju svåra tider under
kriget. Ja, jag har ju följt Georg sedan genom åren. Jag trodde
faktiskt att Georg tänkte ägna sig åt folkpartiet. Var inte Georg något
slags ungdomens kandidat för dem till stadsfullmäktige i Uppsala
alldeles i början? Jo, jag minns det tydligt. Georgs far var mycket
stolt när han visade mig Georgs uppsats om socialliberal
människosyn och rättsstatens tradition. Var det inte så den hette? Det gjorde
mig riktigt glad att Georg inte var så extrem längre. Sådant går ju
alltid över. Därför förvånade det mig när Georg sedan visade sig
vara socialdemokrat. Tag nu inte illa upp, jag säger som jag tänker
jag. Jag menar det inte som Georg kanske tror. Många av mina
bästa vänner genom åren har varit socialdemokrater. Det var ju
egentligen med vår generation det började ändra sig. Förr hade det
ju varit otänkbart. Jag minns första gången jag såg en studentmössa
i ett förstamajtåg. Jag blev helt perplex. Jag gick ju i skolan då och
det var som om jag fått ett slag i ansiktet. Jag visste ju att det fanns
studenter bland dem och jag hade ju hört talas om sådant som Bengt
Lidforss men att se två studenter mitt bland arbetarna det var
faktiskt riktigt chockerande för en gymnasist på den tiden. Men sedan
blev det ju ganska vanligt.

— Nej, jag säger ingenting mot Georg. Jag förstår Georg bra. Det
gäller ju att uträtta något här i livet. Det räcker ju inte att vilja.
Även om det finns sådana som tror det. Georg får förlåta mig. Georg
sade helt riktigt i sin uppsats att manchesterliberalismens kalla
människosyn aldrig varit den svenska rättsstatens. Georg hör att jag

har mitt minne i behåll. Det fanns mycket klokt i den uppsatsen.
Det betyder kanske inte så mycket med de olika etiketterna så länge
själva kärnan är där. Vi har alltid haft en organisk syn på samhället
skrev Georg då och det tycker jag nog är riktigt.

— Georg har ju varit mer för det internationella. Det hör nu
också tiden till. Har Georg tänkt på att utlänningar var ovanliga
förr i tiden? Man kunde resa genom stora delar av Sverige utan att
träffa utlänningar. Det var på många sätt en fördel och gjorde ju att
vi hade ett ovanligt homogent folk och kunde hålla oss till enkla och
klara rättsregler och beteendenormer men det var naturligtvis
samtidigt inte utan sina problem och gjorde oss kanske lite inskränkta
och insulära inför världsproblemen. Ja det var ju vad Georg och
hans vänner då menade under kriget men det kanske inte alltid var
så enkelt allting.

— Vi måste visa i handling att demokratin är mer än vackra
ord, sade Georg. Ja, tiden går. Tänk om Georgs far fått leva!

— Nej, jag har inte bott i Göteborg på många år nu. Vi flyttade
därifrån 1952. Men jag har varit nere för att hälsa på min dotter.
Georg kanske minns henne? Hon var ju några år äldre än Georg.
Hon är gift med pojken Donald nu. Det är tjugo år sedan de gifte
sig. Han är duktig. Han sköter sig riktigt bra nu. Han har eget
kontor. Har fått ordentliga uppdrag. Men han genomgick en riktig
kris för några år sedan. Han blev så hetsig ett tag. Han gick
omkring med FNL-märke och han började försvara FNL-ungdomar. Vi
fick faktiskt lov att tala allvar med honom hans mor och jag. Man
kan ju bli utesluten ur advokatsamfundet för mindre. Men det hör
ju ungdomen till att vara hetsig. Det kanske var något i privatlivet
också. Radikal är han ju fortfarande. Det var hans far också så länge
han levde. Den familjen har alltid varit radikal. Det satt alltid
någon från familjen i Handelstidningens styrelse. Ja, nu har ju
tidningen gått omkull förstås; men så länge den fanns satt alltid en
Donald i styrelsen. Ända från Hedlunds tid. Det var liksom tradition.
Fadern var en riktig göteborgsliberal. Och han böjde sig aldrig.
Även när det tycktes som om Hitler skulle segra över hela linjen gick
han var dag hemifrån över Götaplatsen och nerför Avenyn ända till
rätten med kubben på huvudet och paraplyet under armen. Det var
stil på honom. Han visade öppet vad han tänkte innerst inne.

— Men det är lite ansträngande att bo hos dem alltför länge.

Pojkarna deras är ju ena riktiga vildbasare. Jag brukar inte stanna mer
än någon månad eller så åt gången. Mina dottersöner går på
Experimentgymnasiet. Det kan nog vara bra på sitt sätt. Även om de inte
lär sig så mycket i skolan gör det inte så mycket. De kommer ju från
ett bildat hem. Och det är ju i alla fall huvudsaken. De kan få
utlopp för sina intressen i den skolan. Och de lär sig debattera. Den
yngste är så musikalisk. Han har övertagit hela sin fars samling jazz
på originaletiketter. Ja, min svärson samlade ju grammofonskivor
som ung. Han hade nästan lika fin samling som Tore Browaldh.
Sedan köpte han Sten Ljungs stora samling också. Ja, jag förstår att
Georg kände Sten och Dagny från Uppsala. Det var en mycket fin
samling. Själv förstod jag inte mycket av jazz. Jag hade faktiskt
tyckt det vara mest niggermusik — som vi brukade säga på min tid.
Men min svärson lärde mig faktiskt att urskilja de rent musikaliska
elementen. Det är en riktigt intressant musik att studera. Min
dotterson har faktiskt blivit något av en specialist. Den äldre är mer
politisk. Han är väldigt radikal. Riktigt revolutionär. Han är så
revolutionär så han röker inte ens pipa. Han bara snusar. Han
påminner mig om min farfar. Farfar rökte pipa. Men han var inte
kommunist. Det är min dotterson. Hade min farfar varit min dotterson
skulle han också snusat. Vet Georg vem som skrev det? Jo, det var
Hjalmar Söderberg. Det gjorde han till Bokens fest år 1932. Han
skrev en riktigt rolig annons för Tobaksmonopolet. Det är inte
många som vet det längre. Jag har brukat titta efter Festens bok till
bokens fest i auktionskatalogerna för att se vad den kommer upp i.
Riktigt rar är den kanske inte men nog är den en av de ovanligare
utgåvorna. Men ingen Hjalmar Söderbergsamling kan bli komplett
utan den. Det var många andra som skrev i den också. Marika
Stiernstedt och andra. Själv fick jag den hos Eckersteins. Vi hade
ju vårt konto där. Jag fick den av bokhandlaren själv i
pergamentband med guldtryck. Vi tycks bli ordentligt försenade. Klockan är
fem över sju och vi har inte hunnit till Skövde ännu. Men jag
antar att tåget väntar på oss i Hallsberg. Det har de skyldighet till.

— Min svärson är riktigt duglig. Ja, det förstår jag att Georg
vet. Ni är ju partivänner. Han går den juridiska vägen. Men jag
tror att han är en duglig administratör också. Det ligger i blodet
hans. Jag vet inte om Georg tar illa upp men jag kan faktiskt
avslöja att i Göteborg är det många som har talat med honom om

justitiedepartementet. Jaså, Georg känner till det. Ja, det borde jag
insett. Jag tror inte han skulle sköta det så illa. Men nu efter valet har
man inte talat om det. Det gick ju inte så bra den här gången. Men
om det blir samlingsregering eller så kan nog min svärson komma
väl till pass. Han är radikal och han har inte gjort bort sig. Det där
med FNL-märket kan ju bli en tillgång vad det lider. Det kan
behövas någon sådan minister nu när handelsförbindelserna blir bättre.
Och han skulle vara en prydnad för vilken regering som helst. Jag
skämtade faktiskt med honom om det. Han har ju skägg nu. Ett
sådant där tvärklippt skägg. Ett riktigt prydligt skägg. Du har samma
skägg som din farfarsfar justitierådet Donald, sade jag, se nu till att
du blir justitieminister också. Men riktigt lyckat kanske det
skämtet inte var. Det var justitierådet Donald som hade inspirerat Oscar
II till sin diktamen i arbetarfrågan till statsrådsprotokollet hösten
1888 och inte förr hade justitierådet Donald blivit justitieminister
och börjat förbereda den nya lagstiftningen förrän han gick och dog.
Han var ju inte mer än 74 år och det var då justitierådet Östergren
blev chef för justitiedepartementet. Min far brukade alltid säga att
Donalds död var en stor olycka för nationen.

— Men hans mor, jag menar min svärsons mor, är svår. Det har
hon alltid varit. Det minns kanske Georg? Men nu har hon blivit
värre. Hela familjen måste äta både lördagsmiddag och
söndagsmiddag hos henne. Och då duger det inte att komma med några
ursäkter. Och då skall vi alla be bordsbön. Revolutionärer och alla får
knäppa händerna. Inte för att hon är särskilt religiös men det hör
liksom till att kvinnorna skall ha hand om det kyrkliga i den
familjen. Så har det alltid varit. Men min dotter sysslar ju med
kvinnobefrielse i stället. Hon brukar åka på konferenser och tala om
kvinnoroll och kvinnokamp. Det finns sådana som säger att hon passar
bättre för politiken än sin man.

— Om nu sanningen skall fram så har min dotter det lite svårt
med sin svärmor. Georgs far brukade ju alltid skämta och säga att
Donald hade blivit en sådan friluftsmänniska och fått så rosiga
kinder därför att han tog en promenad var gång hans hustru var på elakt
humör. Men så dog han ju knall och fall mitt i rätten. Det minns
nog inte Georg riktigt. Det var efter det att Georg flyttat. Men det
var en mycket fin begravning. En av de sista verkligt stilfulla
begravningar jag varit på. Donald var ju ytterligt respekterad. Men

det kan ju inte hjälpas att generationerna är olika. Min dotter är så
ruschig. Visst är hon ordentlig; det har hon hemifrån. Vi var alltid
mycket noga. Det minns nog Georg. Min hustru ville liksom alltid
undervisa. Jag kommer ihåg när Georg var hemma hos oss en gång.
Det var just som vi flyttat ut mot Långedrag och villan var helt ny.
Georg kan inte ha varit så gammal. Efter maten gick Georg fram för
att tacka. Tack så mycket för maten tant, sade Georg. Men min
hustru sade: hos oss brukar vi inte ta i hand när vi tackar för maten!
Hon var liksom sådär undervisande hela tiden. Hon menade inget
ont med det. Men det är kanske därför som min dotter blivit så
ruschig i stället. Det brukar ju gå sådär i sicksack. Så är det väl lite
svårare på många sätt numera också. Det är inte lätt att hålla
ordning på ett så stort hus. De har ju också bara en enda hemhjälp
som kommer till och från. De har inte haft något hembiträde sedan
barnen var helt små. Jag känner faktiskt inte någon bland oss som
haft råd att hålla sig med ett riktigt hembiträde sedan femtiotalet.
Så nog får min dotter slita allt. Och hennes man är en riktig slarver.
Han vandrar rakt in i huset med galoscherna på så det blir stora,
våta spår efter honom. Och han släpper ytterkläder och allt precis var
det faller sig. Han är ju uppfostrad i ett stort hus med många pigor
och Donalds var ju också alltid lite bohemiska av sig. Du släpper då
allt precis som skiten ur stjärten, brukar min dotter säga. Hon har
ett så frankt sätt. Men det tycker inte hans mor om. Hon har aldrig
tålt att någon annan sagt ett ont ord till honom. Hon har ju egen
nyckel till huset och brukar komma mest som varje dag. Det är ju
hon som gett dem huset också. Hon är så förtjust i sina barnbarn
också. När den äldsta fyllde femton år gjorde hon en donation. Hon
fonderade femtiotusen åt honom. Handelsbankens notariatavdelning
sköter pengarna och han får röra kapitalet först när han fyller
tjugofem. Men avkastningen får han förstås. Sålänge han bor hemma är
det hans far som tar hand om den. Hon gjorde likadant för den
yngre sedan när han fyllde femton. Min dotter tyckte inte om det
där. Men gumman sade att hon gjorde vad hon ville med sina
pengar och att min dotter inte skulle klaga så länge pengarna
stannade inom familjen. Hon sitter i orubbat bo och frisk är hon. Hon
och Donald hade inbördes testamente och min svärson har inte fått
ut laglotten efter sin far ännu. Men hon gav dem huset när han
slutade med det där FNL-andet. Så nu kommer hon varje dag. Hon

brukar gå kring och känna med fingrarna ovanpå dörrkarmarna och
tavellisterna för att kunna se efter om där är något damm. Det tycker
min dotter inte om. Det kan bli alldeles förfärliga uppträden då. I
går eftermiddag ropade min dotter till henne när hon kom att hon
inte skulle gå så nära kaffebrickan. Gå inte så nära kaffebrickan,
tant lilla, sade hon. Det är den enda grädde vi har i huset och jag
vill inte att den skall skära sig. Men då tog jag min svärson under
armen och gick in med honom i hans arbetsrum. Jag brukar be min
dotter att visa större fördragsamhet. Vi blir ju alla gamla. Så
gammal som den tanten blir jag aldrig, svarade hon då. I går var det
faktiskt så besvärligt så jag beslöt mig för att resa hem. Det duger ju
inte att ligga de unga till last heller. Fast de har ett rum stående för
mig.

— Jag undrar varför det skall vara så stora förseningar nuförtiden.
Det är nästan som under kriget. Det var väldigt ofta förseningar då
också. Jag minns en gång 1940 då vi fick stå mitt på linjen vid
Getå i fyra timmar. Kan Georg se var vi är nu? Jag förstår inte vad
det kan vara. Vi har faktiskt stått här tjugo minuter nu. Det kanske
är oljekrisen.

— Det är ju inte rimligt att hela västvärlden på detta sätt skall
vara beroende av några oljeshejker nere i Mellersta Östern. FN
borde kunna statuera ett exempel. Annars blir det bara laglöshet.
Men FN är alldeles för svagt. Men jag kan inte hjälpa att jag tycker
regeringens uppträdande vara väl yrvaket. När jag lyssnar på Feldt
är det som om jag lyssnade på flickan som vittnade inför rätta och
berättade: Först våldtog han mig och sedan drack vi kaffe och så
våldtog han mig igen. Vi hade ju frågan uppe redan under kriget.
Själv tog jag upp frågan med Möller alldeles efter freden när man
höll på att genomföra elektrifieringen. Med tolv laddningar på tolv
ställen kan hela Sverige lamslås, sade jag. Möller var överens. Han
hade också påpekat detta. Men vad kan man göra mot teknikerna?
hade han sagt. Nu har det gått ändå längre. Nu behövs det inte ens
tolv laddningar. Och jag undrar hur många ånglok vi har kvar. Och
finns det vattenanläggningar åt dem? Och folk som kan sköta dem?
Nej, vår beredskap är sämre nu än vad den var under Per Albins tid
före det förra kriget. Då fick vi igång produktionen av
gengasaggregat på några veckor; nu kan hela landet stängas av om några shejker
så vill. FN borde ingripa! Vi måste hålla samman.


— Det var förresten ett alldeles lysande anförande Georg höll. Jag
hörde det på radio i förrgår och sedan läste jag referatet i Svenska
Dagbladet. Det är viktigt att det sägs med eftertryck att själva
grundvalen för vår demokrati är respekten för varandras åsikter. Det
är ju ett oerhört tråkigt gnäll som förekommer på sina håll. Nu
gäller det ju faktiskt att hålla samman och visa respekt för
grundvärdena. Georg skall veta att Georg vann stor respekt på många håll
genom detta anförande. Det finns ju många bland oss som tyckt att vi
inte precis varit bortskämda med en sådan klarhet från er sida. Nej,
jag säger bara vad jag säger jag. Jag tänkte faktiskt på Georgs far
när jag lyssnade på Georg. Det var ju en ohygglig historia men
Georg skall veta att Georg skall vara stolt över sin far trots allt.
Georgs far var en riktig hjärtats demokrat. Jag minns att han
brukade berätta för mig att hans far, Georgs farfar alltså, alltid
inpräntat hos sina barn att alla yrken och stånd var lika hedervärda och att
var och en skulle respekteras efter den duglighet han ådagalade i sitt
värv. Sålänge barnen var barn fick de alltid ta av sig mössan och
bocka för de vuxna om det så bara gällde gårdskarlen. Georgs farfar
umgicks ju själv i de högsta kretsar; bruket hade ju stora skogar i
Bergslagen och när gamle kungen var kronprins brukade han fara dit
om höstarna för att jaga älg med Georgs farfar och sedan brukade
alltid kungen sända honom en hälsning till jul. Men Georgs far
brukade säga att Georgs farfar inte satte någon högre än sin kusk. Det
var en hederns man den kusken, nitisk och plikttrogen. Georgs farfar
satte själv patriotiska sällskapets medalj på hans bröst. När han dog
var det Georgs farfar som bar kistan samman med den dödes barn.
Visste Georg det? Han gjorde inte skillnad på person. Det är en
sådan respekt för människan som är så viktig och värdefull i vårt
svenska arv. Det var också så Georgs farfar fostrat alla sina barn och
Georgs far förblev innerst inne alltid en hjärtats demokrat. Det är
också därför jag blev så glad över att höra Georgs anförande. Det
behöver sägas ifrån ordentligt när man nu söker upplösa själva kittet i
vårt samhällsbygge, som Georg sade.

— Jag kan ju tala uppriktigt med Georg, vi är ju gamla bekanta.
Jag minns faktiskt Georg långt innan Georg var född. Jag vill att
Georg skall veta att Georgs far var en hederns man. Det som skedde
då år 1951 var ju fruktansvärt. Jag kan inte neka till att också jag bar
min del av ansvaret. Vi borde ha visat större ståndaktighet. Jag

hade faktiskt ett riktigt långt samtal om Georgs far med Tage
Erlander för några veckor sedan. Han håller ju på att skriva sina
memoarer och han ville tala med mig om krigsåren. Vi träffades ju då
ibland. Jag hade ju en hel del med honom att göra i tjänsten. Han
var ju den som bar ansvaret för den här verksamheten. Men han sade
till mig att det var några saker han verkligen ångrade. En var att
han tillåtit angreppen mot Quensel. Vi vet ju hur hårt Nils tog
dem. Han var ju en särling och en mycket känslig natur. Han hade
en konstnärs själ. Det var ju ohyggligt att han på det sättet hängdes
ut till allmän beskådan. Det skadade också hela ämbetsmannakårens
anseende. Det andra var att han inte ingripit mot förföljelserna av
Georgs far. Det skall Georg veta att så menar vi alla.

— Det är ju något ohyggligt detta att en liten grupp journalister
och publicister kan få ta heder och ära av människor. De utgör
sannerligen, som Georg så riktigt sade, en främmande och elitär kropp
i vår demokrati. Georgs far blev ett offer för dem. Jag undrar inte på
att han till slut inte orkade mer. Han blev ju faktiskt rentvådd. Jag
satt själv med i två av de utredningar som fritog honom från alla
allvarligare beskyllningar. Den första gjorde jag ensam år 1939 och
den andra kom ju år 1950. I den var jag sekreterare. Det enda man
kan säga om honom var att han kanske varit aningen oförsiktig i
sina affärer. Det hade varit bättre om han låtit Georgs mor stå för
de ekonomiska arrangemangen. Man vet ju hur gärna folk utanför
karriären skvallrar och pratar strunt om ämbetsmän i hans ställning.
Men jag kände ju honom ända från ungdomen och vi stod på våra
första papper tillsammans redan innan någon av oss var myndig ens
och han var inte bara hedern personifierad utan han var också en
sällsynt juridisk begåvning. Ett otroligt gott minne för detaljer och
en fullkomligt kristallklart genomskinlig logik. Det var en hjärna av
hög karat och en verklig arbetspuritan. Jag tror att Georg nu kan
förstå hur det kändes för oss alla att dag efter dag möta hans namn i
slaskspalterna. Det var som Tage Erlander sade till mig: Jag skäms
faktiskt över att jag tillät detta. Jag borde ha ingripit med kraft.
Det var ju ett otillständigt undergrävande av den enkla respekt för
människan som utgör en hörnsten i vårt demokratiska
samhällsbygge.

— Men Georg förstår, det var ju svårt att värja sig. De här
angreppen var ju så främmande för oss. De var oresonliga. Om det

verkligen varit något hade det hela ju varit preskriberat vid den
tidpunkten. Det var som en slamvulkan. Plötsligt bara bubblade och
pöste och vällde det upp under oss. Det är svårt att värja sig mot
pöbelmentaliteten.

— Fast vi möter ständigt samma tendenser. Det gäller att se upp.
Det kan ju inte vara riktigt att en liten självutnämnd elit på detta
sätt kan undergräva samhället och skada sina medmänniskor. Ty jag
såg hur Georgs far bröts ned dag för dag. Det var en illvillig och elak
förtalskampanj. Man bara grävde och grävde. Kampanjen riktade
sig mot hans ämbetsgärning likaväl som mot hans privatliv. Det
var svagt av oss att vi inte reagerade kraftigare. Vi borde näpst
journalisterna ordentligt den gången. Jag minns när man berättade
för mig vad Georgs far gjort den påsken. Vi var på väg till Åre med
min dotter. Hon hade glatt sig så mycket åt resan. Nere på
centralstationen kom Sivertsson springande. Han var helt andfådd. Han
sade: nu kan vi ingenting göra längre. Han föll framför en spårvagn.
Han blev överkörd. Georg förstår vad vi alla ansåg. Men Georg skall
också veta att hur det än gick till var det en modig gärning. Georgs
far såg väl ingen annan möjlighet den gången. Han ville skydda de
sina. Ty hade kampanjen fått fortgå mot honom vet ingen vad som
kunnat hända. Nu säkrade han sin familj också ekonomiskt. Ingen
kunde ju bevisa att det inte var en olycka. Bolaget försökte inte ens.
Vi talade med dem om det också och de visade stor förståelse. Själv
kan jag inte se det annat än som en handling av stort mod och stort
mänskligt ansvarstagande. Tidningarna fick ju också blåsa av hela
kampanjen inför döden. Georgs far offrade sig men det var inget
meningslöst offer. Dock är det sant som Tage Erlander sade till mig att
vi bär alla skuld i vad som skedde. Därför får det inte ske igen. Jag
är glad över att myndigheterna denna gång visar större fasthet. Det
gäller ju även respekten för den enskilda människans rätt.

— Kan Georg se var vi är någonstans? Det är ju mitt på linjen
igen. Nu är vi mer än en timme försenade. Detta är ju helt
omöjligt. Inget samhälle kan fungera på detta sätt. Nu kan väl inte
förbindelserna klaffa längre. Allt kommer i oordning. Georg får
faktiskt förlåta mig men jag måste säga det helt öppet; jag förstår inte
varför myndigheterna inte förberett sig bättre på detta. Det kan ju
inte ha kommit som någon överraskning. Vi måste se sanningen i
ögonen. Världens resurser räcker inte. Vi i våra länder har visat

alltför stor flathet.

— Det är möjligt att de här veckorna blir en riktig signal för
folket. I så fall har den här oljekrisen i alla fall haft något gott med sig.
Allt har sin tid men flathetens tid måste vara förbi. Det går ju inte
att blunda för verkligheten. Vi kan inte låtsas som om vi levde på
en isolerad ö. Det finns för mycket folk och för få resurser i denna
vår värld. Befolkningen stämmer inte med tillgångarna. Då måste
världen rätta mun efter matsäcken. Och nu ser ju var och en att våra
liv ligger i händerna på några oljeshejker nere vid Persiska Golfen.
Så kan det ju inte få fortsätta. Nu måste folk lära sig visa
sammanhållning.

— Det kanske inte är opportunt att säga det rent ut, men jag tror
att Georg förstår mig. Vi kan inte fortsätta på detta sätt. Vi har ju
ansvar för våra barn och barnbarn och deras efterkommande. Vi har
ju ansvar för hela vår kulturkrets. Vi har inte rätt att handskas hur
som helst med denna framtid.

— Georg skall veta att det skulle finnas en verklig opinion bakom
Georg om Georg på allvar bestämde sig för att ta bladet från
munnen. Man får ju inte låta tillfälliga och opportuna hänsyn
överskugga de verkliga frågorna i en allvarstid. Vi står ju inför en
ödesgiven situation. Och egentligen är deras liv ju bara en fruktansvärd
olycka. Jag brukar se på bilder från svältens Afrika i TV och undra
hur de kan uppleva sina liv annat än som lidande och olycka.
Egentligen har vi ju en rent mänsklig plikt.

— Det finns situationer, det vet Georg och det vet jag, då det
kan synas humanitärt att uppskjuta verkställigheten av en obehaglig
åtgärd. Men det är bara en skenbar medmänsklighet ty i
verkligheten gör ett sådant uppskov blott det onda värre. Det är ju detsamma
också i privatlivet. Jag minns min gamla mamma. Hon blev väldigt
trött de sista åren. Ja, Georg förstår, hon fick sådan smak för
sötsaker. Hon brukade gå kring i huset om nätterna och stjäla
sockerbitar. Hon gömde dem under madrassen i sin säng. Gång efter annan
kom vi på henne med det. Det blev faktiskt bättre för henne när vi
satte henne på ett hem. Hon fick riktig vård. Man får inte vara
självisk i sådana situationer. Men nu gäller det ju inte bara
familjen eller privatlivet; nu gäller det själva mänskligheten.

— Var det Hallsberg nästa? Har nu tåget väntat på oss?

— Jag tycker faktiskt att tågpersonalen kunde vara hövligare vid

ett sådant här tillfälle. Tycker inte Georg det? Det måste ju vara
många som oroar sig nu.

— Nej, det gäller inte bara privatlivet. Jag har faktiskt tänkt
mycket på detta under senare år. Det är så ohyggligt med de många
som svälter i Afrika och i Bangla Desh och i Sydamerika och
överallt. I tidningarna står det ju hela tiden om att folk kommer in till
Dacca och lägger sig att dö rakt utanför hotellen. De bara lägger sig
ned och dör. Vi får nog lov att erkänna att vi på vår tid tog alltför
lättvindigt på de stora frågorna. Vi var lite insulära. Vi sköt ifrån
oss vårt ansvar. Ja, jag tillhörde ju dem som menade att det borde
vara möjligt att nå en-procentmålet i u-hjälpen och att u-hjälpen
skulle vara multi-lateral. Vi måste övervinna den nationella
trångsynen i de stora frågorna. Men det var ju bara de sista åren och
uppriktigt talat kan jag nog inte säga att jag drev frågorna med riktig
energi. Sådant straffar sig. Vi bär faktiskt skuld.

— Nu blir det Georgs generation som får ta vid. Jag vet att det är
ett tungt ansvar. Själv har jag ofta under mitt liv fått ta allvarliga
beslut, verkligt svåra beslut som påverkat nationens liv. Sådant kan
vara tungt att bära. Det är inte alltid lätt att bortse från de
kortsiktiga intressena och deras värderingar. Det vet jag. Ibland får man
göra sig hård och se till de stora och långsiktiga perspektiven även
om det frestar på.

— Jag hade ett långt samtal med Georgs far om detta. Det var för
trettio år sedan; ganska exakt för trettio år sedan. Det var ett par
tyskar. Kommunister var de väl förresten. Vi fick lov att lämna ut dem.
Berlin insisterade. Det var ett svårt val. Georgs far var mycket
plågad. Vi visste ju vad som skulle ske med dem. De var inte några
särskilt framstående figurer. De var ju inte som Wehner. Honom hade
jag mycket att göra med sedan. Det är en hederlig karl. Det här var
bara några överlöpare som kommit och vi hade inte tagit emot dem
riktigt än. Den ena hade sockersjuka för övrigt. Han hade haft
något med fackföreningarna att göra i Lübeck. Men det gällde ju
nationens framtid. Georgs far var blek av sömnlöshet till slut. Han tog
alltid mycket allvarligt på sitt arbete. Den här gången satt han ännu
långt in på natten med akterna framför sig. Men han tog sitt ansvar.
Det är inte lätt att övervinna det korta perspektivets värderingar.
Men det var hösten 1943. Vi visste ju att Hitler tidigare på året
resonerat om ett angrepp mot vårt land. Hur skulle nu detta vägas in?

Ännu var det ju inte avgjort allting. Georgs far tillhörde dem som
slog vakt om nationens intressen i en svår tid. Sådana beslut som han
fick lov att ta på sig utgör en tung börda. De skapar en stor
ensamhet i hjärtat skall Georg veta. Men man får ta denna ensamhet på
sig. Det som är nödvändigt måste göras. Någon måste också ta
beslutet på sig. Det är ett offer vi bringar gemenskapen. Georgs far tog
sin uppgift på stort och verkligt allvar. Han var nästan som en
kväkare i sin ödmjukhet inför ämbetet. Han lyssnade till den inre
rösten. Sedan följde han pliktens bud.

— Det är en svår tid. Det är som Lorenz säger. Det är som med
råttorna. Världsburen har blivit alltför trång. Det är därför det blir
så mycket aggressivitet. Överbefolkningen hotar själva
mänskligheten. Lidandet bara ökar. Det händer faktiskt att jag stänger av
tv-apparaten om kvällarna för att slippa se eländet.

— Men Georg skall veta att Georg har vårt stöd om det behövs.
Det gäller ju i alla fall de stora ödesfrågorna. Det gäller vår existens.
Det gäller kulturens möjligheter att överleva.

— Det borde kunna göras på något enkelt sätt. Jag har ofta tänkt
på något slags spray. Det kunde föras i luften med passadvindarna
eller det kunde blandas i vattnet eller så. Då skulle det liksom gå av
sig självt.

— Ja, jag ser. Men då är vi faktiskt en timma och tolv minuter
sena. Undrar om tåget hållit. Det skulle just vara min vanliga otur
om jag fick sitta här på stationen i kväll. Men Georg skall ha tack
för sällskapet. Det var riktigt roligt att tala med Georg. Ja, jag
skyndar mig. Det är portföljen däruppe i hörnet som är min ja. Tack
då! Och Georg skall hälsa sin familj. Tack än en gång för sällskapet.


A

Snabbprotokoll från riksdagsdebatterna 1974

Nr

Reservation görs för eventuella missförstånd eller tryckfel. I sitt
slutliga skick kommer anförandena att införas i riksdagens protokoll.

Torsdagen den

kl. 14.00

...

Herr talman!

Herr Nilsson i Eskilstuna har frågat om jag vill redogöra för
befintliga beredskapsplaner för att under vissa exceptionella
förhållanden använda militär personal för ordningens upprätthållande.

Jag är tacksam för att jag genom interpellationen har fått tillfälle
att rätta de missuppfattningar om rättsläget som från visst håll
spritts.

Några sådana beredskapsplaner föreligger icke då
förutsättningarna härför saknas.

När regeringen år 1968 tog initiativ till att då alltjämt formellt
gällande bestämmelserna om militär handräckning vid stillande av
upplopp skulle upphävas, var det grundläggande motivet att det
sedan länge varit en vedertagen uppfattning att militär personal icke
på grund av polisbrist skulle behöva insättas. Denna uppfattning
vann också allmän anslutning vid frågans behandling i riksdagen
påföljande år.

Vad gäller den rent rättsliga situationen efter 1969 års lagändring
bör i detta sammanhang slutligen erinras om att Kungl. Maj:t
såsom ytterst ansvarig för ordningens upprätthållande i landet ensam
har att besluta om att under vissa exceptionella förhållanden anlita
militär för ordningens upprätthållande men att ledstjärnan för
Kungl. Maj:ts handlande städse varit och städse måste förbli
åstundan att följa gällande regeringsform. Innebörden av den nya
grundlag som nu träder i kraft torde stå klar för envar. De grundläggande

medborgerliga rättigheterna och det skydd som i övrigt tillförsäkras
medborgarna t. ex. demonstrationsrätt, rörelsefrihet och skydd mot
påtvingat kroppsligt ingrepp av myndighet får enligt uttryckligt
förbud inte begränsas på olagligt eller utomlagligt sätt.

En enhällig riksdag har på lagrådets och lagutskottets begäran
beslutat om att Kungl. Maj:t ensam har att besluta om att under vissa
exceptionella förhållanden anlita militär för ordningens
upprätthållande. Någon starkare rättslig garanti än grundlagens skydd kan jag
för min del inte tänka mig.

Må det tillsist herr Talman tillåtas mig att göra den
kommentaren att det i detta land liksom i andra länder finns krafter som
strävar efter att utså misstro mot rikets myndigheter och det svenska
folkets valda representanter. I enlighet med vår rättsuppfattning ges ett
stort spelrum åt sådana meningsyttringar men vaksamheten är mer
än en dygd, den är en nödvändighet och det krävs att vi med kraft
hävdar vår rättsstats principer. Land skall med lag byggas!

Anförande nr 67

Herr NILSSON i Eskilstuna (s):

Herr talman! Jag ber att få tacka statsrådet för
interpellationssvaret som jag finner helt och fullständigt tillfedsställande. Lika litet
som herr statsrådet kan jag tänka mig en situation då inte polisen
med kraft och förmåga i fredstida situationer skulle kunna ha läget
i sin hand och upprätthålla lag och ordning på ett betryggande sätt.
Det är till polisen som för ändamålet erforderliga resurser får ges.
Det vore olyckligt om polisens resurser skulle begränsas genom att
föreställningen spred sig att den kunde sätta sin lit till försvarets
resurser. Därför kan man möjligen säga att det av utskott och
riksdagen biträdda lagrådsyttrandet av år 1969, som innebar att regeringen
i kraft av sitt allmänna ansvar för ordningen i samhället hade
möjligheter att besluta om militär handräckning i krissituationer om
polisens resurser vore otillräckliga var ett något olyckligt formulerat
uttalande.

Vår uppgift måste vara att polisens resurser skall hållas på en
sådan nivå att en sådan situation som den till vilken lagrådets
uttalande hänsyftade icke kan tänkas komma uppstå.

Jag tackar för det bestyrkande häri som herr statsrådet efter mitt
förmenande givit.


B

(Brev till Hans Torstensson)

Fredag morgon.

Eller torsdag natt om det låter bättre. Livet efter
konjaken!

Kära Hasse!

Det var bra att vi fick tillfälle att träffas och resonera igenom
frågorna ordentligt när du nu ändå var i Skandinavien. Jag har lagt
fram dina synpunkter för pojkarna och jag tror att de tände på dem.

I varje fall tycktes det mig så. Det var frågestund i går. Nilsson i
försvarsutskottet som kommer från de djupa leden var uppe och
sysslade med taktisk flankbetäckning. Jag satt och tittade på honom när
han talade. Så ser vårt folk ut! Och det är med sådana vi skall bygga!
Jag har sagt dig det förr men jag säger det igen; det är fel av dig att
inte komma hem och ta itu med bråten. Vi har inte råd att ha dig i
FN-skrapan. Du behövs här hemma.

För sådana som Nilsson är det sittandet som är politikens a och o.
Han sitter sig fram genom livet och rätt som det är öppnar han sin
stora mun och klapprar med lösgommarna och säger Rörelsen! Fy
fan.

Om vi kommer att gå under så beror det inte på våra
motståndare. Helén är precis lika dum som han var när han sprang omkring
och velade som radioreporter. Minns du när han intervjuade oss i
Karlstad på hösten 1944. Ungdom som vill skapa det nya Europa,
kallade han det. En fjant har han förblivit. Hans parti kommer att
fjanta sig under procentgränsen. Frid över deras minne. Jag har
funderat på att hålla ett tal om Staaf och sociala frågor och
liberalismens öde och socialdemokratins frisinne och sådant. Helén blir
alldeles fuktig mellan ögonvrårna när man talar så. Det finns ju ett
par hyggliga krafter att ta rätt på hos dem. Fälldin är ju bara en
bluff. Han är tillverkad så som högern på sin tid tillverkade sin
ledare (av rätt ruttet virke för övrigt). Hermansson är snäll och svag
och Bohman är bra att skrämma kapitalet med. Om du inte är snäll
och samarbetsvillig så blir Bohman statsminister brukar jag säga
till Tore. Då ger han med sig med en gång. Bohman som

statsminister och han Burenstam-Linder som finansminister. Det vill de inte.
Men så detta tröga sittfolk i bänkarna. Jag tror inte Nilsson öppnat
en bok på de sista tjugo åren. Efteråt gick han fram till mig och
riktigt tafsade.

Du har naturligtvis rätt i att situationen på nämnden inte alls är
bra. Den får gärna en framtoning som verkar lite nattstånden. Men
det är ju svårt att flytta på Olle. Just därför att han håller sig i
Nilssons hängslen för övrigt. Han har ätit in sig ordentligt nu och är
nästan omöjlig att tala tillrätta. Han skulle inte ge sig för mindre
än en ambassadörspost i Israel. Där skulle han ju hyllas! Och har vi
haft Siegbahn där på avkylning kunde vi väl ha Olle där. Om läget
inte var så känsligt som nu. Jag är rädd för att han kommer att göra
en ordentlig extratur i debatten. Han har gått omkring och sett så
tänkande ut. Fyller sin spalt med förnumstigheter också.

När jag ser på honom tänker jag med saknad på att det fanns en
tid då statsräsonen hade lettres de cachet till sitt förfogande. Nu har
vi knappt en disponibilitetskassa ens för de värsta exemplaren.

På vägen upp från Göteborg hade jag sällskap med gamle
Backman. Eller för att säga som det var så hade han sällskap med mig.
Han har faktiskt blivit ganska gammal. Nu ville han tala med mig
om Far (med versalt f). Och en geschwätz gör ingen satt som arme
BB (med dikterna och inte med brösten) sade på sin tid. I varje fall
försökte han få mig att förstå att Donald är en lysande begåvning
som borde in i regeringen fortast möjligt. Vilket han ju kan vara
även om jag tror han passar bättre i Göteborg. Där stör han mindre.
Där finns mindre att störa kunde man kanske säga.

Donald är så djupt illojal. Carl var just uppe med dagens GP. Där
hade Segerstedt Wiberg en artikel om tryckfrihetsrättsliga aspekter
på IB-affären. Hon refererade samtal med olika jurister och det var
helt tydligt att hon talat med Donald och att han svävat på målet.
Segerstedt Wiberg skrev som om hon trodde hon fortfarande satt i
KU och betydde något. Men Hjörne är ju bra.

Donald visar på faran med den intellektuella anpassningen. Just
nu blåser opinionsbildarna upp kinderna och pustar allt vad de
orkar och det blir krusningar på ytan och genast tror sådana som
Donald att de måste ut och säga något och se till att de befinner sig på
rätt sida. Men han tänker inte på den verkliga skada han kan ställa
till med.


Du kan tänka dig vad som kunnat bli följden om det inte varit i
Göteborg och i GP utan i Stockholm och i DN? Där har de inte
riktigt lyckats få tag på någon verklig jurist som uttalat sig. De har
bara fått professorer och sådant och det smäller ju inte högt i
korridorerna! Fast visst är det lite besvärligt och visst har det varit ett
onödigt extraarbete och vi är ju alla lite slitna och trötta.

Malmborg som arbetade fram själva ordningsföljden orkade inte
mer i går. Plötsligt stod han i kafferummet hos flickorna i bara
skorna och var alldeles vit i ansiktet och sade: ”Här kommer nakna
sanningen!” Han var som deg i ansiktet och bara log. Men Märta
som är ett rekorderligt fruntimmer sprang in på sitt rum och
hämtade filten hon brukar ha hunden på och den svepte hon om honom
och sade: ”Nu skall Malmborg sitta ned”. Och så satte hon honom
på en stol under det man hämtade mig. När jag kom satt han
alldeles stilla och huttrade lite. Jag fick tag i läkare och Malmborg fick
en spruta och kördes hem. Vi har en syster hos honom nu. Han
orkade inte och det kan man inte undra över.

Han klarade hela historien åt oss. Men så hade han ju varit den
som skrivit lagen också så han kunde ju varje kommatecken och
varje tänkbar syftning. Hade det blivit tryckfrihetsprocess hade ju
fan sluppit lös. Men det går ju inte att ha honom naken i
korridoren. Han har ju lätt för att bli överretad och spänd. Men det är ju
inte bra att hämta folk med ambulans direkt från Kanslihuset till
Beckomberga. Det är inte alls bra. Särskilt inte just nu. Man borde
kunna ge honom tjänstledigt och skicka honom till Frankrike. Han
har en syster som är gift där. Det finns ju fina privatkliniker där
man kunde ta hand om honom tills vidare och ge honom hjälp och
låta honom vila upp sig ordentligt. Han är ju trots allt den bästa vi
har på sådant och man måste vara rädd om människor. Det duger ju
inte att bara köra dem på porten när de visar en svaghet.

Fast bäst hade varit om han åtminstone inte klätt av sig naken.
Du vet hur det skvallras i den här staden. Och det är inte bra när det
skvallras på det här sättet.

Här är annars bara jul och julfirande. Girlander över Storgatan
och skinkannonser i Dagens Nyheter och julgran på Freden. Tittade
in där på hemväg i kväll och tog en sängfösare. Den enda jag talade
med var Birger som såg ganska maläten ut. Han satt under julgranen
och jag vågade inte fråga hur Greta hade det eller hur han hade det

med Greta. Han hade beställt in en whiskygrogg just som jag kom
och fröken Karin tog mig åt sidan och sade att det var hans sjätte
och att hon var orolig för honom men jag menade att det var inte
mycket man kunde göra för han var ju lugn och stilla. Han höll fast
mig i kavajen och fick mig att sitta ned och hela tiden satt han och
berättade om sitt enda verkliga stordåd, hur han varit
tredjeopponent åt Nisse vid disputationen och hur han då låtsats fabulera om
Nisses tid som kommunist och om hur de stal motorbåtar
tillsammans och om hur det gick till när Nisse fick hyra bil för att köra till
Köpenhamn och hämta fenedrin åt de danska tvillinggrevarna som
hölls på Nalen och hur hela publiken vrålade av skratt och det bara
var Nisse som förstod och hur Nisse blev vitare och vitare i ansiktet
för det var bara han och Nisse som förstod det hela och visste att allt
han sade var sant. Men jag mindes ju det hela. Men inte mindes
jag att vi skrattat inte. Själv hade jag bara tyckt att det var tråkigt
att Birger skulle supa ner sig så fort han upplevde att det ställdes
några krav på honom och att man inte ens kunde ha honom som
tredjeopponent och Nisse hade ju hjälpt honom i säng sedan. Men nu
satt han och var hjälte tjugo år senare på Freden och det hela var
bara en snaskig liten anekdot han berättade för att han inte längre
fick ha en spalt på ledarsidan att skriva i utan fick hållas inne
bland det andra slasket och det var precis den anekdot han hade
velat smaska med som lustig tredjeledare nu när Nisse blivit ansvarig
för närförläggningsutredningen. Det är synd om Birger men det är
inte mycket man kan göra. Fast än tycks han kunna sköta sitt arbete
någorlunda. Det är så med gamla alkisar. När jag följde rättegången
mot Quisling visade man mig på en fin gammal norsk
rättegångsreferent, en prydlig liten karl med mustasch i sextioårsåldern. Han var
så illa gången att han inte kunde lyfta glaset på morgonen. Han
måste göra en mitella först som han hade högerarmen i och sedan
fick han pendla fram armen mot glaset för att fatta det och stjälpa
det i sig. Han fyllde det var kväll. Så mycket darrade han om
morgnarna. Men sedan var han helt lugn. Alldeles klar och lugn och
prydlig och man kunde knappt se det på honom. Han gick bara undan
ibland på toaletten och tog sig en tår. Men utan sprit var han
förlorad. Han var mycket duglig i sitt arbete och skrev helt lysande om
rättegången. Helt logiskt.

Eva var inne nu. Hon är lite orolig igen och nu undrade hon om

jag inte skulle gå till sängs snart. Hon undrade om du inte kunde
vara hygglig nog att se till att skaffa henne sådana där amerikanska
underlakan som är formsydda till madrassen. De finns inte här
hemma. (Jag har faktiskt själv frågat på NK). De korvar sig inte
som våra och så går det ner fler av dem i tvättmaskinen också. Men
köp inte några blommiga! Grabben har börjat komma i den åldern
då han tycker det är tjejigt med blommiga lakan säger Eva.
Könsrollerna håller alltså på att resa sitt fula huvud även i vårt trevna
hem!

Julhälsningar och säsongens gratulationer och allt sådant!

Gugge

PS. Madrassbredd 90 cm.



II

— Nej, någon verklig fara är det inte. Men det börjar faktiskt bli
lite tunt häruppe i virveln. Hårbotten skymtar igenom. Men
flikarna har inte rört på sig på länge vad jag kan se. Det är ju så
individuellt det där med flikarna. Det hänger ofta ihop med stress också.
Fast om jag skall säga min uppriktiga mening så tror jag inte att
det finns något att göra åt det. Man får allt lov att välja sina
föräldrar. Man ärver sitt hår. Jag har aldrig träffat på något medel eller
någon behandling som kan åstadkomma någonting. Ja, det är min
erfarenhet. Kan ni vrida lite på huvudet? Så! det är alldeles utmärkt.

— Egentligen passar inte de moderna frisyrerna för oss som
tillhör den nordiska rasen om jag får säga så. Det skriver man inte om
i tidningarna men det vet ju varje yrkesman. Fransmän har ofta
naturligt fall men folk som är som vi har ju virvlar. En riktig svensk
kan aldrig få ett verkligt svallande hår. Det blir alltid lite tunt med
gles hårbotten och många virvlar. En svensk har aldrig kunnat bli en
filmstjärna. Det måste lite latinskt eller östligt till för att passa för
filmen. Det kan man se på Max von Sydow. Han har inte något
verkligt skådespelarhår och därför passar han bara till vissa roller. Han
skulle aldrig kunnat komma fram under filmens stora tid. För hur
det är så kan det inte hjälpas med peruker. Det sitter i håret som
man kan säga med bibeln tror jag.

— Men japanerna har också många virvlar. Fast de har ett
kraftigare hår än vi. De vill också ha det mycket kort. Jag har ju några
japanska kunder från ambassaden här. De går till mig nästan varje
vecka. Det kan vara rätt ansträngande att få deras hår precis som de
vill ha det. Fast det är ju skönt att höra att någon kund vill ha håret
kortare.

— Det är ju ett mjukt hår och med stress och nattarbete och

allting kan man inte begära annat. Ni har ju sannerligen mycket att
stå i. Det kan inte vara lätt alla gånger. Inte hjälper det mycket att
gå barhuvad heller. En av mina kunder försökte få bättre hår genom
att gå barhuvad hela förra vintern. Han hade just skilt sig. Men han
fick bara sinusit. Håret förblev lika tunt. Men om man har en sådan
här virvel som börjar bli riktigt tunn så är det faktiskt många
herrar som klipper ner sig. Ja, det finns sådana som kammar över
förstås. Men det finner jag ju med förlov sagt ganska knoddigt. Man
har sitt utseende och det utseende man har det har man. Men
plötsligt ser de sig i en dubbelspegel eller får syn på något kort som är
taget bakifrån och så ser de att de har börjat få en kal fläck och så
försöker de dölja den. Men den går inte att dölja. Om man nu inte vill
ha tupé förstås. Men det råder jag inte till trots allt. Tänka sig,
plötsligt står flickan där med hans tupé i handen! Det låter ju
riktigt oanständigt.

— Skall vi inte ta lite mer här vid öronen?

— Men många börjar faktiskt klippa sig riktigt kort igen. Det är
inte modernt men just därför kan det bli individuellt. Det är som
med byxbredden. Jag har lagt märke till att flera herrar börjat med
smala byxben igen. Det sticker av. Men nu när alla går i breda
byxben och det hela har blivit överdrivet så blir det ganska smakfullt
med måttligt smala byxben igen. Många av mina kunder har
faktiskt begärt att få bli klippta ungefär som de klippte sig under
Koreakriget. Det ser faktiskt väldigt vårdat ut.

— Men jag tycker nog inte vi skall klippa oss så där amerikanskt.
Under kriget arbetade jag i Huskvarna. Där låg de amerikanska
flygarna. De skulle ständigt hålla sig välklippta. Crew-cut. Men så
långt vill jag nog inte föreslå att vi går här. Det räcker med att vi
börjar klippa ned det en bit. Det gäller ju också att inte förändra
frisyr alltför snabbt. Det lägger folk märke till och man börjar undra.
Det tror jag inte är riktigt nyttigt för så välkända personer. Jag
minns när statsministern rätade upp tänderna. Folk talade om det i
flera månader. Det gick väldiga rykten om det. Men min hustru
hade ju en bekant som kände den tandläkaren så jag visste ju hur
det låg till. Och så har vi ju det nästan alla med tänderna. Det
hjälper inte om man borstar och borstar utan tandköttet börjar
liksom krypa uppåt av sig självt. Men man bör inte ändra utseende så
folk märker det. I politik och sådana yrken är ju utseendet liksom ett

varumärke. Det betydde inte så mycket innan televisionen för då
kunde folk inte se så mycket. Men nu sitter de hemma och tittar på
ansikten och då lägger de märke till sådant som om frisyren ändrats
eller någon rätat upp tänderna eller om någon fått mera hår helt
plötsligt eller så. Och det talar man sedan om. Det blir liksom det
intressanta med känt folk när man ser dem länge i rutan och de står
och talar från riksdagen eller så.

— Hårbotten lyser igenom lite. Men det tillhör vår ras. Bland
flygarna fanns det alla möjliga slags människor. Italienare och
mexikanare och allt. Det fanns faktiskt en indian också. Och det blev så
lustigt att klippa honom för håret förändrade inte färg. Han hade ju
samma färg i hårbotten som i håret så hur man än klippte ned
honom behöll håret samma färg. Det ser egentligen inte lika prydligt
ut med så kort hår på en av oss.

— Fast om man har tjockt hår och det börjar gråna då är nog
carréklippning att tillråda. Det är Hjalmar Brantings och
Bismarcks frisyr. Det är inte så många som kan klara av den längre. De
yngre i yrket får ingen riktig träning på den. Där skall man bränna
håret rakt egentligen. Fast då får inte finnas många virvlar. Då skall
man ha ett hår som en fransman eller en sydtysk. Varken Bismarck
eller Hjalmar Branting var ju några riktigt nordiska typer. Här
skulle det inte alls gå. Här är det för mjukt och tunt och virvlarna
uppe vid flikarna gör att det faktiskt inte går att kamma upp det så
strikt som behövs för en verklig carréklippning. Men vi tar det nog
lite kortare här i alla fall. Annars kan det bli en sådan där riktig
tuppkam. Och det är heller inte riktigt bra. Det skall man ha från
början om det skall passa. Då blir det något som folk lägger märke
till och känner igen en på. Annars skall man vara lite försiktig.

— Jo, jag har faktiskt en kund som blir riktigt upprörd om han
blir klippt i öronen. Vissa människor är sådana. Det är därför jag
frågar först. Han föredrar att ha tofsar. Men så har han buskiga
ögonbryn också. Han säger att det tillhör de grå tinningarnas charm.
Men själv tycker jag att det ser prydligare ut att hålla rent. Det blir
så ovårdat annars. Och det här är ju ingen riktig tofs heller ännu.

— Det är bara söderöver som folk får riktiga tofsar. Jag var nere i
Österrike och åkte skidor förra vintern. Nåja, egentligen åkte jag
väl inte så mycket. Jag är ju inte lika spänstig som förr. Men jag
åkte i alla fall. Och där hittade jag en alldeles speciell liten sax för

att klippa örontofsar och näsborrar med. Den finns inte i Sverige.
Men det beror på att här växer inte de håren på samma sätt. Därnere
måste män i en viss ålder börja klippa sig regelbundet i näsborrarna
och öronen för att inte se alldeles vilda ut. De blir som fauner
annars. Vi har ju ett mjukare hår och en mildare hårväxt. Men nu när
det kommer så många invandrare tror jag faktiskt att det kommer
att löna sig att ta in den där saxen. Så fort modet ändrar sig och
håret skall bli kortare och skägget skall bort så måste de börja klippa
sig ordentligt i öron och näsa för att inte se alltför annorlunda ut.

— Skall det verkligen inte vara något i håret? Lite sprit bara?
Nej, jag använder egentligen ingenting jag heller. Men man bör ju
fråga. Det där med hårmedel är ju bara smet. Det borde jag kanske
inte säga när jag säljer dem men det är så. Värre var det förstås
under fyrtiotalet. Då kunde man alltid se på kudden om flickan man
gick till höll på sig eller inte. Var kudden flottig så hade hon andra.
Nu kan man inte se det på det sättet längre. Nu är det på annat sätt.

— Egentligen tycker jag inte riktigt om att klippa ungdomar.
Ibland är det så att jag går ut och tvättar av händerna i desivon
efteråt. De tvättar sig inte. Flickorna är ju vana vid långt hår. Nej,
det här är ingenting. Det blåser bort med vinden kan man säga!
Men pojkarna har ju aldrig förstått att hålla sig rena. Särskilt tyska
ungdomar är svåra. De är faktiskt betydligt långhårigare än de
svenska. De har också ett annat hår. Det passar på ett sätt bättre för
att vara långt men just det gör att de inte tror att de behöver sköta
sig. De svenska pojkarna har ofta så svårt med sitt långa hår att de
tvingas sköta det och kamma det och borsta det och också tvätta det
ibland. Fast inte alltför ofta om jag får säga min mening. Det är
faktiskt inte vidare trevligt att bli tvungen att arbeta med händerna
i långa, kladdiga testar. Och så luktar de också. Jag har faktiskt
avvisat en pojke en gång för att det bara krälade löss i huvudet på
honom. Svensk var han också. Blond.

— Ja, man får sannerligen se en hel del. Det blev sexton kronor.

— Tackar, tusen tack!

— Välkommen åter! Och — lycka till. Vi är många som tycker så!


C:1

(Brev till Hans Torstensson)

Kära Hasse!

Bifogar mitt paper till Bryssel. Men inte utan en viss tvekan. Du
brukar inte vara road av sådant. Jag upplever det dock som en
nödvändighet att reda ut mina egna begrepp. Eller åtminstone reda ut
dem någotsånär. Det kan behövas ty nu upplever jag en grå leda
vid det hela.

Som jag sagt dig så har hela denna historia ju inneburit en
ganska allvarlig självprövning för mig och kanske också för många
andra. Den har ju heller inte kunnat komma i ett mer olämpligt
ögonblick. Vi hade ju fått orsak att tro att det vore möjligt att få
bukt med de värsta krigarna. Du vet ju hurudana de är (och
ständigt förblir vad de var). Nu kommer allting att bli längre och segare
och framförallt mycket mer onödigt publikt och kommer att tvinga
oss att stå upp för att försvara sådant som det hade varit bättre att vi
alla glömt bort.

Egentligen har ju hela historien varit väldigt obehaglig. Den har
varit personligen obehaglig. En sak är att vissa bland dem medvetet
strävar efter konfrontation. Delvis på samma sätt som vissa radikala
intellektuella gjort i Västtyskland och Frankrike. Det är en allmän
strömning i tiden och när man inte har stora saker att gå tillrätta
med tar man upp våra småstatsproblem och tror sig vara en Elisberg
och tycker sig vara ett med en hel puritansk världsrörelse fast man
bara rör sig på mammas gata och busar med Anderssonskans Kalle
och andra hemmagjorda boss. Det finns dock också personliga och
nästan patologiska skäl. Jag har väldigt upplysande personrapporter
på de direkt inblandade. Du kan läsa dem vid tillfälle. De är ju
ingenting man kan låta vanliga murvlar och kriminalreportrar ta
del av men jag har faktiskt tagit upp det här med olika bra
pressmänniskor. De har fått ta del av dem och detta har lett till en

påtaglig dämpning av den mer obehärskade kritiken.

Om man förstår den olyckliga personliga konflikten bakom
människors handlande kan man också på ett bättre sätt värdera de rent
objektiva omständigheterna kring detta handlande.

Man menar nog nu också allmänt i pressen att vi kanske gjort fel
och att vi framförallt inte varit beredda att handla på ett tidigt
stadium men man söker heller inte skapa hjältar och martyrer av de tre
som nu på egen förskyllan sitter i fängelse.

Det hade kanske varit bättre om vi ingripit redan i våras men
det fanns ju mycket som talade mot ett ingripande också. Vi visste
heller inte förrän senare på sommaren vad som skulle komma och så
var ju Böll här också och även om vi visste att det var planerat från
deras sida och kanske just därför så ville vi inte göra dem till viljes
och genomföra ingripandet just som han höll sin nobelföreläsning.
Men jag försäkrade honom på UD:s mottagning att det hela inte
var något att bry sig om. Pojkstreck bara, sade jag till honom och
jag tror han förstod mig. Och det hade ju varit bäst om vi kunnat
hålla det på det planet.

Det är ju i varje fall inte vi som har fängslat dem och även om
de skrikigaste ute på vänsterkanten låtsas som om de tror det så är
det ju inte så i Sverige att vi låter fängsla meningsmotståndare för
åsiktsbrott. Det finns ju lag och domstol. Däremot har vi skyldighet
att hålla fast vid rättsstatens normer även när det gäller publicister.

Jag hade ett långt och öppenhjärtigt samtal med några av
pojkarna på DN:s ledarsida och jag tror att de förstår det tragiskt
konfliktladdade i min situation. Det har ju varit en olycklig kollision
mellan olika paragrafer som väl ingen av oss kunnat förutse, menade
jag. Det är ju heller inte så att jag eller mina kolleger är besatta av
någon privat hämndlystnad. De visade stor förståelse för detta och
har blivit betydligt bättre i sina kommentarer efter samtalet. Det vore
ju olyckligt om denna incident skulle leda till att vår gemensamma
strävan efter en humanisering av fångvården och ett
förmänskligande av relationerna inom samhället skulle skadas, sade jag.

De mer ansvariga bland författarna har också gått ut med ett
upprop. Det har undertecknats av några bland de mer tungviktiga
namnen även om ett par olycksfåglar kommit med som gör det möjligt
att angripa uppropet. Men det är inte så farligt och sådant kan ju
inte undvikas. Det är inte möjligt att låtsas som om P. O. Sundman

eller Eyvind Johnson eller Lars Gyllensten skulle vara vare sig
regeringsdrängar eller repressionsförespråkare. Men de har tagit klar
ställning mot de barnsliga provokationerna och de allmänna
överorden och vad de tar ställning för är statens självklara rätt till
självförsvar mot grupper som hotar dess själva existens. Detta kommer
säkert att rensa luften.

Donald som hade varit i Paris på något krigsförbrytarjippo och
träffat Torsten sade att Torsten såg trött ut och att han var på väg
till New York. Donald gör sig ärende hit upp så ofta han kan. Men
har som sagt inget för det. När du träffar Torsten skall du tacka för
den kopia han fick tag på åt mig i UNESCO av rapporten från juni
1953. Den har gjort en hel del nytta här. Du kan också be dina
vänner på State Department gräva fram den igen och läsa den lite
uppmärksamt. Det är ju inte så att vi i Sverige söker bryta ingångna
avtal och uppträda i strid mot de förpliktelser vi iklätt oss och det
är heller inte så att vi är någon särskilt soft state men varje stat är
sårbar mot patologiska angrepp. Det vet ju de likaväl som du och
jag och de har själva drabbats av det och mot det finns ingenting
man kan göra i förebyggande syfte mer än att ha ögonen öppna.

Träffade dem för övrigt som hastigast när de var hemma — utan
att ta upp frågan om UNESCO:dokumentet för övrigt, det vore ju
inte riktigt fas — men de talade om frågan i alla fall och sade att
detta var deras stora sorg i livet. Men de hade ju talat om detta i
många år och de såg det närmast — vilket de ju sagt flera gånger
förr — som ett utslag av hans moral insanity. Och det är ju inte
certifiable.

Men hela denna historia reser ju en rad principiella frågor och
jag tog tillfället i akt inför mötet i Bryssel att söka reda ut dem
inför mig själv. Mycket är ju oklart i den egna synen på vad man
själv gör. Vi kan ju inte neka till att vår verklighet på ett kanske
avgörande sätt förändrats under dessa senaste decennier och att
många av de modeller som tidigare stod oss till buds inte längre är
relevanta.

Skriver detta i hast. Sammanträdet skall snart börja och jag
väntar på kollegerna. Det är grått och slaskigt i hela staden och när jag
nu tittar igenom mitt paper är det inte utan en viss (behärskad men
dock) bävan jag skickar det till dig. Jag känner mig plötsligt som
om jag gjort något rätt onödigt och klivit fram ur ledet i onödan.

Men det är gjort och redan ivägsänt till sekretariatet därnere och
om jag inte slängt iväg det dit ned först hade jag väl aldrig vågat
göra det. Då hade jag väntat på ditt betyg först och den domen blir
fruktar jag — nu som förr — kanske inte så mild. Nå, detta är som
du förstår en brasklapp. Egentligen hoppas jag ju du tycker det är
bra. Eva hälsar nog. Hör av dig.

OBS! Lakanen!!

Gugge


C:2

740108/B-9/58

ESEC BRUXELLES SEMINAR ON POST-INDUSTRIAL
SOCIETY

Section B: Working group on law and societal normation

Session 3: The changing aspects of consensus

Draft! Not for publication

...

översättning

...

Vi har nått tillväxtens gränsmarker. Den yttre ramen kring våra
mänskliga möjligheter är redan tydligt skönjbar. På längre sikt blir
det omöjligt att lösa energiproblemet och bibehålla tillväxttakten
då de möjliga nya energikällorna skulle leda till jordatmosfärens
överhettning. Avfallsproblemet är egentligen inte ett avfallsproblem
utan samma problem som tänkande jästbakterier i ett vinkar skulle
stå inför; fortsatt förökning innebär släktets gemensamma död. Vi
är människor och inte jästbakterier. Vi vet att råvarukällorna sinar
och överbefolkningen hotar. Det som nyss var framsteg hotar nu att
spränga de ekologiska sammanhangen. Vi har nått gränsen för
tillväxtens möjligheter.

I en viss mening innebär detta att vi nått frihetens gränser.
Under de senaste trehundra åren har vår kultur alltmer präglats av den
okontrollerat fria forskningen; människornas stegrande
produktionsvilja och ett system av fri konkurrens som endast till en del reglerats
av samhällsmekanismerna. Ja, vi har i detta sett själva friheten och
har uttryckt denna frihet i våra politiska och juridiska system. Nu
når vi denna epoks yttre gräns.

...

Den representativa demokratien som förutsätter medborgare
uppdelade i ideologiska grupperingar i fri tävlan börjar därmed
alltmer efterträdas av en participatorisk demokrati där envar direkt
ingår i beslutsfattningsprocessen. Oavsett de yttre formerna och oavsett
den grad av medveten politisk handling med vilken processen styrs
bildar varje samhälle i vår kultur nu inom sig olika former av
samrådsgrupper och kommunikativa gemenskaper som integrerar

medborgarna och alltmer förvandlar de konfrontatoriska
beslutsfattningsmekanismerna till participatoriska processer.

Det är dock tveksamt om denna spontana omvandling förmår
behärska den situation som uppstår vid tillväxtens mur. De senaste tre
seklens alltmer accelererade framstegstakt har skapat en mycket stor
förväntningsmassa som nu med enorm, levande kraft rusar fram mot
— tillväxtens absoluta gräns. Risken för stora och
världsomspännande katastrofer blir därmed överhängande och det synes tveksamt
huruvida de spontant framväxande nya strukturerna skall kunna visa
sådan seghet att de förmår fånga upp den levande kraften i denna
förväntningsmassa och bringa den i stillhet utan en våldsam
kollision mellan de orealistiska förhoppningarna och de verkliga
möjligheterna.

Erfarenheten visar dock att ekonomiska förlopp som i ett tidigare
skede skulle kraftigt påverkat den samhälleliga strukturen nu kan
integreras inom ett överordnat system. Detta ekonomiska system måste
därför uppfattas som ett system i kybernetisk mening. Det är ett
självreglerande system vars stabilitet bestäms av stabiliteten i
delsystemen. Men inte heller detta ekonomiska system som med mindre
variationer präglar såväl öst som väst utgör ett resultat av någon
medveten politisk vilja. På samma sätt som när det gäller de
samhälleliga formerna rör det sig inte om ett gestaltat utan om ett
framvuxet system.

Det finns inget skäl att här gå in på konvergensteoriens
problematik, men det förtjänar framhållas att det är den vetenskapliga
tekniska utvecklingen som med tvingande nödvändighet formerar detta
system kring oss och genom oss. Samma fenomen som på ett plan
uppträder som tillväxtens yttersta gräns uppträder på ett annat som
själva den struktur som kommer att förhindra en alltför smärtsam
konfrontation.

Det finns inget skäl till i verklig mening pessimism.

...

På det subjektiva planet upplevs processen som skrämmande av
många människor. En relevant jämförelse är den förvirring och den
samhälleliga desorientation som stora hantverkarskikt och före detta
jordbrukare visade under den industriella revolutionens första fas.
Det är därför heller inte förvånansvärt att de senaste årens

utveckling i våra länder visat en hel provkarta på olika socialt inadekvata
reaktioner.

Att vi ser och kan värdera dessa reaktioner som inadekvata
hindrar inte att de för stora medborgargrupper tyckts vara väsentliga.
Man kan göra jämförelsen med de olika millenaristiska rörelserna
under den industriella revolutionens första fas. I denna den tekniskt
vetenskapliga omställningen inför de nya uppgifter tillväxtens
gränser ställer oss uppstår personliga krisförhållanden med stark
känslofärg.

Det mest framträdande kännetecknet på den nya tekniskt
vetenskapliga omställning som utgör det enda möjliga svaret på hotet
mot vår existens blir en systemets egenrörelse som innebär att det i
en ständigt levande process skalar av sig allt det som hindrar eller
fördröjer dess utveckling och förändring. I takt därmed förändrar sig
det nya postindustriella tekniskt vetenskapliga systemet till ett
alltmer stabilt självreglerande system som inte bara tillsynes utan även i
verkligheten förhåller sig autonomt inför de befolkningselement som
utgör dess material.

Med djup inre ångest har många reagerat på vad de upplevat som
att de berövats sitt värde. Även under industrialiseringens första fas
var det dock så att människan var produktionsprocessens
huvudaktör. Ja, skeendet legitimerades med människans behov och hennes
friheter. Det är inget orimligt antagande att de flesta européer även
under stora krisperioder som under världsdepressionen i början av
trettiotalet eller mitt i världskriget på fyrtiotalet dock upplevde sig
själva som historiens subjekt inbegripna i något stort och kollektivt
handlande. Inom arbetarrörelsen har sådana föreställningar om den
egna rollen en rent programmatisk karaktär. Men också inom
ideologier så olikartade som den traditionella fascismen och den
borgerliga humanismen uppfattades den subjektiva handlingen och de
subjektiva föreställningarna som något betydelsefullt och något
bestämmande och även i vissa former något värdefullt och värdeskapande.

Rollförändringen från historiens subjekt till dess materia enbart
har inneburit att stora grupper bland befolkningen ju lever ut sin
inre ångest i oförnuftiga men symbolmättade massrörelser. Man kan
hänvisa till sådant som aktionen för vita cyklar i Amsterdam eller
de stora folkuppbåden kring de gamla almarna i Stockholms centrum
eller den folkliga kulten kring graven för den student som brände sig

till döds i Prag eller upploppen i Polen där folkmassan i laddade
symbolhandlingar begick rituella auktoritetsuppror mot partiets
fadersgestalter innan de återgick till arbetet. Vi kan också i
fortsättningen räkna med sådana symbolladdade och förnuftslösa skeenden i
våra länder såväl i öst som väst.

Ställd inför tvingande nödvändigheter som kräver beslut av helt
ny karaktär uppstår för den samhälls tjänande politiska
beslutsfattargruppen i våra samhällen helt nya problem. Insikten om vad som
måste krävas ställer oss inför en stor ensamhet.

Det finns religiösa och metafysiska svar som jag inte närmare vill
beröra då de måste verka skiljande men det är förenat med ett djupt
inre ansvar att ställas i den situationen att tvingas spela den
nödvändiga rollen.

Det som då gör beslutsfattandet möjligt och det som gör
uppgiften utförbar är en vår medvetna rollidentifikation. Den nya och
snabba utvecklingen har inneburit att många av de grundläggande
föreställningarna hos sexton- och sjuttonhundratalets stora tänkare
nu visat sig inte längre bevara sin relevans. Men vad som inte
förändrats är den stora tradition som bjuder oss att handla enligt
pliktens bud och i alla fall försöka säkra liv, frihet och strävan efter
lycka åt ett så stort antal som möjligt.

...



III

Seattle

Måndag morgon (0415)

Kära Gugge!

Har ett par morgontimmar till godo. Jag ger dem till dig! Får ju
med åren allt svårare att programmera om min organism och
vaknade klart och tydligt för en stund sedan i vanlig tid och fann att
kring mig var natt och annan tid. Nåja!

Ditt paper var inte bra. Det vet du ju. Hade du inte vetat det
hade du inte behövt urskulda dig.

Flög ut hit i går kväll för att ta kontakt med W. F. Douglas. Du
minns honom nog från Charlottesville. En rödhårig jude som passed
och blivit irländare. Den långa gängliga som brukade säga att han
var en frontiersman of the inner world och som varit kommunist
och vittnat om det och hade en hel klippbok full om sig själv och
som var så stolt över att han kunde franska och hade läst
Chateaubriand. Det var han som sedan gifte sig med den lilla blonda som
Torsten sökte intressera sig för. Han var uppe hos mig som hastigast
i höstas och pratade lite. Han har med tiden blivit tämligen fet och
tappat håret och går klädd i tweed och pipa och är väldigt mycket
professor vid universitetet of Washington fast han är ju numera
alltmer archetypisk och alltmindre trovärdig som irländare. Men det
är inte min sak. Han är sound på humangenetik och
populationskontroll i alla fall och Fesbach menade att han var den bästa vi
kunde få.

Skulle egentligen ha velat knyta honom till oss mer fast men det
går inte för arabernas skull. Han bör dock kunna sitta med och delta
i arbetet. Det blir så mycket snömos annars. Snart får man inte ens
säga birth-control längre och knappt antyda att det kanske finns
verkliga konflikter mellan befolkningsgrupper (för att säga det
eufemistiskt). Då misstänks man vara vit rasist och hålla på Sydafrika.
Det har gått fort. Jag minns när Richard Wright kommit tillbaka

från Bandung och Torsten tog ut mig med honom på Chope Danton.
Den är borta nu hörde jag förresten sist jag var hos Torsten. Så var
det en verkligt fransk krog också. Inget jockigt utan en riktig cusine
soignée. Jag minns att vi tog rognon de veau à la moutarde och fick
ett verkligt honorabelt vin. Men så går det med de gamla sköna. Säg
mig var snön från i fjol håller hus? Alltnog Richard Wright talade
hela kvällen om Bandung och menade att nu kom en tid av krig för
ras och religion. Och det trodde jag och det tror jag. Ty vad annat
är kriget i Vietnam om man tar bort alla de fina orden? Gul mot
vit! Lord Buddha eller någon av hans uppenbarelser mot Kristus. Att
varken Giap eller Nixon begriper det gör det inte bättre!

Men om Richard Wright återvände från de döda och
uppenbarade sig i våra korridorer skulle han bli stenad. Det är så mycket
cant vid East River att jag ibland vill ställa mig rakt upp och ned i
korridoren och bara skrika. Ropa fula ord som kultur och
civilisation och mognad. Men tyst min mun så får du socker!

I går kom sudanesen fram till mig och sade på fullt allvar att han
inte tyckte om uttrycket developing countries ty det innebar ju att
de vore underlägsna. Han ville att vi hädanefter skulle skriva
rawmaterial countries och kalla oss själva deprived areas. Jag undrar
vilka raw materials han sitter på! I Sudan! Men jag var vänlig som
alltid och sa att det var en intressant tankegång och att han skulle
arbeta vidare på projektet och komma in med ett paper.

Lakanen är på väg. Men min sekreterare menar att de inte skall
köpas på Macy’s. Hon har ett bättre ställe. Jag lämnade dem helt i
hennes sköte. Vi får lita på henne. Det gör jag alltid. Det blir ju
lättare att leva då. Andersson på konsulatet skulle flyga hem över jul
så jag bad henne ge dem till honom. Han har lovat ta dem. På det
sättet slipper ni krångla med posttull och sådant. Han skulle slå en
signal till Eva när han kom.

Ditt paper! Läste det på flyget hit. Det är inte ett bra arbete. Om
du hade talat med mig i tid så hade jag avstyrt det hela. Det som är
rätt i det du säger hade kunnat sägas enklare och mindre pretentiöst
och det andra är inte riktigt rätt.

Du vet ju att jag brukat tala med dig om din (olyckliga)
fallenhet för frasen. Faktiskt ligger du ju åt det konstnärliga och det är
kanske inte alltid så lätt för dig. Men du saknar ju nu liksom förr
möjlighet att strukturera dina ord. Det blir en olycklig blandning

av det teoretiskt (frasigt alltså) administrativa och det trevande
oförlösta. Just i detta paper stöter detta mig mycket starkt.

Den tankegång du tar upp mot slutet är heller varken ny eller
originell. Jag läste just Anders Österlings lysande tolkning av Tommaso
Campanellas sonett i ämnet.

”På världsteatern själarna maskeras ...”

Campanella sade det alltså bättre och riktigare och allvarligare
och utan hela ditt uppbåd falska analogier och han sade det redan
för mer än dina trehundra år sedan.

Bli inte ledsen över detta Gugge! Du vet att jag menar väl med
dig. Du har ju många goda kvaliteter och jag tycker mycket om
dig. Men du bör icke skriva sådant som detta ditt paper och om du
nödvändigtvis måste skriva det så skall du skicka det till mig och
inte till någon internationell body i Bryssel!

Övertygad om nyttan och nödvändigheten av dessa
sammankomster har jag heller aldrig varit. Till det har jag varit nödd och
tvungen att organisera alltför många. Det är möjligt att det är bra
för landet att du visar upp dig på en sådan. Det kan till och med
vara möjligt att det inte skadar utan gör nytta att du också är som
en av dem och håller konstiga tal och presenterar tillgjorda papers.
Men det är jag inte säker på. Du är ju inte en av dem. Vem
övertygas då? Du av dem eller de av dig?

Du bör bli striktare. Du bör också ställa dig frågan varför du
egentligen vill uppträda. Gör en inre examination! Du vet ju att de
som skriver sådana papers sällan eller aldrig har möjlighet att själva
handla. De är som grannens katt. Du känner väl historien om
grannens katt?

I den stora stadens vackra förort låg villorna. Där bodde folk som
sov gott om nätterna. Man var djurvänner och hade såväl akvarium
som katt. Men så kom våren och grannens katt var ute och friade.
Han tjöt och skrek och allt gott folk vaknade. Till slut klagade hela
communityn hos grannen. Han måste göra något åt sin katt. Han
lovade och svor. Så kom nästa vår och än en gång hördes grannens katt
tjuta och skrika. Man frågade grannen varför han ingenting gjort.
Men han lovade och svor att han låtit kastrera sin katt. Men nu.

— Har han blivit technical adviser.

En Kissinger alltså!

Men inte ens en Kissinger kommer att resa runt på

konferensrundan och föreläsa och presentera papers när han drar sig tillbaka.

Det är det som är hela felet med ditt paper. Det är något mitt
emellan. Det är varken hackat eller målet. Det blir alltför mycket ord.

Med orden bör du vara försiktig. Jag kan inte se någon glädje av
att du sprider dina funderingar. Jag är ju heller inte riktigt
övertygad om att det är dina funderingar och då blir det etter värre. I
Sovjetunionen måste alltid den som kommer sig upp framstå som om
han också är teoretiker. Och där formulerar sig därför också en
Chrusjtjov med hand å penna i märkliga funderingar och en
Bresjnev lämnar sina älskade bilar och rynkar alla ögonbrynen och svettas
med tankarna. Men ingen människa har begärt av svenska politiker
att de också skall vara något slags politologer.

Det är också så att din professionella oförmåga i branschen märks.
Även en bubblare som vännen Rostow försöker vara striktare och Bell
låter ofta helt sound. Du är ju inte med i den akademiska
trampkvarnen och skulle inte behöva delta i dessa möten. Det skulle göra
bättre intryck om du talade som en handlingens man. Sköt direkt
från höften så att säga. Då skulle du få professorerna med dig. De
skulle titta på dig som en från det stora utomhus och känna lukten
från runkstubben och bli till sig. Nu fruktar jag att de börjar plocka
hål på dig för att du kommit in på deras marker.

Men det hela beror ju lite på hur gruppen ser ut. Jag har inte följt
ert lag så nära. Det är ju mest en europeisk historia vad jag förstår
och de har varken sökt kontakt med oss eller velat ha dit folk från
staterna. Om det bara var den vanliga gruppen som prins Bernhard
plockat ihop så förstår jag dig. Där gäller ju att redan från början
visa färgen. Särskilt om konferensen är på engelska.
Centraleuropeiska politiker och affärsmän snubblar alltid omkring på sin egen
tunga när de kommer in på engelska. Att då vara lugn och
överlägsen och tala polysyllabisk engelska som en indier kan vara nyttigt.
Särskilt om det inte är några engelsmän med. Men jag skulle råda
dig att inte låta trycka det.

Du skall inte tro att jag inte är överens med dig. Men det du
säger kan uttryckas betydligt enklare. Folkligare. Begripligare. Eller
mer korrekt. Men — detta är bara mina egna funderingar. Jag har
ju inte satt mig in i frågan. Som du minns sade jag dock redan när
du talade om konferensen med mig att jag tyckte det kunde vara
mindre nödvändigt. Vi borde kanske resonerat ordentligt om frågan.

Att nu komma med kritik när jag inte brydde mig om att fråga ut
dig på allvar kan ju mest bli att slänga in jästen efter degen i
ugnen. Bullen är ju bakad!

Det pratas återigen om att vi kanske skall flytta. Jag vet inte om
det ligger så mycket i det. Amerikanarna vill inte betala vad det
kostar att ha oss i New York men vill inte förlora ansiktet genom att
vi ger oss iväg och ryssarna skulle inte vilja ha oss i Moskva men
kan inte gå med på att vi flyttar till Europa eller — än mindre ut i
tredje världen. Det innebär såvitt jag förstår att vi blir kvar här.
Och det tycker jag själv nog är rätt skönt. Staden är ju egentligen
den enda mediterranea staden som finns kvar. Runt själva
Medelhavet har de ju alla blivit så turistförstörda men här kan man
fortfarande hitta nya och trevliga syltor och det hela är just så
gammalvärldsligt trivsamt som ett par gamla ingångna tofflor. Det blir ju
mer mänskligt här under oljekrisen också. Egentligen håller nu i
Förenta Staterna på att ske vad som inträffade med England för
något decennium sedan. The Decline blir till en greening.
Arbetslösheten och krisen är trots allt övergående fenomen och the decline är inte
mer decline än att detta fortfarande är det mäktigaste landet även
om alltfler tvivlar på att det är Guds eget land. Nej, vi blir nog
kvar.

Men det hindrar inte att det är stora påtryckningar på oss nu.
Och ur viss synpunkt kunde det naturligtvis vara klokt att lägga
huvudkontoret i Europa. Paris vore inte dumt. Men där är UNESCO
och fransmännen vore måttligt roade. Holland och Danmark är helt
ur räkningen. Det skulle araberna aldrig gå med på. Genève är trist
och alldeles fullstoppat. Om vi kom dit också skulle staden få lov att
växa in helt i Frankrike. Och det skulle den inte få lov till! Hyrorna
är omöjliga redan nu. Personalfolket bara klagar som det är.

Det sista jag hörde var att gamle Pötschke som varit med sedan
freden var odelbar i NF och som nu går rakt mot pensionen menade
att Wien vore bra. Man säger att han är familjevän till Waldheim
också. Och Kreisky är ju en slug jude. Så det blir kanske där vi
hamnar. Den som lever får se! Själv har jag retat ryssarna med att
säga att jag tror att Berlin skulle vara bra. Fast jag vet inte hur
retade de blir. Deras kärlek till sina tyska bröder är måttlig. Och satt
vi i Berlin skulle hela den frågan kunna lösas. Fristaten Berlin med
oss i centrum. På det sättet skulle berlinarna garanteras att inte bli

uppslukade och ryssarna skulle ha kontroll runt oss. Själv skulle jag
få betalt i DM och det vore ju förnuftigt nu när dollarn är ute och
åker kana. Men — det är bara sidorepliker. Vi blir kvar i New
York. Det är den enda politiskt verkligt möjliga lösningen.

Jag hoppas du förstod mig rätt när jag talade om nämnden. Jag
vet mycket väl att det inte är lätt för mig att följa alla turer
därhemma och se hur trådarna löper. Jag ser det hela ju mer utifrån
numera. Men det gäller ju inte bara de svenska interna frågorna.

Det är helt enkelt inte bra för vårt image att Olle sitter där. Han
är en snäll (nåja — jag minns honom när han var partigruppens
sekreterare) frimicklare som klättrar mycket ihärdigt. Men
frimicklare är han och det lever han på. Han har Örebro i ryggen och
Jönköping i märgen och håller sig tätt tätt intill försvarsutskottet och ger
sig inte en tum. Hans motto är att hellre viker jag mig en aln än
jag brister en tum bara jag kravlar upp. Om han tror sig vinna stöd
på det så kan han ställa sig upp i riksdagen och säga att som
demokratisk socialist och svensk kristen vet han att Herren Gud gett det
folket ett löfte och se löftet håller och nu blommar Israel i öknen.
Men sådant får inte sägas av en som sitter i nämnden. Jag tror inte
pojkarna fullt ut begriper detta. De har ofta en alltför snäv svensk
församlingssyn på skeendet. Typiskt är hur Nilsson uppträder. Det
gäller att ni rättar till det utan att de märker det! Men ha inga
illusioner att Olle begriper argument. Med maktspråk kan du däremot
få honom dit du vill. Ambassadör i Israel bör han inte få bli. Kan
ni inte göra Halland ledigt åt honom?

Jag var ju hos sudaneserna och Michael Bradbury ville tala med
mig. Ni svenskar är väldigt oförsiktiga, sade han. Han hade fått en
rapport om vad försvarsutskottet låtit Nilsson säga. Ni uppträder
som om det inte funnes ens telegraf. Ni vet det som är nyttigt för
hemmaförbrukning är kanske inte alltid bra att det sägs när ett land
inte är hermetiskt slutet och Sverige är ju öppet. Jag håller med
honom. Det är inte nödvändigt att sticka ut huvudet sådär. Det finns
en värld utanför Örebro! När du nu inte har ett lettre de cachet —
försök med Halland. Ty Olle måste bort. Om Olle tycker vi inte, som
Marianne brukade säga.

Donald skall du inte underskatta. Han har alltid varit
monumentalt klumpig. Jag minns när Jan skulle förföra Birgit helt
vetenskapligt och hade letat fram ett riktigt fint vin trodde han (som ju

egentligen bara var det hemska söta Fragal) och skaffat turkisk
halva och köpt räkor och gjort helt i ordning, då kom Donald
instormande. Han bröt en bit av halvan och han tog räkor och slängde
skalen omkring sig och så satte han sig mitt i stolen där Jan lagt
Victoria Spiveys Christmas morning blues på Okeh så att det bara sade
krasch. Sedan sade han bara: Förlåt, det var inte meningen. Jag
trodde Jan skulle slå ihjäl honom. Men vad jag visste som Jan inte
visste var ju att han just hade varit ute med Birgit och sett på
Albertus Pictor i Härkeberga och lovat henne Litslena och ville
förstöra det för Jan som ju inte hade bil och aldrig kunde få körkort och
bara hade Blues och vin och halva och själ att komma med. Donald
är en slemmig fy fan egentligen. Du vet inte vad han säger till
utlänningar! Han har förklarat nödvändigheten av att behålla makten
för folkets skull! Och sagt det så troskyldigt så det rapporterats att
SAP nästan förberedde ett militärt styre om valet gick illa. Det låter
inte klokt men jag fruktar att det är klokt och att han har något i
kikaren.

Sänd honom till Vietnam, gör honom till representant hos PRR
eller vad som helst (gärna i skottlinjen så vi får en äkta svensk
martyr) men släpp honom inte inpå livet!

Du borde ta dig ordentlig tid att komma hit ut igen. Det är så
mycket som är värt att uppleva och återuppleva. Vår ungdom ligger
långt borta bakom flera geologiska åldrar av erfarenhetsavlagringar.
Sådant är märkligt att uppleva. Jag tänkte på det i går kväll när jag
kom hit till Seattle. Allting är så mycket mer nött och sjaskigt än
det var då. Men jag undrar om detta finns i verkligheten eller blott
i själva synen. Ibland kommer jag på mig att gå som en gammal
Dodgson och smygtitta på småflickor och säga mig att i det här
störtloppet genom tiden kommer jag rakt ut i antipatierna. Det är
som om geisten är borta.

Men det är inte bara vår egen ålder, det är hela omgivningen. Jag
tror inte att staterna någonsin kommer att riktigt hämta sig efter
nederlaget i Indokina. Det är ett nederlag mot de gula. Och den som
var verkligt yellow det var ju — själv! Det är sannerligen en
sanningens timme!

På universiteten är det lugnt. Lugnare än i vår ungdom. Nu är
det ett lugn utan självsäkerhet. Flykt och nostalgi. Nu demonstreras
inte längre och nu är man bara intresserad av tioväxlade cyklar som

jag läste i Expressen. Och det är ju sant. Tioväxlade cyklar och inre
tillfredsställelse. Det tyder ju inte ens på en vilja att leda världen.
Det är något portugisiskt över Förenta Staterna nu. Ett välde där
solen börjat doppa ner under horisonten med allt tätare mellanrum.

Torsten kommer för övrigt. Han skrev mig att han skulle vara i
New York ett par veckor och sedan passera Sverige på väg hem till
Paris. Han ville att jag skulle sticka inom något som hette North
End Hobby Center på Roosevelt Way och köpa ett modellok åt
honom. Det skulle finnas där till avhämtning, skrev han. Han är lika
tokig som alltid.

Eva har skrivit ganska mycket till mig igen för övrigt. Jag vill
inte lägga mig i dina privata affärer men jag tror att du bör tänka
på att hon är mycket spänd. Hon skrev att hon fortfarande arbetade
på sin uppsats om de etiska problemen vid dödshjälp och det var ju
lite spöklikt då jag minns att hon höll på med den för tjugo år
sedan också. Hon verkade inte lycklig och brevet var mycket
disassocierat och bittert. Jag är ingen Friderike Zweig skrev hon och sade
att hon hittat din roliga artikel i UNT från den gången. Och att hon
tyckte att allting var dött omkring henne. En stel överläpp kan man
väl hålla sig med, skrev hon, men jag vill inte att man skall skratta
åt mig på gatan och tala om mig hos frissan. Du borde tänka lite på
Eva och hur hon har det.

Handslag och hälsningar och allt sådant.

Hans


D

(Brev till Hans Torstensson)

Hans !

Tack för ditt långa brev. Jag är glad över att du tog dig tid att
skriva det. Jag uppskattar din kritik nu som alltid och jag vet vad
du menar även om du lindade in din kritik i skämtets form.

Nu är det väl inte så illa som du tror. Någon Rostow har jag inte
tänkt bli och jag har alltförmycket att göra här i vår dagliga
verklighet for att kunna bli en av de allmännare konferensresenärerna.

Nu var denna konferens faktiskt av riktigt stort intresse. Jag har
hållit på att arbeta ut mina minnesanteckningar och skall sända dig
ett exemplar såfort jag får dem klara. De kanske kan ge dig en bättre
och mer rättvis bild av vart jag syftade och vad jag trodde mig nå i
Bryssel. En sak vill jag dock säga redan nu och det är att jag fann
tiden där mycket stimulerande. Det finns ju en hel serie problem
som får sin rätta belysning först när man kan upptäcka att de
egentligen är generella och att det specifika som vidlåder dem här och nu
bara är ett yttre hölje. Jag hoppas att det skall framgå av mitt långa
brev till dig och några andra vänner.

Jag vill än en gång understryka att det inte bara är jag själv som
skulle önska att du kunde komma tillbaka och ta vid härhemma utan
att det är ett allmänt önskemål. Vi befinner oss ju i en svår
brytningstid och det är ont, mycket ont, om människor som förenar
fantasi och vidsyn.

Vad Olle beträffar ser det kanske ut som det skulle lösa sig. Han
har själv antytt att han finner arbetet i nämnden betungande. Han
har ju varit i blåsväder en hel del. Han antydde det på ett sådant
sätt att det klart framgick att han var beredd att flytta på sig men
blott ett mot ett annat! Vi får hitta på något åt honom. Fast Israel
var ju ett skämt och Halland går ju inte. Dessutom tycker jag inte
riktigt att han gjort sig förtjänt av det. Han är ju rätt ung också.
Rätt som det är blir det en öppning och det finns ett hål att stoppa

honom i. Huvudsaken är att han själv nu inser att han måste lugna
ner sig lite.

Donald känner jag ju lika bra som du. Om han håller på i
Göteborg ett tag till kommer allting att lösa sig helt utan några åtgärder.
Jag vet mycket väl vad han säger till utlänningar och andra. Han
säger det till Metalls gubbar också och de blir helt perplexa. Om inte
alla tecken slår fel kommer han att uppföra sig som vanligt rätt som
det är igen och sedan blir det inga fler påtryckningar om honom.

I går var jag uppe hos Myrdals på Västerlånggatan igen och drack
glögg. De höll på att elda papper i öppna spisen. De ger ju allt till
arkiven nu. En hög till KB och en hög till Arbetarrörelsens Arkiv.
Men de vill ju städa sitt eftermäle innan de lämnar in det. Och det
är ju rimligt. Det fanns en hel del intressanta papper om trettiotalet
och bostadssociala utredningen och diskussionerna kring
kollektivhus och sådant.

Jag har pratat med folket på arkivet och man skall sätta en man på
att gå igenom det. Det är ju aktuella frågor numera och det kan inte
hjälpas att nostalgin rycker fram mot trettiotalet. Vi borde kunna
göra en utställning eller så om det. Hon är ju representativ ännu
också och vi kan nog få några åttor och annat intresserade. Vi
behöver verkligen denna anknytning. Ty vad du säger om stämningen i
Förenta Staterna har ju sin motsvarighet här. Vi måste därför skapa
något slags kollektiva symboler för rörelsen som kan bidra till att
hålla entusiasmen uppe under de säkerligen ganska gråtrista år som
nu ligger framför oss alla.

Gunnar hälsade till dig förresten. Han menade att det var fel av
dig att inte återvända. Men du vet vad han anser om dina forna
kolleger!

Bifogar en intervju som Birger gjorde med mig. Jag trodde inte
den skulle bli såpass skaplig. Han satt med whiskyflaskan inom
grepprum hela tiden. Han oroar mig. Han kommer aldrig i balans
och hans drickande har för länge sedan gått över gränsen för det
socialt acceptabla. Förr eller senare måste någon ta ansvaret för honom
och få honom under behandling. Men du vet hur han reagerar när
man för det på tal. Kunde inte Torsten ta itu med frågan när han
kommer? De var ju mycket nära varandra. Kan du tala med honom
om det?

Hälsningar ur vinterslasket

Gugge



IV

(Odaterat klipp med textförlust. Tydligen Aftonbladet.)

...

Du kom in i politiken direkt från universitetet. Hade du tänkt dig
att bli politiker från början?

Nej inte från början. Min generation stod ju länge rätt
främmande för politiken. Demokratins seger tycktes oss så självklar.
Vi steg ut i livet när demokratin segrat. Det blev väl kampen
just för demokratin mot det kommunistiska hotet som på den
tiden ju var mycket påtagligt som blev en väckarklocka för mig.

Du menar Pragkuppen?

Ja, jag var ju på den tiden aktiv i kårpolitiken som vi inte
riktigt uppfattade som politik utan mer som en fråga om
studentintresse. Jag vill inte göra några ursäkter för det utan bara
säga som det var. Men sedan var jag ju i den internationella
studentpolitiken och där stod frågan väldigt klar och skarp
mellan demokrati och diktatur då.

Och du valde demokratin?

Ja, det kan man säga. Det var 1948. Så kom jag med i
politiken. Amerika blev ju en stor upplevelse för mig också. Det
fanns ju så mycket genuint folkligt demokratiskt i dess levande
tradition trots allt.

Vad skulle du blivit annars? Du var jurist.

Jag kan inte minnas att jag hade några preciserade yrkesplaner.
Juridiken hade jag ju så att säga i blodet och frågan var väl
närmast om jag skulle gå en domarbana eller om jag skulle ägna
mig åt administrationen. Att bli advokat hade jag inte en
tanke på lika lite som att bli lärare. Men jag tänkte en hel del
på att ägna mig åt internationell rätt. Jag hade ju ett
grundläggande intresse för de internationella organisationerna och deras

politik. På så sätt kunde man säga att jag hade ett
grundläggande intresse för politik. Men rent yrkesmässigt slant jag in i
politiken av en ren tillfällighet.

Det var Erlander som kom på att du var sosse och kunde bli
sekreterare?

Ja och nej. Erlander kände jag mycket litet och jag vet inte
riktigt hur mycket han betydde. Men det var väl närmast Sven
som ville ha in mig i arbetet och helt klart blev detta i
samband med Wennerströmaffären då man väl ville ha pålitliga
jurister i regeringen.

Men det var väl inte när du gick med i regeringen som du blev
sosse?

Frågan om själva medlemskapet minns jag inte på rak arm.
Jag hade ju redan under tiden i det internationella
studentarbetet kommit att arbeta mycket nära den socialdemokratiska
ungdomsinternationalen och på rak arm kan jag ju inte
besvara de precisa frågorna. Då måste jag se efter. Men det var
Erlander som hjälpte mig att komma in i det internationella
arbetet.

Socialdemokratin upplevs av många människor som en överhet. Hur
ser du på den frågan?

Vi är ju en samhällsomdanande och samhällskritisk rörelse som
nu burit regeringsansvaret i mer än en mannaålder för att vara
högtidlig. Det finns inte många medborgare i aktiv ålder som
upplevat ett Sverige utan socialdemokratisk statsminister. Det
är naturligtvis ett problem ty balansen mellan makt och kritik
är ju numera vår eviga fråga. Vi kan ju inte döma ut det som
vi varit med om att skapa men vi vill samtidigt driva
samhällskritik och dock får vi inte tala och uppträda så att vi
stöter bort de stora befolkningsgrupper som stöder oss och utan
vilka vi knappast skulle kunna föra en samhällsomdanande
politik.

Det finns konservativa maktcentra som ni inte rått på som förvrider
bilden av socialdemokratin?

Både ja och nej. Det finns konservativa maktcentra inom det
privata näringslivet till exempel som fungerar väldigt
anarkistiskt och som förvrider många reformer. De uppträder på ett
sätt som byalag inför storskiftet. Fast nu är det närmast den

kommande vågrörelsen de motsätter sig. Det är ju så att stora
delar av det privata näringslivet fungerar dåligt och planlöst
och inte utnyttjar ens en bråkdel av den väldiga
produktionsapparat de har till sitt förfogande.

Men menar du att det är deras fel att reformer handlagts på sådant
sätt att du inte kan ta ansvar för deras handläggning?

Nej inte direkt. Men det finns konservativa grupper som står
näringslivet mycket nära och som förvrider de tankar som var
ämnade att vara nya och djärva. De gör det väl inte av illvilja.
De svenska ämbetsmännen har alltid varit lojala. Men de har
en bristande fantasi och ofta mycket konservativa värderingar
och så händer det att man återfinner en lysande reform som ett
knastrande cirkulär från en kommunal myndighet i Klasamåla
och det gör en ledsen.

Är detta en allmän svårighet med radikal reformpolitik?

Ja, socialdemokratin har ännu inte de utbildade och kunniga
ledande kadrer som verkligen skulle behövas. Men samtidigt är
det en styrka att i Sverige är människorna väldigt lojala och
försöker göra sitt bästa även om de inte är överens. När ett
beslut klubbats då följer man det utan att mer än knota. Man gör
inte som i Frankrike där man direkt saboterar beslut man inte
är överens om. Vi har ett medvetet och disciplinerat folk som
gör sitt bästa för att demokratin skall fungera.

Är den nuvarande krisen tillfällig eller är den som vissa säger ett
permanent inslag i kapitalismen?

Det är nog varken det ena eller det andra. Delvis har de rätt som
säger att den är ett permanent inslag men med ett par
betydelsefulla modifikationer. Dels rör det sig om en energikris och dels
om en råvarukris som hänger samman med en förändring i
världsläget. Men det är ju inte bara den nuvarande krisen i
energikrisens spår utan mer djupgående problem i
industriländerna som hänger samman med själva styrsystemets uppbyggnad.
Den drabbar ju och det måste vi hålla i minnet även de
kommunistiska staterna och på sikt drabbar den med samma styrka.
Också där har ju bruttonationalproduktens tillväxt använts som
enda giltiga mätare.

Men riktigt är att den kortsiktigt drabbar de kapitalistiska
länderna hårdare ty marknadshushållningen och råvaruslöseriet

och oförmågan att komma tillrätta med den ensidigt
kommersiella moralen och missnöjet hos människorna är där
påtagligare på grund av de anarkiska förhållandena inom samhällsliv
och ekonomi.

På sikt däremot är problemen desamma och det behövs alltså
en fundamental omvärdering i de västerländska
industristaterna såväl i väst som i öst.

Kan du antyda hur du ser på denna nödvändiga omvärdering?

Det är frågor som rör den mänskliga resursanvändningen. Ännu
lider vi under en djupgående brist på demokrati. Många
begåvningar stäcks och stora delar av det nationella
begåvningskapitalet ligger i träda. Detta i sin tur har med en rad
institutionella faktorer att göra varav äganderätten till industrier och
råvaror bara är en. Detta måste vi lösa. Vi måste också sträva
efter en demokratisering av hela samhällslivet som gör att såväl
arbete som fritid åter blir till meningsfulla sysselsättningar. Vi
måste öka den rent mänskliga medbestämmanderätten och
självkänslan. Då kan vi också nå en vetenskapligt-teknisk
revolution som skapar nya värden och som leder samhället framåt på
ett sådant sätt att det är till glädje för människorna. Men för
att nå dit behöver vi långsiktig förnyelse av samhället och
själva sättet att leda samhället.

...


E:1

MINNESANTECKNINGAR FRÅN DISKUSSIONER OCH
SAMTAL UNDER ESEC-MÖTET I BRYSSEL JANUARI 1974

privat och förtroligt

(korrigerad bandutskrift)

1. Europeiska perspektiv

Jag finner det viktigt att göra en sammanfattning av vissa
synpunkter och diskussioner som kom fram under ESEG-mötet. Jag vill också
referera några längre samtal. Dessa speglar mer än tillfälliga och
privata förtroenden och jag har i referaten sökt göra den talande
rättvisa. Min avsikt har varit att återge den argumentation som förts
fram och därvid såvitt möjligt göra det i form av direkt referat.
Till hjälp för dessa minnesanteckningar har jag dels de stödpunkter
jag tog ned på papper under samtalens gång och dels de
sammanfattningar jag talade in på band var kväll.

Jag vill dock än en gång understryka att detta är ett privat och
förtroligt återgivande av samtal som förts utan vare sig mandat eller
åhörare. Min egen roll inskränker sig till den lyssnandes. Men jag
kan inte bortse från att jag i refererandet oundvikligen måste
komma att lägga in mig själv som ett filter. Jag har sökt undvika
detta; men jag är medveten om denna svaghet. Det enda jag kan
trösta mig med är att jag delar denna svaghet med varje tänkbart
instrument för att väga, mäta eller utforska skeendet. Jag håller det
dock för positivt att jag är medveten om denna inbyggda svaghet.

Jag vill i denna första avdelning återge vissa mer allmänna
diskussioner och resonemang. Jag har medvetet valt att skilja ut ett
mycket långt samtal jag hade med min gamle vän och trätobroder
Karl Zweiling från DDR. Jag ser nämligen hans debatt som
kvalitativt annorlunda än de övriga samtalen under mötet och dess olika
eftersitsar.

Det torde vara på sin plats att först framhålla att vad de stora
frågorna och de konkreta resultaten beträffar från årets ESEC-möte
finns all anledning att minnas vad von Sydow en gång skrev om
Japans ekonomiska och politiska situation år 1923:


”Optimisterna äro optimistiska och se med förtröstan framtiden
an under det att pessimisterna äro mer missmodiga. Sanningen
torde dock befinna sig däremellan.”

Ty mötet präglades av mer intensivt personliga kontakter än vad
som varit brukligt. Till en del kunde detta kanske skrivas på
energikrisens konto. Den innebar ju för ett stort antal bland de närvarande
ett sanningens ögonblick då halten av deras politiska visdom skulle
uppenbaras.

Men det var även alldeles uppenbart att deltagarna var väl
medvetna om det specifika i vår situation. I rampljuset framträder den
europeiska splittringen och den europeiska misären mycket tydligt i
denna oljekris. Men just därför att denna splittring var så verklig
kunde vi också på ett djupare plan nå fram till våra verkliga och
gemensamma värderingar. Detta skedde inte utan en del vånda och
verklig själavridning på sina håll. Dock fanns här en gemensamhet
som jag personligen inte kunnat uppleva på mycket länge.

Detta innebar också att många frågor ställdes på nytt. Vi var inte
längre bundna av de skäligen enkla svar vi hållit oss till under de
senaste decennierna. Detta skapade ett nytt utgångsläge för vår
samvaro. Ett utgångsläge som åtminstone jag fann vara fruktbart.

Åsikter och meningar fick födas fram och komma ut i ljuset och
stämningen var fri och öppen som om vi befunnit oss vid pool-side
i någon amerikansk think-tank och inte vid stabila och lite
kälkborgerliga europeiska konferensbord. Men det var lätt att märka att
detta inte längre var den tid då man uppförde något slags balett
kring det gröna bordet.

Den europeiska skutan är gammal, men än seglar den och
upplevelsen av att vi alla sitter i samma båt var speciellt stark nu under
det som tycktes vara en kris för själva det europeiska livsmönstret.
Man kunde säga att vi alla visste att den gamla skutan läckte och
därför kalfatrade vi henne efter bästa förmåga. Det var faktiskt
något av samma stämning som i de tidiga WAY-mötena och
studentrådsmötena vid åren direkt efter kriget då allting tycktes möjligt
trots att kontinenten såg så eländig ut och världen ännu brottades
med eftervärkarna från världskrigets stora kris.

Framtiden får utvisa i vad mån de rent konkreta diskussionerna
kunde bli fruktbärande. Men det var i alla fall ett viktigt steg
framåt som togs i Bryssel och just det förhållandet att vi kunde

mötas på en nivå som inte omedelbart var toppmöte och
glamourpolitik och därför utsattes för massmediabevakning gav oss möjligheten
till en öppenhet och en friskhet i umgänget som var ett verkligt
värde.

Vi befann oss på politikens operativa nivå och visade att vi trots
alla olikheter i övrigt dock förmådde tala ett gemensamt språk. Den
bristande massmediabevakningen möjliggjorde en större frihet. De
olika deltagarna var inte så låsta i konventioner och färdiggjutna
fraser som finge tjäna som åsikter. Vi kunde pröva oss fram. Det var
en tid av nya kontakter för oss. Just i denna intensiva nya
kontaktskapande atmosfär som Brysselmötet gav visade sig att vi kunde
svara mot den utmaning som energikrisen och de växande
råvaruproblemen och de ännu blott antydda verkliga arbetskraftsfrågor som
gästarbetskraftens redundans ställer oss inför. Ibland kändes det
nästan som om vi återfunnit ett språk. Den utmaning utvecklingen
ställer oss inför är så väldig för den som rätt ser den att den stimulerar.
Vi drivs samman med gisselslag och drivs framåt om vi inte i
längden väljer att gå under.

Det kommande decenniet kommer med nödvändighet att kräva
beslut av verkligt historisk kvalitet. Hackelberg, österrikaren,
uppehöll sig rätt omsorgsfullt vid detta. Han sökte visa att vi stod inför
the end of the beginning av en stor kontinental omvälvning som
inletts med det habsburgska världsväldets fall och universalmonarkins
upplösning och där den franska revolutionen och bildandet av olika
nationalstater blott varit led i en process.

Ambassadör Hackelberg menade att denna centrifugala process nu
stod inför sin avslutning. Nu vidtog av nödtvång en centripetal
rörelse, en europeisering av Europa till sin egen identitet. Man
kunde, menade ambassadör Hackelberg, på så sätt se såväl
Atlantpakt som Warszawa-pakt och såväl EG som det östliga RÖEB som
omedvetet genomförda utvecklingsled i denna nya process som
visserligen markerade the end of the beginning, men som sannerligen
inte skulle innebära the beginning of the end, annat än om vi
själva så beslöt.

Det vore, hävdade han, lättare för en representant från en neutral
småstat i centrala Europa att se detta än för de större och mer
partiska stater som uppträdde som kombattanter i dammet och röken
kring den framvandrande jättens fötter. Han ursäktade sig för sitt

bildspråk och påpekade att han inte blott kom från en småstat utan
också från den organism som dock obrutet burit traditionerna från
det sista heliga romerska imperiet och därmed behöll kontinuiteten
och trots all utveckling dock utgjorde själva kärnan i den
legitimitet som Europa ärvt från Rom.

Det var honom också själv av familjeskäl lätt att se denna
utveckling. Som representant för en socialt verksam katolsk familj hade
han haft vissa svårigheter efter Anschluss. Som officer hade han fått
delta i kriget på olika fronter i Europa och hade kunnat se hur den
hitlerska politiken misslyckats just genom sin historielösa och
antihumana och i egentlig mening lilltyskt-bismarckska målsättning.
Det Europa som växer fram måste på ett helt annat och betydligt
högre plan anknyta till den stora europeiska traditionen och inte
bara till en mer lokaliserad nordtysk och nordeuropeisk.

Som krigsfånge hade han också tillbringat tre avgörande år i
Ryssland. De blev avgörande för att de återknöt till familjens gamla
intresse för den slaviska verkligheten. Man kan inte tänka sig ett
Europa utan Ryssland, menade ambassadör Hackelberg, men man
måste förstå att detta blott kan åstadkommas genom en
europeisering av Ryssland och inte genom en russificering av Europa. Han
hade haft många vänner bland de ryska officerare som ledde lägret
och också många långa samtal med dem om dessa frågor och för den
som hade ett historiskt medvetande framstod det som självklart att
just dessa slaviska folk med sina oändliga snövidder långt in i
själen och sin djupa känsla för gemenskap och samhörighet utgjorde
en outskiljbar del av det europeiska arvet.

Ambassadör Hackelberg menade att det var nödvändigt att se
långsiktigt på utvecklingen. Han kunde inte hjälpa, sade han
skrattande, att han fann de övriga tysktalande bröderna lite kortsynta. De
talade som om det alltid skulle stå främmande trupper som vakt vid
Rhen. Men han kunde påpeka att det var först år 1853 som Förenta
Staterna på ett aktivt och militärt sätt började intervenera i
Europas affärer. Hans egen farfarsfar hade varit konsul i Smyrna men
blivit mördad. Han hade slagit vakt om Europas enhet mot olika
intriger från extremisthåll. Men mördaren försågs omedelbart med
ett pass från Förenta Staternas konsul i Smyrna som skyddade honom
mot efterräkningar för mordet och samtidigt kryssade delar av
Förenta Staternas flotta i östra Medelhavet.


Ambassadör Hackelberg var övertygad om att det inte skulle dröja
till hans egen sonsonsons tid innan denna amerikanska parentes i
Europas historia var avslutad och det inte längre stod några GI’s
på vakt vid Rhen. I varje fall måste en långsiktig politik ta hänsyn
till historiens vågrörelser och inte blott — som de tysktalande
bröderna i norr så ofta och så lätt gör — låsa sig vid stundens behov.

Ambassadör Hackelberg menade att det inte så mycket rörde sig
om att finna en politisk formel för Europas existens. En sådan hade
under flera tillfällen försökts under denna europeiska upplösnings
tid. Han kunde hänvisa till de olika tolkningar som gjorts av
Richelieu eller Katarina den Stora eller Napoleon eller Metternich
eller Clemenceau eller Willy Brandt eller Bresjnev. De var dock alla
begränsade till blott det givna ögonblicket och bar därför alltid fröet
till nya förhärjande europeiska inbördeskrig inom sig. Nej, det
gällde framförallt en europeisk ny social kodifiering.

Han tog upp mitt inlägg. Han ville visserligen sätta några
frågetecken i kanten för det spekulativa och enligt hans mening
historielösa, men inte desto mindre ansåg han att de erfarenheter som de
nordeuropeiska och då i synnerhet svenska socialdemokratierna
vunnit under sin relativt långa och stabila regeringsperiod nu måste tas
tillvara på ett högre plan. Han hälsade därför med tillfredsställelse
att jag tagit fasta på de problem som rörde den sociala stabiliteten.
Ett verkligt Europa måste byggas på fast grund. Nu när
upptäckternas tid var förbi och det inte längre fanns obegränsade horisonter
måste Europa lita till sina egna krafter. Det fanns inte längre rum
för de sjudande sociala förvandlingar som präglat den senaste
epoken.

En medborgarnas produktiva samhällsintegration stod därför på
dagordningen och det var nödvändigt med nya och djärva beslut
som kunde lägga en fast och oföränderlig grund under framtiden.

Från såväl franskt som italienskt håll gjordes inlägg av
motsvarande karaktär. Dock med den olikheten att de diplomatiskt undvek
gliringar mot något av de två nordliga tyskländerna. Dessa är ju
båda mycket känsliga för kritik i internationella sammanhang efter
kriget och återbetalningsundret och Wirtschaftswundret. Vilket ju
inte är så konstigt. Om vi ser till vår egen roll i Norden vet vi ju att
det vi tillåter Norge eller Finland att säga inom Nordiska Rådets
ram skulle vi varken tillåta dem eller — än mindre — andra att säga

i större internationella sammanhang. Vissa saker kan blott sägas
inom familjen.

Men den gamle franske sociologen, hedersprofessorn Le Roux vid
Sorbonne, underströk Hackelbergs varning och påpekade att de
amerikanska trupperna vid Rhen endast befann sig där i enlighet med
ett tyst paktum turpe mellan Kreml och Pentagon. Ockupanterna
legimiterar varandra, framhöll han. Det var starka ord och om
offentligheten varit närvarande hade förbundstyskarna med säkerhet
tvungits reagera. Nu kunde dock varje sådan konfrontation
undvikas.

Upplevelsen av gemenskap under detta möte blev inte mindre
därför att den officiella och yttre splittringen under trycket av
oljekris och allmän oro var så påtaglig. Kontrasten mellan de lugna och
sakliga överläggningarna hos oss och de brutala konfrontationerna
och stora politiska sammanbrotten inför offentligheten var slående.

Det stora politiska skeendet flyttas också bort från strålkastarljuset
till det enkla vardagliga arbetet framhöll professor Le Roux. Och där
där presidenter och ministerpresidenter misslyckades kunde vi som
drev gouvernementsmaskinerierna i olika länder dock nå fram till
verkliga samförstånd. Generalen — Le Roux menade de Gaulle —
hade ofta och öppet visat sitt förakt för den typ av europeiskt
politiskt arbete som visade sig i att ministerpresidenter satt för att
diskutera hur många ton lagrad dansk ost som fick importeras eller
huruvida tyskt fläsk finge konsumeras till rimligt pris. Det hade ofta
missuppfattats. Men generalen hade med rätta menat att detta var
frågor för subalterner. Samtidigt hade de politiskt ledande
presidenterna och ministerpresidenterna och partisekreterarna mer och mer
tvungits över till tomma och representativa funktioner. Det verkliga
samarbetet måste så utföras av de personer som bar det egentliga
ansvaret inom de olika ländernas administrativa, intellektuella och
kommersiella sfärer. Likaväl som frågorna om antalet ton lagrad
dansk ost som finge införas kunde överlämnas till administrativa
subalterner så kunde de tomma representativa funktionerna
överföras till de officiella presidenterna och partisekreterarna och
valmaskinerierna under det de verkliga konflikterna och de långsiktiga
politiska och ideologiska problemen analyserades och angreps på en
verklig beslutsfattarnivå.

Vår upplevelse av anspänd men dock fri debatt och stora

konfrontationer mellan vitt skilda europeiska intellektuella traditioner blev
en källa till styrka för oss alla. På något sätt kände jag det själv som
om just dessa dagar förnyat de andliga batterierna. Jag hade — för
att säga det lite sentimentalt — åter fått kontakt med
huvudströmmen och inte sedan bullsessionerna nere i Charlottesville har jag
upplevt en sådan friskhet i sinnet efteråt.

Det var skönt och befriande att kunna umgås fritt och öppet utan
hänsyn till media. Den allmänna opinionen är ju också något
mycket tveksamt. Inte minst under en period av nödvändiga och
allvarliga beslut. Ty även om det inte är nödvändigt att gå tillbaka till
reformationen och religionskrigen och det spanska världsväldets fall
eller armadans undergång som Hackelberg — och även Le Roux för
övrigt — hade lätt för att göra så är det dock helt klart att om vi i
Europa skall kunna överleva med den livsform som trots allt blivit
vår under en lång historia då krävs det beslut av helt ny och helt
radikal typ. Vi har heller inte alltför lång tid på oss att omvandla
politikens realiteter och påverka de allmänna opinionerna i denna
riktning.

Ännu torde medvetenheten om frågornas allvar vara begränsad till
en relativt liten krets av medvetna och handlande politiskt
ansvariga administratörer och näringslivsrepresentanter med verkligt
världsomfattande vyer och klarsynta och djärva vetenskapsmän.
Stimulansen blev därför desto kraftigare när vi nu kunde mötas tvärs
över de politiska och ideologiska gränserna. De olika laddningarna
kompletterade varandra och rätt som det var sprakade det till och
stod fullkomliga ljusbågar i luften och riktigt luktade ozon.

Flera gånger närmade vi oss debatter som länge varit tabubelagda.
Det finns dock sådana frågor som måste diskuteras och diskuteras
med stort vetenskapligt allvar trots att de rör vid själva märgen i
våra föreställningar och våra övertygelser. Dessa diskussioner kunde
genomföras med stringens och allvar. En sådan öppenhet driver oss
samman i en upplevelse motsvarande den som en gång var våra
fjärran förfäders och som de gestaltade i den sköna myten om Adam och
Eva i Paradiset som efter att ha ätit av Kunskapens träd blev varse
sin nakenhet. Det oskuldens Paradis i vilket vi trots allt levat alla
våra krig och allt elände till trots ligger bakom oss när vi ätit av
Kunskapens träd och sannerligen blivit som en av dem. Vi får inte
bara gräva i vårt anletes svett och föda barn med smärta utan även

ta det stora och i sann mening mänskliga ansvaret på oss att säkra
släktets existens på en liten planet i en stor och ödsligt kall rymd
utan nåd.

Plötsligt blev det oss som om det kiplingska uttrycket ”den vite
mannens börda” förlorat sin tillfälliga brittiskt imperiella och
rasistiska överton. Vi bär ju i sanning i de utvecklade länderna ett
verkligt ansvar för hela världen. Vi kan inte vara strikt
partikularistiska. Vi måste se i stort. Denna plikt kan vi inte undkomma. Och
det blir en tung börda. Vi får ta den på oss. Inte minst för det
verkliga intresset hos de stammar som inte hava lagen. Världen, liksom
freden, är ju dock ytterst en och odelbar. Denna insikt växer!

Tecknen till en omställning i öst var också tydligare denna gång.
Visserligen var vi redan beredda på ett visst gensvar efter det att
Pajetska och Sekomski fått tillstånd att ställa upp i Pecceis
Romjippo, men det var dock överraskande att nu för första gången kunna
hälsa riktiga representanter för östländerna välkomna.

Såväl Ungern som DDR hade sänt deltagare. De kom som
observatörer och var angelägna om att framhålla att de inte hade mandat
att delta i själva förhandlingarna. Deras uppgift var att lyssna,
hävdade de inför sessionen. Men om de förhöll sig avvaktande under de
officiella sammanträdena var de dock desto mer öppenhjärtiga i de
informella kvällssittningarna och i de personliga samspråken.

Vårt bestämda intryck blev redan från början att vi i framtiden
kunde räkna med ett helt officiellt deltagande. Detta intryck
förstärktes kraftigt under mötets gång och blev till förvissning. Även
om det av naturliga skäl måste bli så att förändringen kommer att
genomföras stegvis och utan större åthävor torde det stå klart att den
principiella omsvängningen redan genomförts. Den svarar ju också
i eminent mening till de reala behoven.

Det bör också noteras att den sovjetiska reaktionen på vårt möte
denna gång var påfallande behärskad. Förra gången hade ju såväl
Pravda som Novoje Vremja haft mycket rabiata angrepp. Men
denna gång förekom bara en poängterat färglös notis i Pravda och
om vi inte själva skulle ha lagt märke till denna omsvängning så
gjorde TASS-representanten Borissov det klart för oss att det var mer
än en redigeringsteknisk tillfällighet.

Borissov hade för övrigt en hel del att säga om resonemangen och
diskussionerna i Moskva rörande Nordens roll och freden i Europa.

Men de resonemangen fördes utanför detta mötes ram och jag har
redan tidigare gjort en speciell rapport om dessa samtal som jag lät
Brysselambassaden skicka hem med kuriren. Nog sagt att mycket
tyder på en förändring i den tidigare rätt låsta inställningen till våra
problem. Det finns också där fler stridande viljor. Men
nödvändigheten drar också där segrande fram för att citera vad Hackelberg
sade om den europeiska historiska gemenskapen.

Ungraren visade sig vara en stor Sverigevän. Han talade en
utmärkt svenska och på kvällen efter avslutningen satt han i hotellets
bar och sjöng ”... bort längtande vekhet...” till ackompanjemang
av en lokal zigenarorkester. Det var mycket stämningsfullt.
Hackelberg skämtade med mig och sade att han först nu insett vilken
betydelse det svenska nederlaget i kampen om Tyskland haft. Om
kejsardömet trots allt inte kunnat bestå provet hade Europa utsatts för en
ohygglig kombination av svensk sentimentalitet, zigensk musik och
turkisk brutalitet. Men skämtet blev nästan i kraftigaste laget och
det blev en lång stund tyst vid bordet till dess jag kunde byta
samtalsämne genom att beställa nya drinkar.

Att dr Jószef Arany sjöng Dan Andersson var dock inte så
märkligt. Han var egentligen mycket svensk i sättet och hade också
många kontakter och släktingar i Sverige. Hans mormors syster hade
gift sig med den dåvarande svenske militärattachén vid
beskickningen i Wien tio år före första världskriget och som ung student
hade dr Arany brukat tillbringa somrarna före det andra kriget hos
Barcks på Marieborg utanför Linköping. Hans grand’tante hade
dött på hösten 1942 och det var en av dr Aranys stora besvikelser att
han inte kunnat komma till begravningen men han var då
kommenderad till fronten.

Det var en dam av den gamla sorten, sade han, hon var änka under
de sista tjugo åren av sitt liv och hon gick var dag klädd i sorg. Det
var med henne som med de gamla Fordbilarna; alla färger så länge
de var svarta! Men dessa somrar i Sverige hade också gett honom
inblick i svenskt liv och svenska seder och han hade lärt sig svenska
språket. Detta hade varit honom till stor nytta när han sedan efter
kriget kom till Stockholm.

Där hade han arbetat vid den ungerska beskickningen åren 1946
till 1948 och även visatats två år som flykting i Sverige efter de
tragiska händelserna år 1956. Nu arbetade han på

justitiedepartementet som expert på personaladministrativa frågor. Det var en varm
människa med mycket öppet sätt och han visade oss stort förtroende.

Han menade att det särskilt för Ungern var mycket värdefullt med
dessa kontakter. Problemen i allmänhet var ju desamma såväl i den
ena delen av Europa som i den andra. De alltmer stigande
råvarupriserna slog igenom här som där. Det kunde ju heller inte förtänkas
ryssarna att de tog ut de marknadsmässiga priserna. I vart fall fanns
det inte mycket att göra åt det. Fast det var ju tråkigt med
bauxiten. Men också där gällde det att sitta still i båten. Ungern befann
sig — menade dr Jószef Arany — i en situation som något
motsvarade Danmarks. Men — sade han med ett småleende — med den
skillnaden att det inte längre seglar någon lord Nelson utanför
Danmarks kust. Detta gav vid handen att ett verkligt förtroendefullt och
nära samarbete måste till för att övervinna svårigheterna.

Betydelsefullt var ju också att den ekonomiska uppbyggnaden efter
kriget hade kommit att bli så förvriden. För Ungerns del hade
Stalinperioden inneburit att Rakosi fått fria händer att driva igenom
sina halsstarriga industrialiseringsplaner. Dessa hade inte tagit
hänsyn till Ungerns verkliga möjligheter. Industrin i det dåvarande
Sztalinavaros hade så kommit att bli beroende av sovjetiska
råvaruleveranser. Då dessa numera sker marknadsmässigt — och annat
hade ju heller inte bort vara att vänta om inte ryssarna själva skulle
trampa vidare i ekonomiskt kaos — blev nu påkänningarna på
Ungern särskilt stora.

Till dessa så att säga konstitutiva förhållanden kom vissa
specifika. Dit hörde den låga produktiviteten. Den var ett problem som
myndigheterna ännu inte förmått bemästra. Den berodde i och för
sig varken på sämre teknisk utrustning eller en allmänt mindre
effektiv industriell planering. Efter de stora ekonomiska reformerna
var nu planeringen effektiv och verklighetsanpassad.

Särskilt under de senaste åren hade myndigheterna gjort sitt
yttersta för att höja arbetarnas produktivitet till en världsnivå. Det
tungrodda byråkratiska maskineri som ärvts från Stalintiden hade
till stora delar kunnat avskaffas och ersättas av självreglerande
mekanismer inom näringslivet. Nu var det den mänskliga faktorn som
brast.

Vi är — sade dr Jószef Arany — ju ett pustans fria folk och det
går nästan inte att göra en riktig ungrare till industriarbetare.

Mongolfläcken sitter i och verkligt anpassad till disciplin och rutin
tycks ungraren inte kunna bli.

Trots detta hade ju Ungern redan länge haft en industri av
format. Redan på Donaumonarkins tid hade Aranys farfar varit med
om att bygga upp en avancerad maskinindustri i Pest och den
tekniskt administrativa intelligentian i Ungern hade inte stått någon
efter i den tidens Centraleuropa. Men industriarbetarkåren som
fostrats i dessa industrier hade samtidigt som den fostrats till
industriarbetare också ärvt en självsvåldig disciplinlöshet från det
fria ryttarlivet ute på pustan.

I och för sig blev detta egenskaper som bidragit till att göra den
ungerska arbetarklassen stridsduglig. Men det tillhörde vår tids
tragedier, menade han, att just de egenskaper som i en viss given
situation kunnat vara nyttiga och tjänliga för samhällsframsteget
senare blev de egenskaper som gjorde ett rationellt samhällsuppbygge
svårt för att inte rentav säga omöjligt.

Den ungerska fackföreningsrörelsen hade heller inte skolats i den
anda av lojalitet och enhet som kännetecknade den tyska och de
danska och svenska fackliga rörelserna. Den hade varit mer
sydländsk till sitt temperament och kvar av dess gamla traditioner
fanns nu ute på verkstadsgolvet en platt och misstänksam
jämlikhetsiver, en bristande samarbetsvilja och en massiv ovilja till nyheter
och förbättringar och förnyade arbetsrutiner.

Sverige var ju också bättre lottat genom den långa fredstiden. Det
fanns ju därtill i Ungern vissa politiska realiteter som man inte
behövde diskutera närmare för att inse vilken roll de spelade. Detta
bidrog inte till att förbättra andan.

I Ungern satt de dåliga traditionerna dock djupt. De bidrog till
att hålla produktiviteten erbarmligt låg. I och för sig berodde detta
ju inte på människomaterialet. Det visade sig att de ungerska
flyktingar som i Västtyskland haft en god och hög produktivitet inom
en modern industriell organisation omedelbart sjunkit tillbaka ned
till det låga ungerska genomsnittet när de återvände hem och
började arbeta i ungerska fabriker igen. Detta trots att själva
maskinparken och den tekniska utrustningen kunde vara densamma.

Detta var desto mer tragiskt som många — och däribland dr Jószef
Arany själv — hade hoppats att något gott dock skulle kommit av
emigrationen och att arbetskraften lärt sig till en högre

produktivitet i Västtyskland och att olyckan därför i alla fall kunnat ha det
goda med sig att Ungern snabbare kunde nå de ekonomiska
framstegen. Men förhoppningarna hade grusats.

Den mänskliga tragedin i detta fick inte glömmas bort. Det var
inte bara i allmänhet så att just de egenskaper hos arbetskraften som
gjort den heroisk under kampen mot reaktionen sedan blev de
egenskaper som förhindrade det nationella ekonomiska uppbygget. Just
de arbetare som varit aktivister på verkstadsgolvet under den förra
tiden och varit bland de ivrigaste förkämparna för en ny och mer
rättvis samhällsordning hade sedan visat sig bli dess verkliga
hinder.

Man kunde säga — sade dr Jószef Arany — att revolutionen
liksom Kronos måste äta sina barn på det att den måtte kunna
överleva. Det är en erfarenhet som var generation kanske måste göra.

Många gamla kommunister och även socialdemokrater satt nu
sedan länge på ansvariga poster och gjorde ett uppriktigt arbete och
tillströmningen av nya kadrer var inte dålig. Särskilt den tekniskt
administrativa sidan var väl företrädd men många av dem som
tidigare gjort sig bemärkta och ställt sig i främsta ledet hade nu
blivit utvecklingen en black om foten. Dr József Arany hade själv haft
den smärtsamma plikten att ur partiet skilja bort såväl många
framträdande medlemmar vilka tidigare tillhört de relativt ledande som
många äldre medlemmar från mellankrigstiden som visat sig
oförmögna att uppfylla tidens krav.

Ett parti, sade dr Jószef Arany, är som en levande organism; den
är cellkärnan i staten. Man kunde säga att partiet är statens
genetiska nyckel. Den organiserade vilja som måste till för att staten
skall kunna förverkliga sina samhälleliga uppgifter. Själv hade han
gått med i partiet redan vid årsskiftet 1944—1945. Han var en av
de första dagarnas aktivister. Partiet gav — hade han då menat —
den möjlighet till aktivt arbete för nationens återuppbyggnad som
han då upplevde som viktig. Det hade naturligtvis förekommit
vissa problem. Men i Väst förstod man inte alltid det politiska
livets villkor i länder som Ungern.

Vi — tillade han — kanske inte alltid själva förstod dem. Detta
visade sig med särskild skärpa just det olyckliga året 1956.

Nu var han åter ansvarig medlem och man hade diskuterat
igenom allt det tragiska som år 1956 innebar och man var fast besluten

att inte låta det upprepas. För denna synpunkt fanns också nu stor
förståelse i alla delar av Europa. Man insåg såväl möjligheternas
gränser som det stora spelrum och de specifika faror den ungerska
situationen gav.

Det hade under sextiotalet förekommit en viss översköljning från
de mer upphetsade debatterna och aktiviteterna i Väst. På många
arbetsplatser hade såväl vissa åldrande partimedlemmar som vissa
yngre studenter drivna av politiska rancuner sökt förgifta
stämningen. Det hade till och med förekommit försök till sabotage av
produktionen och brott mot gällande avtal genom agitation för
regelvidriga och desorganiserade arbetsnedläggelser. Till hans
arbetsuppgifter inom justitiedepartementet hade bland annat hört att
lösa just sådana fall.

Detta hade ofta tolkats på felaktigt sätt i utlandet, menade han.
Det rörde sig ju oftast om samma extremister där som här och de var
också där som här helt fördömda av den samlade ansvariga
arbetarrörelsen såväl dess kommunistiska som dess socialdemokratiska gren
i såväl Öst som Väst. Det tycktes dock som om vissa medier i Väst
lyssnade på dessa extremister när de sade sig tala för arbetarna i Öst
under det att de inte gjorde det när samma extremister sade sig tala
för arbetarna i Väst. Dr Jószef Arany menade att han inte hade
någon orsak att i allmänhet berömma pressen i Ungern som oftast var
nog så undermålig. Han hade kunnat berätta alldeles förfärliga saker
om dess trubbighet och den oansvarighet med vilken den sköttes och
den okänslighet med vilken den drev sina kampanjer. Dock kunde
han inte underlåta att peka på att den ungerska pressen aldrig gav
dessa extremister i Väst det stöd som de stora medierna i Väst
ibland gav de extremister som verkade i hans eget land. Det måste
erkännas att detta förhållande gjorde arbetet i Ungern svårare. Det
gällde ju att ta hänsyn till landets image. Därför blev också
paradoxalt nog det lilla fåtalet extremister som störde förhållandena i
Ungern egentligen behandlade med silkesvantar trots att de allvarligt
störde landets ekonomi och närmast hade behov av en kort, hård,
skarp chock för att åter anpassas till samhällslivets realiteter.

De åtgärder som vidtogs rörde sig ju varken om någonting i stil
med Stalintidens deportationer eller om ett verkligt användande av
det statliga våldet. Åtgärderna rörde sig närmast inom rena
arbetsmarknadsfrågor.


Men man borde inte underskatta svårigheterna. Den låga
produktiviteten i Ungern berodde också på en utbredd och ofta medvetet
saboterande agitation mot en modern och rationell arbetsdisciplin.
Denna hade fått god jordmån bland arbetskraften på grund av de
nationella och politiska traditionerna och därför var också
uppgiften för de politiskt och samhälleligt ansvariga myndigheterna desto
större.

I Ungern riktade sig agitationen mot de vetenskapliga normerna
och försökte slå en kil i sammanhållningen genom att utnyttja de
anställdas ofta romantiskt präglade byalivsföreställningar om enkel
jämlikhet. På detta sätt försvårades inte bara ledningens arbete utan
själva produktionen blev lidande och Ungern fick svårt att fylla
sina åtaganden som medlem i den socialistiska statliga
gemenskapen och nationernas stora familj.

Också här var det viktigt att man i länder som Sverige visade en
verklig förståelse för den ungerska situationen. Ty jämlikhetens
problematik var avhängig också av produktivitetsnivån och den
allmänna standardhöjningen. I Sverige — det visste ju dr Jószef Arany
— ställdes nu problemen på ett annat sätt. Där hade produktiviteten
redan hunnit stegras så att det bleve möjligt med en i den
teknologiska utvecklingen förankrad ökad jämlikhet och en verklig
demokrati på arbetsplatserna.

I Ungern däremot stod frågorna på många sätt just så som han
själv mindes dem från mitten av femtiotalet i Sverige. Det gällde
att skapa den stegrade produktivitet på individuell bas som var
förutsättningen för ett sant kollektivt ansvarstagande i jämlikhetens
tecken.

Partiet och fackföreningarna hade här den allt överskuggande
förstarangspositionen. De statliga åtgärderna kom först i tredje hand.
Endast om det var absolut nödvändigt ingrep den statliga
administrationen. Den besatt ju de arbetsmarknadsmässiga verktyg och de
allmänna befogenheter som gjorde det möjligt att i ett allvarligt
läge lösa upp knutarna på arbetsplatsen och genomföra de personella
förändringar som krävdes för att produktivitetsutvecklingen skulle
löpa planenligt. Men i första hand ankom det på de politiska och
fackliga rörelserna att ändra situationen bland sina medlemmar.
Den politiska och inte den administrativa lösningen var ju ur alla
synpunkter den rimligaste och mest demokratiska.


Det gällde ju egentligen att införa den socialistiska principen att
var och en skulle få betalt efter arbete och bekämpa den
småborgerligt hantverksmässiga och feodalt präglade föreställningen om det
direkta jämlikeriet. Arbetet för socialismen och framsteget var vars
och ens personliga ansvar. Det gick inte att undkomma detta.

I en viss mening kunde man — sade dr Jószef Arany — hävda att
partiets uppgift var desto svårare som kätteriet tidigt krossats i
Ungern och den stora reformationens idéer om det personliga
ansvaret inte hunnit slå rot.

Partiet lade ned stort arbete på att bekämpa jämlikeriet. Det var,
sade man, klassfiendens nya mask. Det gällde ju att säkra
socialismen genom att på ett vetenskapligt sätt genomföra en
arbetsvärdering som objektivt delade upp, mätte och värdesatte varje moment i
arbetet. Därigenom blev det möjligt att garantera en rättvis
fördelning och nå en verklig jämlikhet där den ene inte kunde åka
snålskjuts på den andres arbete.

Den rättvisa fördelningen var en hörnsten i uppbygget av den nya
socialistiska ekonomin. Det var ju helt självklart att det inte gick
att fördela mer än vad som var givet. Kakan som producerats måste
delas bland producenterna och det gällde därför att nå fram till en
norm för denna fördelning som inte skapade orättvisor genom att ta
någons arbete från honom och lägga det till en som i verkligheten
arbetat mindre.

Men arbetet på att ge arbetarna det verkliga socialistiska
medvetandet stötte hela tiden på svårigheter och motstånd. Men genom ett
ihärdigt och realistiskt upplysningsarbete vann nu parti och
fackföreningsrörelse allt fler och fler för den enkla och självklara
sanningen att kakan som producerats måste delas bland producenterna
enligt en vetenskapligt fastställd, objektiv och saklig metod som gav
en riktig och realistisk och rättvis värdering av vars och ens
individuella arbetsinsats. Åt var och en efter arbete. Sådan var
socialismen.

Detta innebar att var och en enskilt fick materiellt intresse av en
ökad produktion och så kunde hela samhället utvecklas framåt.
Framstegen låg i varje enskild arbetande människas eget intresse.
Men svårigheterna var fortfarande stora. Motståndet ute bland
arbetskraften som präglats av föreställningar från byalivets
gemenskapsupplevelser och säsongrytm och som tillägnat sig en viss

rollupplevelse under trettiotalets och fyrtiotalets sociala konflikter innebar en
tung börda för de personer vilka bar ansvaret för den tekniska och
industriella utvecklingen i landet.

En inte mindre svårighet utgjordes av frågan om
konsumtionsvarusektorns utseende. De materiella drivkrafterna måste ju ha mål att
driva fram mot och det var viktigt och nödvändigt att ge
konsumtionsvaruhandel och dagligvaruhandel ett sådant profilutbud att det
tillhandahållna sortimentet kunde innebära en reell stimulans till
högre produktivitet. Men här uppstod en saxeffekt. Ty då den
ungerska produktiviteten var låg och lönerna därför ännu relativt
måttliga och de åtråvärda konsumtionsartiklarna dyra förslappades
produktionsviljan. Särskilt märkbart var detta när det rörde sig om
importerade konsumtionsartiklar av kapitalvarutyp som i och för sig
hade ett högt attraktionsvärde men som arbetskraften ansåg
praktiskt oöverkomliga. Frågan om prisutvecklingen för dessa artiklar
var därför föremål för speciella studier. Det gällde att hitta det
lämpliga medianpriset som på en gång upplevdes som realistiskt av
arbetskraften och kunde rymmas inom den allmänna importkalkylen.

Det gällde också att se upp med den ungdomliga asocialiteten. Ty
om priset på de åtråvärda varorna sattes så högt att de kom att
utgöra en verklig sporre för arbetskraften och förde till allmänt ökande
individuella produktionsinsatser då ökade också det asociala
beteendet. För att övervinna denna svårighet krävdes en långsiktig
samhällsinsats. Varje framsteg hade i och för sig ett pris.
Automobiltransporternas påtagliga fördelar kunde blott köpas till priset av
ett visst antal olyckor. En rationell samhällsekonomi fick väga
fördelar mot nackdelar. Men relationerna var inte stabila. Det fanns
inget fixt pris. Man kunde inte säga att Y tonkilometer motsvarade
X dödsfall och Z vårdmånader.

För att övervinna svårigheten att förena ökande individuella
produktionsinsatser med allmän samhällslojalitet gällde det att dosera
uppmuntran och förbud i lämpliga doser. Man fick arbeta med
såväl käppen som moroten på det att ungdomen skulle lära sig inse
nyttan med arbete. Visst finge ett pris ständigt betalas. Den mogna
socialismen var inte utopisk liksom den segrande kyrkan inte var
millenaristisk. Man kunde säga att parti och regering dragit nytta
av kyrkans erfarenheter. Ingen kunde anklaga Vatikanen för att
moraliskt uppskatta stöld och prostitution eller att underlåta att

bekämpa dessa företeelser. Inom sitt eget system ansåg kyrkan dessa
brotts utövare som syndare. Dock hade kyrkan sedan snart två
årtusenden — eller åtminstone sedan Konstantins tid — visat sig stor
nog att kunna rymma även dödssynd och last inom sig. Man finge
inse att stöld och prostitution hörde livet och den mänskliga
naturen till och de ungerska flickorna var nu en gång sådana som de var.
Det hörde också det till charmen. Utan att ge avkall på principerna
finge man därför erkänna att en viss grad av det som kyrkan kallade
dödssynd och som partiet kallade asocialitet vore en nödvändig olja
i samhällsmaskineriet. Budapest var ju en världsstad och hur skulle
den kunna fylla sin roll som världsstad om det inte vore möjligt att
både förenkla livet genom en viss form av materiella erkänslor för
vissa tjänster och en smidig tjänstemannastab?

Det krävdes dock såväl en viss erfarenhet som en viss nivå av
praktisk samhällsinsikt för att se dessa perspektiv. Ett samhälle är ju
alltid ett fungerande system och frågan om framstegets pris kunde
varken formuleras eller än mindre diskuteras på begripligt sätt
under en viss beslutsfattarnivå. I den allmänna teorien existerade inte
problemet i denna form. Dr Jószef Arany ville än en gång ta kyrkans
erfarenheter som exempel. Han hade ju själv vuxit upp i strikt
katolsk miljö och kunde väl förstå de svåra avgöranden som kyrkans
prinsar ibland kunde ställas inför. Det innebar inte att han var
överens med kyrkan som sådan. Dess makt måste brytas av varje
nation som önskade framsteg. En Johan III vore lika otänkbar i Ungern
som han varit politiskt omöjlig i Sverige. Det blir aldrig någon
Sigismund i Budapest. Men dr Arany förstod väl kyrkans problem.

I den allmänna teologiska teorien var äktenskapen oupplösliga.
Att rubba på detta vore att undergräva kyrkans bestånd. Men en av
hans nära släktingar, en magnat på faderns sida, hade dock gift sig
sex gånger med kyrkans välsignelse. Det kunde tyckas som en
motsättning mellan allmän teori och specifik praktik. Men på ett högre
plan hade denna motsättning kunnat upphävas och de två förenats.

Ty det hade varit viktigt för kyrkan att denne kusin till Aranys
far troget höll fast vid kyrkan. Han hade också fått betala dyrt för att
få sina fem första äktenskap annullerade och i kyrkans ögon var han
den sjätte gången för första gången vigd. I de övriga fem fallen hade
man kunnat finna principiella och formella fel som ledde till att
äktenskapen kunde förklaras ogiltiga.


Det hade krävt stort uppbåd av teologisk och juridisk expertis
men det hade kunnat genomföras och genomföras på ett sådant sätt
att den allmänna principen om äktenskapens oupplöslighet kunde
förenas med de speciella kraven. Men inte vilken lantpräst som helst
hade kunnat ta ställning till frågan. Redan en diskussion hade
inneburit risk för dödssynd från denne lantprästs sida som till uppgift
hade att stärka sin hjord i tron. Sådan var ju situationen för oss
alla menade dr Jószef Arany.

I skolorna och bland ungdomen sökte man därför också pränta in
en fast och orubblig arbetsmoral. Samtidigt höll myndigheterna ett
öga på de asociala elementen och genom stora kampanjer sökte man
binda samman den ökande arbetsproduktiviteten med den stigande
moralen utan att därför glömma att framhålla att livet var skönt och
kunde njutas till fullo blott av den som arbetade. Men det fanns
allvarliga arbetskraftsproblem och i Ungern som i Sverige och alla
andra länder funnes det grupper som sökte provocera och på ett
cyniskt sätt utnyttja de tillfälliga svårigheterna.

Avgörande för Ungerns framtid var dock den nya
managergenerationen som inte skadats av upplevelserna under kriget och det
kaotiska första efterkrigsdecenniet då så mycket gått fel. I Ungerns
nuvarande situation var allt egentligen beroende på de utbildade
kadrerna. Därför var det viktigt för landet att hänga med i
utvecklingen. Man hade haft ett visst samarbete med Västtyskland för
utbildningen av managers. Men erfarenheterna hade inte varit odelat
goda. I förtroende kunde dr Jószef Arany meddela att det förekommit
rätt otrevliga incidenter under sensitivitetsträningen på dessa
västtyska företagarskolor. Det hade varit ett psykologiskt felgrepp av
departementet att ta kontakt just med Västtyskland. Han hade icke
varit informerad och kunnat avstyra projektet. Ty det funnes ju en
väsensolikhet mellan den nordtyskt protestantiska traditionen och
den livfulla och eldiga ungerska traditionen. Himmelstoss var ingen
ungrare och heller ingen österrikare.

Sensitivitetsträningen hade faktiskt kommit att påverka en rad
av de ungerska deltagarna på sådant sätt att de blivit oförmögna att
umgås på tyska språket eller ha kontakter med tyskar. Detta berodde
inte bara på de fördomar som präglade många av de ledande
kadrerna när det gällde det tyska utan främst på att det fanns en viss
bestämd tysk mentalitet som omvärlden hade svårt för att acceptera.

Denna hade gjort sig särskilt märkbar under sensitivitetsträningen
och i ett fall hade faktiskt departementet i samråd med de
förbundstyska myndigheterna fått lov att tysta ner en mycket obehaglig
historia. Den var särskilt känslig då den rörde sig om sonen till en högt
uppsatt medlem av centralkommittén. Dock hade också föräldrarna
insett den politiska nödvändigheten och man hade kommit överens
om att det rörde sig om en hjärtinfarkt och kunnat avveckla det hela
i stillhet. Men även om det var ett extremt fall och inte kunde
betecknas som typiskt för förbindelserna hade kontakterna av naturliga
skäl därefter något fått trappas ned.

Utbyte förekom ju med många länder. Inte bara inom öst där det
nu redan sedan länge förekommit ett organiserat samarbete på
kaderområdet och där särskilt Warszawa hunnit långt ifråga om moderna
företagsledarutbildningsmetoder. Också hade man från ungersk sida
direkt samarbete med olika institutioner i Förenta Staterna och
andra länder i väst. Men det fanns ju politiska realiteter som
gjorde detta samarbete mindre intensivt än vad som ur
produktionsutvecklingens synpunkt varit eftersträvansvärt. Den
geopolitiska situationen var nu en gång sådan att ett alltför intimt
samarbete med universitet och skolor i Förenta Staterna inte var riktigt
allmänpolitiskt lämpligt. Därför, menade dr Jószef Arany, vore det
bättre med ökade förbindelser mellan Ungern och Sverige. Han
hoppades på vår förståelse för de specifika synpunkter han måste lägga
på ett sådant samarbete men framhöll också att Sverige dock vore ett
gammalt europeiskt land vilket i likhet med Ungern hade en lång
erfarenhet av att balansera på randen mellan mäktiga intressen även
om Sverige i olikhet mot Ungern hade haft förmånen av en lycklig
geopolitisk position. Han menade att de uppgifter våra länder nu
stod inför dock icke vore alltför olika och han framhöll att man var
beredd att ha stor förståelse för våra synpunkter.


E:2

MINNESANTECKNINGAR FRÅN DISKUSSIONER OCH
SAMTAL UNDER ESEC-MÖTET I BRYSSEL, JANUARI 1974

privat och förtroligt

(korrigerad bandutskrift)

2. En europeisk marxism för vår tid

I ungdomen brukade vännen Hans Torstensson roa sig med en
alldeles speciell form av intellektuell debatt. Han kunde lägga handen
tvärs över mitt räknehäfte när jag satt med matematikläxan och
säga:

— Antag duodecimalsystemet och skriv om det hela!

Hade vi varit en generation yngre och gått i skola nu skulle han
med säkerhet krävt att vi skrivit om allt i ett binärt system.

Lite högre upp i klasserna blev hans intellektuella utmaning mer
kvalificerad. Antag Mäster Eckhart och skildra de två senaste åren!
kunde han säga 1943. Antag Joakims lära om de tre världsåldrarna
och tolka tiden enligt det eviga evangeliet! krävde han en kväll. Jag
var inte alltid den som förmådde detta. Det var mig ofta svårt att
tillämpa ett annat system än det gängse på verkligheten och sedan
röra mig med dess hjälp.

Något av samma svårighet står jag nu inför när jag skall redogöra
för det långa samtalet med min gamle bekant Karl Zweiling. Det
var en annan värld. Det var också en beskrivning av ett skeende
inom denna värld. Relevant i sina termer. Vårt samtal blev till en
vandring fram mot ett annat slags marxism. En marxism som Karl
Zweiling menade vara en som förklarade vår tid och vår världsdel
utifrån hans egna erfarenheter. Att just Karl Zweiling skickats hit
från DDR åstadkom en del höjda ögonbryn. Han hade ju fått lämna
sin centrala post i CK år 1971 och man hade väl förmodat att hans
bana vore slut. I sitt långa samtal tog han tjuren vid hornen med
samma nästan brutala uppriktighet som i ungdomen. Det är med
mig som med fosterlandet, sade han, jag har återuppstått ur
ruinerna; dock varken hel eller odelad.


Hans svårigheter hade börjat under krisvintern 1969/1970. Då
hade planeringsfolket räknat fel och energiförbrukningen översteg
den utbyggda kapaciteten och så tvangs industrin till
arbetstidsförkortningar. Det var ju inte hans fel egentligen och han hade ju inte
mycket med energipolitiken att göra men när krisen fördjupades
nästa vinter hade han fått sin första infarkt och låg på vilohem i
Oberhof och ekonomerna måste rädda skinnet och då plötsligt fick
han läsa en artikel i Neues Deutschland där han anklagades för
felaktiga teoretiska formuleringar som fört landet ut i svårigheter och
sedan kom den ena artikeln efter den andra.

Honecker som haft ett horn i sidan till honom ända sedan
konflikterna 1947 hade i dunkla ord talat om hans nationalism. Det var
ju Ulbricht som skulle bort men det blev Karl Zweiling som blev
syndabock. I Einheit hade Kurt Diehl beskyllt honom för att genom
sitt hävdande av den revolutionära återföreningen ha undervärderat
Sovjetunionens ledande roll i den socialistiska statsgemenskapen
och på ett felaktigt sätt tolkat de tyska ländernas historia och därtill
gjort sig skyldig till en långtgående revision av övergångsfasens
karaktär och sökt framställa socialismen som en självständig
socialekonomisk formation.

Han menade att det kanske lät lite krångligt men att det strängt
taget inte var krångligare än någon annan politik. Ulbrichts politik
hade varit någorlunda framgångsrik; muren hade räddat landet och
nu hade framgångarna blivit så stora att nya svårigheter visade
sig och då måste politiken förändras och det kunde inte göras utan
personbyte och utan att ändra på teorier och paroller men det hade
gällt att hitta någon som kunde bli syndabock och han blev det och
Ulbricht fick dra sig tillbaka. Det han anklagades för var ju bara
att ha upprepat Ulbricht nästan ord för ord.

Nu hade han suttit i Karl Marx-Stadt några år som föreläsare i
världspolitiska dagsfrågor men när det skulle till att öppnas
diplomatiska förbindelser med hela världen och det behövdes kunnigt
folk hade han och många andra plockats fram ur malpåsarna. Han
hade placerats på utrikesdepartementet och skulle ut som
beskickningschef. Såvitt han visste skulle det bli till Afrika. Det var inte
tillräckligt ont om folk, menade han, för att han skulle placeras i
Sverige.

Han ville påminna om våra sammanstötningar i IUS inför

brytningen. Det hade ju gått en generation sedan dess och de unga
studenter som nu debatterade och intrigerade och slogs i
internationella sammanhang var väl inte ens avlade på den tiden. Inte om de
verkligen var studenter. Det vore möjligt att se lite passionsfritt på
vad som varit och dra slutsatser. Sanningen hade väl inte legat på
någon sida, menade han, men realiteterna var nu en gång vad de
var. Europa hade fått bevara sin fred en hel generation och den
kunde kanske räcka länge än. Han menade att vi kunde tala helt
uppriktigt som gamla motståndare vilka sett vad som skett.

Stalintiden var förbi, men också Dulles var död. Vi går inte
längre i blåa skjortor och sjunger om världsfreden. Det får
ungdomen göra. De behöver ideal att hålla sig i, sade han. Vi får hålla oss
till realiteter. Realiteterna var tjurskalliga. Det hjälpte inte stort
att hoppas. Man fick förstå.

Nu efteråt var det helt tydligt att varken Förenta Staterna eller
Sovjetunionen önskat en tysk återförening. Det borde vara möjligt
att vara överens om detta. Som tysk hade han själv faktiskt i det
längsta velat ha en återförening. Men inte en erövring från väster.
Och han visste att han kunde tala för alla de europeiska
regeringarna; ingen i Europa hade velat att det västtyska kapitalet skulle få
stärkas med hela DDR. Det var realiteterna. Det demokratiska och
fredsälskande Tyskland som skulle vara neutralt och ha goda
förbindelser med alla grannfolk trodde ingen i hela Europa på. De polska
kamraterna hade på sin tid talat mycket uppriktigt med den franska
regeringen om detta. Det hade hans regering varit lika informerad
om som vi andra. Och allt tal om vapenbröder-klassbröder till trots
visste man ju i Berlin likaväl som i Warszawa eller Paris att det
bara var de sovjetiska truppernas närvaro i Polen som hindrade
regeringen i Warszawa att återställa sin gamla allians med Paris och
bryta vapenbrödraskapet med Berlin.

Som de ser det kan Oder-Neisse-gränsen vara en fredsgräns blott så
länge Tyskland förblir odelat. Från vår sida, sade Karl Zweiling, vet
vi mycket väl att stabiliteten för vår östgräns verkligen garanteras
blott av att sovjetarmén har sina trupper på polsk mark och tvingar
detta land av galna adelsmän till en klok politik. Det kan låta
cyniskt, sade han, men realiteterna är nu en gång sådana. Europa är
som ett mödosamt uppbyggt korthus. Rubba ett kort och allt faller
samman. Det är därför den europeiska säkerheten kräver gränsernas

absoluta orubblighet. Gränser får lika lite ifrågasättas som jungfru
Marie mödomshinna får ifrågasättas av troende katoliker.

Detta hade varken han eller andra kunnat inse för tjugo år sedan.
Det var en insikt född av bittra lärdomar. På den tiden var de
uppriktiga när de talade och skrev om återförening. De hade faktiskt
trott på den. Eller åtminstone ansett den lämplig och
eftersträvansvärd. Man skulle inte tro att han själv varit ohederlig eller att
poeter som Johannes R. Becher bara kommit med munväder när de
talade om Tyskland. Nu finge man förstås korrigera Becher lite för att
det skulle stämma. Det var ju lite lustigt att behöva ändra sin
nationalsång men såvitt han visste hade man i Sverige gjort
detsamma när man gjort den friska norden till den fria norden.

Men om inte återföreningen varit omöjlig redan från början
hade den i alla fall blivit det med den västtyska valutareformen. Det
var då man i den dåvarande sovjetiska ockupationszonen borde ha
tänkt om. Men man var väl inte stark nog och inte klok nog att
redan då bygga muren och dra de logiska slutsatserna av den
europeiska situationen.

I den västliga pressen såg han ofta att Tysklandsfrågan skylldes på
Stalin. Det trodde han inte. I och för sig hade han ju en gammal
klockarkärlek till Stalin. Man kunde inte som ung tysk antifascist
och kommunist ha genomlevat kriget på sovjetisk sida i
Sovjetunionen utan att för alltid stämplas av en nästan religiös känsla av
respekt för Stalin. Han förstod att vi inte kunde inse detta. Men
även under den mörkaste tiden hade han mitt i allt elände och mitt
i all hunger och i den värsta köld då han kunde höra fascisternas
artilleri vid fronten helt nära huvudstaden dock känt en oerhörd styrka
vid att veta att i Kreml satt Stalin vid sitt arbetsbord. Vad
Chrusjtjev hade sagt om Stalins svagheter på tjugonde
partikongressen hade han faktiskt aldrig trott på. Själv hade han bara en gång
talat med Stalin. Det var på nittonde partikongressen och Stalin hade
passerat honom i korridoren och sagt: ”Så? Den unge tyske kamraten
talar ryska. Det är bra! Fortsätt med det!” men det var ju bara
sådant där löst prat som politiker måste komma med.

Men Stalins styrka hade varit att han inte ryggade för att se
verkligheten. Han mindes när Walter Ulbricht kom tillbaka efter att ha
kallats till Kreml mitt i natten. Det var under Stalingradvintern.
Han hade hämtats klockan tre på morgonen. När han kom in till

Stalin satt denne vid arbetsbordet. Stalin hade sagt: ”Nå kamrat
Ulbricht, ni har sagt att den tyska arbetarklassen inte tror på Hitler.
Nu sitter en ganska stor del av den tyska arbetarklassen i fällan vid
Volga. Militärt sett har de ingen chans. Ni skall resa dit och tala
om för dem att de skall komma över. Det är er plikt som kommunist
och tysk patriot. Ni kommer att få all hjälp ni behöver.”

Men det gick ju inte för dem. Det kom inte över några. Jag mötte
gruppen när den kommit tillbaka. Sedan såg jag på Ulbricht. Han
är ju en stenstjärt men den gången tror jag nästan han inte kunde
hålla tårarna tillbaka annat än med våld. Det som gick under vid
Stalingrad var den tyska nationen och den tyska revolutionen. Det
visste vi alla fast ingen kunde förmå sig att säga det högt. Den tyske
landsknekten skulle förbli gehorsam ända in i det sista. Hitler skulle
få sin Götterdämmerung.

För Stalin blev detta avgörande, menade Karl Zweiling. Han
räknade bara med realiteter. Den tyska lydnaden var för honom en
sådan realitet. Hitler var bara en tillfällighet. Men tyskarna var lydiga
också mot en frisörmodell. Stalin hade ett djupt historiskt förakt för
Hitler och detta förakt färgade ibland hans inställning till det tyska
folket. Så blev hans politik en rysk politik som tog vid där Katarina
den Stora verkat.

Men man skall inte underskatta Stalin, menade Karl Zweiling.
Det var för honom en tillfällig politik även det. Han var övertygad
om att den tyska frågan måste lösas för Europas skull. Och även om
han tvangs spela med i det spel där Katarina och Richelieu spelat
och även om han visste att Förenta Staterna icke skulle kunna gå
med på en tysk återförening och hade varit beredd att åter gå med
Moskva mot ett återförenat Tyskland om de Bonntyska
revanschisterna lyckats i sitt spel vid skiftet mellan fyrtiotal och femtiotal så
var han väl medveten om att Oder-Neisse-gränsen bara var en
taktisk skyddsgräns och inte en långsiktig fredsgräns. Men när
revolutionen uteblivit under några decennier finge man vara
realpolitiker.

Det var först långt senare som allt detta blivit tydligt, menade
Karl Zweiling. Ännu under de första efterkrigsåren hade han själv
trott på återföreningens möjlighet och den tyska nationens
återfödande och på möjligheten och nödvändigheten av att låta 1848 gå
mot en verklig seger.


Men vad kunde göras? Han hade själv arbetat som organisatör i
FDJ i Leipzig. Det hade inte varit lätt. Plötsligt fick alla begrepp
vändas. Visst tog man över HJ:s arbetsmetoder. Men det var inte
mycket att beskärma sig över. HJ hade ju stulit dem från den tyska
arbetarrörelsen; vad värre var, Karl Zweiling hade tvungits uppleva
att de ungdomar som var beredda att arbeta och ta ansvar mitt i den
svåra tiden var just de ungdomar som varit ansvariga i HJ. Det
hade inte med världsåskådning att göra. Det hade med
organisatoriskt uppträdande och målinriktat handlande att göra. De som
verkligen svek, de verkligt odugliga var den lilla grupp som lyckats
hålla sig utanför fascismens organisationsformer. På dem kunde
ingenting byggas.

Visst hade det funnits hjältar i det antifascistiska motståndet.
Själv hade Karl Zweiling flera skolkamrater som tagit sig in i det
fascistiska Tyskland för att utföra illegalt antifascistiskt arbete
under kriget. De hade alla uppspårats och avrättats. Om kriget hade
fortsatt ännu ett år hade han själv sänts till Tyskland. Våren 1944
hade man talat med honom om det. Han hade då fått komma per
fallskärm till Leipzig i stället för med sovjetisk arméjeep av
amerikanskt fabrikat. Men då hade jag nog inte suttit här i baren nu,
sade han. Det är därför jag aldrig kan komma över min avsky inför
Wehner. Förstår du det, sade han mig, han var inte bara en
tvivelaktig person som er Georg Branting vägrade ta i hand, han var
också en Drückeberger; en som såg till att han själv klarade sig i ett
krig där hans vänner och kamrater stupade för att han skulle få en
fet framtid. Fast detta sade han bara privat. Nu var det inte längre
politiskt acceptabelt att ta upp denna historia.

Men hjältarna hade varit få. Och då den första fredsvintern i
Leipzig när det inte fanns bröd och alla runt honom bara klagade
och ändå hade det så otroligt bra och lyxigt i jämförelse med vad
han själv och hans kamrater och hela det ryska folket haft i Moskva
vintern 1942 då tvangs han uppleva att de enda han kunde bygga på
var de unga som nyss varit någorlunda troende fascister.

Deras värld hade störtat samman och deras världsåskådning visat
sig falsk och till skillnad från de vuxna som egentligen inte trott på
Hitler så mycket utan mer varit allmänt gehorsam var de beredda att
verkligen ändra uppfattning. Men de var faktiskt beredda att göra
precis vad ”der Reichsjugendführer” en gång sagt om sin

Hitler-Jugend: ”über die Trümmer einer zusammenbrechender Zeit
marschiert die Jugend Adolf Hitlers, zum Einsatz und zum Opfer bereit,
in die Zukunft des ewigen Deutschlands.”

Denna upplevelse under den första grå fredsvintern i Leipzig
hade varit den andra stora krisen i hans liv. Det finns, sade han,
många författare som talar och skriver som om kärleken och de
personliga medgångarna och motgångarna i livet vore det avgörande.
Men det är en sen och tillfällig moderiktning inom litteraturen
kännetecknande för den borgerliga litteraturens förfallsperiod. De
verkliga kriserna och de verkliga svårigheterna rör människans
personliga förhållande till historien. Ideologiskt kunde detta
naturligtvis tolkas om till religion eller till mystik av olika slag men den
rationella kärnan förblev människans upplevelse av personligt ansvar
inför historien. I den klassiska tyska litteraturen hade detta också
alltid spelat en väsentlig roll. Faust bör inte läsas som pigroman om
kärleksäventyr.

Den första stora krisen i hans liv hade varit upplevelsen av de
egnas oförmåga inför det historiska kravet vid Stalingrad. Han hade
inte gjort sig några illusioner om partiets verkliga styrka den
gången men också i sitt sammanskrumpna och decimerade tillstånd;
också då under emigrationen och frysande i ett utkylt Moskva där
isen låg djup över floden och där det var arton grader — kallt inte
varmt — i deras sovrum hade han haft den djupa övertygelsen att de
dock representerade Tysklands enda verkliga historiska existens.
Hitler var ju inte bara en frisörmodell, han var den sanna
borgerliga politikern. Det fanns ingen historisk framtid för en sådan.
Men när han mötte gruppen som kom tillbaka från Stalingrad visste
han att de egna icke hade förmått få folket att se sin verklighet ens
när det kringränts och stod inför döden.

Han mindes en detalj. Han hade hållit på att sortera papper som
man funnit hos tyska officerare. Det var inget trevligt uppdrag. Där
låg pornografiska kort bredvid amatörfotografier av hängningar och
bilder från massavrättningar blandade med bilder av familjeliv och
minnen från Kraft-durch-Freude-resor. Det var inte mycket bland
materialet som hade verkligt militärt intresse. Men en dagbok hade
verkligen gjort honom upprörd. Den hade förts av en viss Krause
från Stuttgart som läst juridik och som nu var löjtnant. Hans far var
latinlektor tycktes det. Denne löjtnant Krause hade suttit i

Stalingrads helvete och skrivit anteckningar om Faust andra delen och den
tyska bestämmelsen.

Det som var så upprörande med detta var att Karl Zweiling själv
den vintern i Moskva hade sysslat med Goethe och just sökt sig fram
i Faust. Inte för att anteckningarna på något sätt var parallella; den
döde löjtnanten hade varit grumlig och spekulativ och fylld av
svårmod och dunkelhet och inte ett enda ord i hans anteckningar tydde
på att han insett den verklighet i vilken han befann sig och att han
insett att varken öde eller tysk bestämmelse drev honom framåt. Men
det upprörande var att de båda var tyskar och att de båda sökt sig
till Goethe just i denna för deras folk så avgörande perioden. Utan
att dock kunna mötas.

Egentligen hade det tyska folket aldrig förmått se Stalingrad,
menade Karl Zweiling. Det är därför man i väst skriver om ganska
betydelselösa saker som 20 juli 1944 och allt det. Det som kom att
avgöra det tyska folkets framtid och det som i sanning gjorde detta
folk till ett brottsligt folk var att det icke förmådde resa sig till
medvetande ens i en situation där medvetenheten innebar den enda
vägen till räddning för såväl individen som folket. Att de inte
förmådde resa sig mot Hitler i medgången och under den stora
fascistiska tiden kunde man förstå; det var historiskt normalt. Det var
inte många som kunde stå emot i augusti 1914. Men att det inte ens
förmådde handla förnuftigt i Stalingrad var oförståeligt. Det var det
brottsligaste; det andligt perverterade och för Karl Zweiling hade
det utlöst en personlig kris så djup att han varit tvungen använda
all sin kraft på att hålla sig uppe. 1937 hade inte alls varit så svårt
år. Då hade han ännu gått i skola i Moskva. Hans far hade hämtats
och redan då hade han ansett det möjligt att fadern var oskyldig.
Det gjordes ju många fel. Och det fanns också fiender. Men
historiskt sett var det ju både förklarligt och nödvändigt. Hur det än var
så hade den femte kolonnen utplånats. Och även om det numera inte
talades så mycket om det så visste han med bestämdhet att flera av
de dömda verkligen varit skyldiga. En stor del av de ansvarigaste
militära befälhavarna och de mest betrodda statsmännen hade ställt
in sig på ett kommande nederlag och handlat därefter. Det kunde i
och för sig förklaras. Karl Zweiling undrade om jag läst Radeks
slutord. Men det var också helt klart att Stalin inte kunde göra annat
än vad han gjorde. Många oskyldiga fick väl lida och hans egen far

ställdes mot en vägg men folket räddades. Det vore också ett stort
misstag att tro att den ryska generation som upplevt kriget hade
större invändningar mot upprensningen bland de potentiella och
verkliga förrädarna. De menade som Stalin själv att det varit ett
nödvändigt arbete som dock kommit att gå för långt och också fört
till onödiga offer. Men de var tacksamma mot Stalin för att han tre
gånger räddat landet med hård hand. Han hade dock tvungit detta
lusiga land av musjiker och lera att i kollektivisering och
femårsplaner forma sig till en stålhård bastion som kunde stå fienden
emot; han hade hållit i skaftet och låtit yxan gå när de höga
herrarna blivit vankelmodiga och han hade tagit befälet under kriget
och genomfört sin uppgift med total beslutsamhet. Det kunde man
höra från vanliga ryssar om man nu ville tala med dem. Inte från
de intellektuella i Moskva, de satt vid sina teglas och hade
själsfinhet nu som för hundra år sedan.

Det var inte populärt numera att säga detta. Man skulle låtsas som
om man för krig med silkesvantar. Själv hade Karl Zweiling alltid
beundrat sin far. Men han hade fostrats i Stalins tid och det stod
han för. Han kunde heller ingenting annat göra ty han hade gjort
bort sig i CK år 1956. Det var då hans framtid tog slut. Walter
Ulbricht talade om tjugonde partikongressen. Han skyllde på
ungdomen. De hade varit så otroligt Stalinbeundrande. Det var
ungdomens fel. Det var den som byggt upp myten om den ofelbara Stalin.
Det var nödvändigt att komma tillrätta med detta ungdomens fel.
Till slut hade Karl Zweiling inte kunnat hålla sig. Men kamrat
Ulbricht, hade han sagt, vem lärde dem detta?

Fast också det var väl fel, menade Karl Zweiling. Det var enklare
än så. För oss som växte upp i partiet och som utförde de uppgifter
vi ställdes inför behövdes inte Ulbrichts ord för att vi skulle anse
Stalin stor. Då i Leipzig den första fredsvintern kände han sig stå
på en ödslig utpost. Hans optimism var inte stor. Inte hade det tyska
folket förmått resa sig ens i det sista ögonblicket. Alla andra
Europas folk hade — om än i olika hög grad — manifesterat sin vilja
till nationell existens. Dock inte det tyska. Gehorsamt hade det gått
in i sin uppgivelse och inte ens när Hitler lämnat över resterna av
sitt rike till Dönitz hade detta fäaktiga folk förmått handla. Och
här i Leipzig där han skulle bygga upp och bidra till en ny och
antifascistisk ordning fann han att de enda han verkligen kunde bygga

på, de enda som var villiga att ta sitt ansvar var de unga
HJ-medlemmarna och så enstaka KZ-fångar som kom tillbaka. De olika
individer som lyckats hålla sig undan var bara som sand. De smulades
sönder mellan fingrarna.

Det var Stalin som fick honom att överleva och att bemästra
denna djupa personliga kris. Karl Zweiling undrade om jag mindes
denna vinter så som den verkligen var i Europa. Jag hade ju levat i
ett ombonat och skonat land. Ryssland svalt men höll god min i elakt
spel trots att landet förlorat tjugo miljoner människor. Det visste vi
fast vi inte visste att det just var tjugo miljoner, sade Karl
Zweiling. Polen var sönderslaget och härjades av vad som i verkligheten
var ett inbördeskrig. Tyskland var platt förött och de finaste
Westenddamer fnaskade för några cigarretter.

Men i synnerhet hade ju Sovjetunionen drabbats. Kriget hade
kostat landet en hel generation. Det som byggts upp med sådan
möda under trettiotalet hade slagits sönder. Nu skulle soldaterna
komma hem till sina förstörda byar och ruinstäder. Segerns frukt var
bitter. Endast med järnhård bolsjevikisk disciplin och
organisation kunde Stalin hålla landet uppe så att det inte sjönk ner i den
gamla ryska gyttjan och lusfattigdomen igen. En hel generation
hade stupat och det blev med gubbar och gummor och utslitna
mödrar och undernärda barn som Stalin skulle bygga upp landet igen; nå
upp till och överträffa Förenta Staterna.

Då läser jag om Stalins möte med den finländska delegationen.
De hade frågat honom om inte kriget trots allt haft något gott med
sig för Sovjetunionen. Och det var ju en omöjlig fråga och en
otänkbar fråga och det var obegripligt hur just denna delegation
från ett land som nyss deltagit i det förhärjande kriget mot
Sovjetunionen kunde ställa en sådan fråga. Men Stalin blev inte upprörd,
han svarade: ”Kluge Frage! Richtige Frage” och så sade han att
kriget faktiskt också haft positiva följder för Sovjetunionen. Det hade
möjliggjort en snabbare industrialisering av Sibirien än vad som
annars kunnat genomföras och därmed bidragit till en mer
balanserad ekonomisk utveckling. Inte ens när det gällde Sovjetunionens
inre förhållanden finge kriget enbart ses som något negativt.

Det var det som sedan höll mig uppe, sade Karl Zweiling. När
motsägelserna i tillvaron tycktes växa mig upp över huvudet och jag
tvivlade på att det någonsin skulle gå att skapa en verklig

antifascistisk och demokratisk ordning i Tyskland och jag frågade mig
hur det kunde komma sig att det var just HJ-medlemmarna som gav
den enda kader som kunde användas och denna fråga öppnade
avgrunder runt mig, då var det som jag hörde Stalins torra röst inför
de omöjliga och otänkbara frågorna: ”Kluge Frage! Richtige
Frage!” Nej, inte behövdes det någon Ulbricht som sade det inte för
att vi partiarbetare som placerats på svåra uppdrag skulle vörda
Stalin och kalla honom den Store Stalin och vår lärare. Han gav oss
kraft.

På den tiden, sade Karl Zweiling, visste ju varenda kommunist i
hela världen vad som skulle göras. Vi hade väl våra svagheter och
våra motsättningar men vi var bolsjeviker. Men sedan kom det så
kallat hemliga talet och därefter var det slut. Då
nittonhundrafyrtioåtta när vi verkligen tampades med varandra i Prag då hade jag
inte en tanke på att hela rörelsen kunde upplösas som om den varit
av socker. Men, sade han, då var ju du liberal om jag minns rätt.
Du hade väl inte tänkt att du skulle bli vad du blev du heller.

Efter konflikten med Ulbricht hade han ju placerats i
utrikestjänsten och fått tillbringa några år i Mongoliet innan han blev
chef för handelsmissionen i New Delhi där vi träffades 1969. Karl
Zweiling menade att han haft god tid att tänka över frågorna under
denna tid. Det hade ju sagts att State Department i Förenta
Staterna fått det så kallat hemliga talet från CIA som fått det från en
kontakt i Östeuropa. Men det kunde inte vara sant. Det fanns ingen
sådan källa. Det kunde ju inte finnas för det talet hade inte
överlämnats till partierna. Ulbricht hade inte fått det och om Ulbricht
inte fått det hade inte de andra fått det. Karl Zweiling visste att de
andra inte fått det.

Karl Zweiling visste inte om jag riktigt kunde förstå vad detta
innebar. Det är ju möjligt att av taktiska skäl växla politik. Det är
också möjligt att man tvingas acceptera sådant som inte borde eller
kunde accepteras. Talet var i och för sig inte något bra tal. Det
innehöll alltför mycket som var oklart och missvisande och därtill gav
det ingen hållbar bild av Stalin. Han blev ju bara till en djävul som
hoppade fram ur historiens maskineri.

Ibland kunde det vara nödvändigt att skyla över förbrytelser.
Thälmann hade fått skyla över förskingringar och förfalskningar för att
värna partiets enhet.  Sådant var man tvungen till som politiker.

Man tvangs gå mycket längre än så. Att Slansky varit polisagent
hade ju Komintern vetat sedan 1930. Man fick bygga socialismen
med det folk som fanns. Man kan säga att det var fel av Stalin att ha
gett Slansky en möjlighet att rehabilitera sig. Men Stalin var ju
inte hämndgirig och när Slansky tycktes vilja vända ett blad och
börja ett nytt liv som en verklig kommunist då strök Komintern ett
streck över hans förgångna. Men visst hade Karl Zweiling vetat vem
Slansky varit och det hade många gjort i rörelsen. Hela affären hade
ju tystats ned av Kominterns västeuropeiska byrå, då den dåvarande
s. k. ”vänsteroppositionen” 1929/30 visade att Slansky var
förrädare och polisagent. Men sådant kunde man se bort från om partiet
menade att det var viktigt. Man kunde också acceptera att Slansky
avrättades. Man kunde anse att man fått vänta länge på det. Och om
partiet så krävde skulle han varit beredd att hylla Slansky som offer
för en eller annan förrädare. Om partiet verkligen beslutat diskutera
synen på Stalin eller presentera Stalin på nytt sätt då hade han varit
överens. De döda får ju inte styra de levande. Den döde Stalin
kunde bli en tung börda. Redan i augusti 1951 när Stalin ännu
levde hade han tänkt på detta när en jättebild av Stalin hade hängts
upp över Berlin i fyra spärrballonger och sedan belysts av
strålkastare. Det hade varit smaklöst. Men det var ju inte Stalin som
beordrat det. Det var de kamrater som sedan blev antistalinister.

Men det fanns ju inget sådant beslut om Stalin. Och det som
sagts öppet och tydligt på tjugonde partikongressen hade varit
väldigt suddigt och ganska tveksamt. Karl Zweiling hade undrat lite.
Han hade lyssnat på Mikojan den gången och samtidigt hade han
ju suttit i en sådan position att han fått vissa rapporter. Han visste
att Mikojan då haft överläggningar med olika västeuropeiska
socialdemokrater och talat om nödvändigheten att brygga över den
olyckliga splittringen 1917. Och Mikojan hade talat mycket
föraktligt om DDR och om kommunister i Europa. Karl Zweiling
menade att jag kände till detta eftersom Mikojan bland annat valt att
ta upp frågan just med svenska ledande socialdemokrater.

Det var naturligtvis möjligt att Mikojan och kretsen kring
honom inte menade någonting med detta. Det kunde vara ett
diplomatiskt och vänligt samspråk. Det var ju också rätt otroligt om en
gammal politiker som Mikojan kunde vara så naiv att han trott att
fyrtio års historia kunde strykas ur minnet.  Han, Karl Zweiling,

hade i varje fall inte kunnat tro att den dåvarande svenske
statsministern kunde uppleva sig som ett finger på den hand där Mikojan
vore ett annat. För de yngre fanns det ingen rörelse att återförena
och det borde Mikojan ha insett.

Men det var också möjligt att Mikojan avsåg något annat. I
varje fall var det påtagligt att han ansåg den kommunistiska
världsrörelsen utgöra ett hinder och inte en styrka.

Det kunde vara mycket att spekulera i vad som gällde den
tidsvändan. Men först i Indien fick han ro att tänka igenom frågan. Där
kunde han också se på skeendet med lite längre perspektiv. Han satt
ju inte längre i den helt centrala ledningen med de arbetsuppgifter
detta innebar. Och om det nu var så att de olika partiledningarna
runtom i världen inte fått närvara vid det så kallat hemliga talet
och om han med bestämdhet visste att varken den polska
partiledningen eller hans egen eller någon annan i de folkdemokratiska
länderna fått en kopia av denna rapport; hur hade den då kommit till
Förenta Staterna?

Karl Zweiling ville att jag skulle förstå vad denna fråga
inneburit för honom. Ty visst hade det funnits dåliga partiledningar och
visst hade det funnits många kommunister som visat sig vara
borgerliga agenter och visst kunde man tänka sig både det ena och det
andra men om det nu var så att det bara funnits ett sätt för Förenta
Staterna att få detta tal och det sättet hade varit att få det direkt i
Moskva och om Moskva sedan aldrig dementerade och om det inte
fanns spår av någon undersökning och inte en antydan till ökad
kontroll av de ledande kamraterna då fanns bara en slutsats och den
var att det var partiets generalsekreterare själv och hans närmaste
kamrater som överlämnat dokumentet till Förenta Staterna för att få
det spritt. Det fanns ingen annan förklaring.

Det fanns heller inte så många olika möjligheter att tolka denna
avsikt. Om det hade gällt propaganda så hade man kunnat tala om
deras ondska eller deras dumhet men en analys innebar ju att man
tog hänsyn till de verkliga faktorerna. Det var inte av ondska de
handlade utan det var i den förnuftiga övertygelsen att detta
handlande tjänade verkliga intressen.

Visserligen hade han suttit rätt ensam i New Delhi och funderat
på detta. Det fanns inte så många att diskutera det med. Den ende
som varit beredd att ta upp frågan var Katz-Suchy som placerats som

ambassadör för Polen i New Delhi. Men han var försiktig han med.
Han höll sig mest till sina kinesiska antikviteter och sade: ”Nåja,
historien är irreversibel och varje handling skapar nya
förutsättningar.” Han satt ju också där då han stämplats som stalinist men
varit för betydelsefull för att man bara skulle kunna göra sig av med
honom.

Nej, en marxist kunde inte förklara sådant som spelet kring det
hemliga talet med tillvarons ondska. För Karl Zweiling och för hela
hans grupp bland de ledande inom de regerande partierna i de
folkdemokratiska länderna och såvitt han förstod också bland många
kamrater i den kapitalistiska världen tvang dessa resonemang fram
nya analyser.

Att tvingas inse att det var förste sekreteraren själv som lät
överlämna sitt tal till Förenta Staterna var naturligtvis personligen
obehagligt. Det var som om en katolsk biskop tvungits erkänna att påven
och kardinalskollegiet faktiskt slutit ett avtal med världsfursten.
Eller som om en jesuit i ledande ställning bunden av sin absoluta
blinda lydnad insåg att påven och generalen i hemlighet var
protestanter.

Sådant tillhörde visserligen känslovärlden men hade spelat en viss
roll för både Karl Zweiling och hans vänner. Vi borde inse att också
frågan om partiet och partidisciplinen ju var frågor om
medvetande och inte om tro för en bolsjevik. Det var som Katz-Suchy hade
brukat säga ingen lätt sak att göra en verklig analys av den egna
tiden. Det fordrade det omöjliga. Dock detta omöjliga blev möjligt
genom partiet.

Karl Zweiling påpekade att han läst det mesta av den viktigare
litteraturen från västerländskt håll och av så kallat oppositionella
eller avhoppade kommunister. I stort ansåg han den litteraturen
värdelös. Deutscher var ju trots allt bara en caféhusintellektuell av vilka
det gick tretton på dussinet i alla större städer från Wien österöver.
Och att man i väst blåste upp den unge Roy Medvedev visade bara
hur lite man förstod av de historiska processerna. Medvedevs bok
var ju skriven av en ung intellektuell som gått med i partiet först
efter tjugoandra partikongressen och som snabbt låtit sig bli
utkastad igen. Vad kunde en sådan begripa av partiets liv? Han hade ju
aldrig upplevat hur det var att arbeta som bolsjevik. I och för sig
förstod väl Karl Zweiling varför man i Moskva hade sett till att

Medvedevs manuskript kom västerut liksom han kunde förstå varför
man ville ha ut en så sturig gammalryss som Solsjenitsyn men det
hindrade inte att de västliga intellektuella föreföll mer än lovligt
naiva som tog åt sig allt detta.

Partiets linje var ju en frivillig medvetenhet. Den kunde ge den
visshet som fordrades för att gå ut i omöjliga uppdrag. En bolsjevik
fruktade inte döden och Karl Zweiling menade uppriktigt att detta
faktiskt gällde för partiarbetare och kominternarbetare som sändes
ut. Det var trots allt inte många som gav vika. De kamrater som
hade åtagit sig att utföra partiets uppdrag i det Hitlerfascistiska
Tyskland hade gjort så med en klar insikt i vad som krävdes av dem.
Deras var inte en tro utan en medvetenhet. De handlade under
historiskt ansvar inför sitt folk och dess framtid. För ett sådant var det
möjligt att såväl själv acceptera sin död som att beordra andra in i
döden. Det var ju en småborgerlig sentimentalitet av värsta slag att
vägra erkänna att sådana var villkoren för var och en som tog sitt
ansvar i ett krig. Och egentligen helt oavsett om det var ett krig i
geografisk mening med fronter och tydliga kartor eller om det rörde
sig om ett klassernas krig. Den enda intellektuellt acceptabla vägen
ut ur detta vore ett tolstojskt avståndstagande.

Karl Zweiling hade haft god tid att tänka på detta under tiden i
New Delhi. Inte för att han inte hade annat att göra. Hans arbete
som chef för handelsmissionen hade varit framgångsrikt och han
hade så småningom också kommit i ett nästan vänskapligt och nära
förhållande till Indira Gandhi. Han visste ju vad som sagts om
henne i Komintern i början av kriget men det kunde inte hindra
att han så småningom fått större respekt för henne.

Frågan om partilinjen var ju frågan om partiets
existensberättigande. Den var ingenting som kunde ändras av tillfälligheter. Men
den kunde ändras. Dock även när kursen lades helt om måste ju
denna kurs uttrycka den historiska nödvändigheten i just denna
etapp. När nu förstesekreteraren i det ledande partiet samman med
en handfull trogna plötsligt vred kursen och inte använde sig av
partiets normala kanaler utan av State Department och litade till
hjälpen från Förenta Staterna för att slå mot den egna apparaten då
verkade det ju plötsligt som om själva partiets existens kommit i
fråga. Den partilinje som varit ledande för de kamrater som gått i
döden under arbetet i Hitler-Tyskland hade plötsligt förändrats till

ett utslag av voluntarism. Men då hade det varit Wehner och inte
de antifascistiska martyrerna som gått i takt med tiden själv.

Detta var ju frågor som krävde en analys. Han, Karl Zweiling,
hade aldrig upplevat partiet som något mystiskt eller övernaturligt.
Han visste ju väl hur partiets linje fastlades. Föreställningarna att
detta skedde mekaniskt var ju fel. Han hade ju själv som ansvarig
fått lov att ta sitt ansvar och hävda sin uppfattning i många bittra
strider och det var under sådana strider som den politiska kursen
avgjordes. Man fick inte bortse från detta element av personligt
ansvar. Att Romanovskij nu sitter som ambassadör i Norge och att han
inte sitter i ledande position i Moskva och att Jacques Denis inte
är partiledare i Frankrike och att han själv faktiskt kom i den
positionen att han kunde sändas till Mongoliet 1957 berodde ju strängt
taget på att de lidit nederlag mot Berlinguer i sekretariatet. Med
det menade han inte att säga att Romanovskij och Jacques Denis
och han själv och många andra kamrater blivit utmanövrerade.
Striderna var verkliga strider om rörde sig om politikens innehåll.
Både i väst och i öst tillskrev propagandan motståndarna blott de
lägsta personliga motiv och på ena sidan beskrevs skeendet i
Moskva eller i internationella organ som DUV i privata termer och på
andra sidan antyddes att Förenta Staterna egentligen regerades av
en kamarilla. Detta, menade Karl Zweiling, visste vi ju båda vara
fel. Politikens verkligheter var inte stort olika i Sverige eller i Berlin.
I båda situationerna befann sig olika individer i motsättning och
strid om vad som kunde tyckas vara maktpositioner men som
egentligen var olika politiska handlingslinjer. Och den gången vintern
1956—1957 när Berlinguer slog ned Jacques Denis och Romanovskij
och honom själv så rörde det sig sannerligen inte om personliga
frågor. Personligen hade han alltid föredragit Berlinguer som var en
trevlig och lättsam kamrat under det att Jacques Denis faktiskt var en
rätt orörlig person.

Nu efteråt kunde det synas som om Berlinguer haft rätt. Karl
Zweiling var dock inte helt övertygad. Det var ju så att segern
skapade sin egen realitet och att det därför alltid var segraren som skrev
historien vare sig det rörde sig om stora militära segrar eller
sekundära politiska uppgörelser. Berlinguers linje som då segrade var en
internationell företeelse som segrade över nästan hela linjen. Nu
präglade denna linje  alla de stora partierna i den kapitalistiska

världen och Jacques Denis satt nu bara som något slags
musei-kurator. Frågan om han varit en bättre partiledarmöjlighet än Marchais
tycktes vara en rent spekulativ fråga. Fast man borde inte bortse från
att Jacques Denis passade på att besöka Romanovskij på
Sovjetambassaden i Oslo. Men det förutsatte Karl Zweiling att jag kände
till. Jag borde dock hålla i minnet att ingen av dem ännu var
lastgammal.

Vad som skulle ha inträffat om det blivit Berlinguer som lidit
nederlag och om det inte blivit denna hans linje som segrat vore en
rent spekulativ fråga eftersom världsskeendet ju formats och
bestämts bland annat just av Berlinguers seger, eller — för att ta det
större perspektivet — Sjukovs militära kraftuppbåd till hjälp åt
Chrusjtjev efter dennes nederlag i CK:s presidium den 21 juni
1957. Fast då satt han, Karl Zweiling, redan som ambassadör i
Mongoliet och var knappast att betrakta som partifiende eller
Molo-tovs man. Det var meningslöst att än en gång i minnet kämpa sig
igenom gamla slag för att komma fram till vad som kunde ha blivit.
Lika meningslöst som att fråga sig vad det var som kommit i stället
för Kubakrisen år 1962 om Chrusjtjev förlorat redan 1957. Men
däremot var det inte meningslöst att söka reda på orsakerna till seger
och nederlag och att söka reda ut de faktorer som var i verksamhet.

Man kunde fråga sig vad som utgjort de egentliga drivkrafterna
till skeendet. De personliga och privata förklaringarna var ju inte
annat än beskrivningar av skeendets yta. Inte ens de egna
erfarenheterna kunde tillmätas någon verklig betydelse. Det var det som
gjorde så stora delar av den så kallade avhopparlitteraturen i
historisk mening ointressant. Vad hade den stackars förvirrade Svetlana
att säga om sin far?

De senaste decennierna hade avsatt väldiga avlagringar memoarer
och minnesböcker. Många av dem var ju skrivna i desinformerande
syfte. De hade därför sitt största värde som källmaterial för
bedömningen av vederbörande organisations lägesbedömning. Det gällde
därför att iaktta en viss försiktighet. Sådana skrifter som
Chrusjtjevs så kallade memoarer borde behandlas med än större vaksamhet;
de var ju inte bara hans egen partsinlaga från en tid när hans
andliga kapacitet blivit sämre utan också en partsinlaga som KGB
sedan redigerat för att överlämna åt CIA som skrev om den. Den blev
därför ett dokument som endast med stor försiktighet kunde

användas för att tolka skeendet. Men även om minnesböckerna varit
riktiga och även om de verkligen återgett tidigare okända uppgifter
och redovisat tidigare hemligt material och citerat
minnesanteckningar från tidigare hemliga sammanträden så gav de inget nytt.

Världen är ju ingen konspiration. Det hade varit helt möjligt för
Karl Marx att sitta i London och skriva regelbundna
korrespondenser om indisk politik till New York på grundval av det offentligen
tillgängliga materialet och dessa analyser var helt vidunderliga och
var än i denna dag en nödvändig grund för den som sysslade med
Indiens problem; det trots att det senare publicerats många ton
minnen och dokument som varit okända för Karl Marx. Den vanlige
tidningsläsaren i såväl öst som väst hade faktiskt — under
förutsättning att han begagnade sitt förstånd — full möjlighet att bilda sig
en hållbar uppfattning av världsskeendet.

Egentligen var det närmast störande att man själv på nära håll
kunnat följa beslutens utformning och se politikens verkligheter. Ty
det gjorde politiken ytlig. Karl Zweiling hade tänkt mycket på
detta att just hans personliga erfarenheter kunde leda honom vilse.
Under sin tid i New Delhi hade han läst Trotskij och just kommit
fram till denna slutsats. Denne begåvade men vinglige politiker blev
brottslig då han inte kunde annat än se sig i historien. Stalin hade
faktiskt helt rätt när han torrt konstaterade att politiker resonerar
om politik också på sin fritid. Med andra ord att det inte fanns
någon utompolitisk personlig kvalitet i det politiska handlandet. Men
just genom att ha upplevt Stalin själv och just genom att i en
avgörande tid ha arbetat i hans närhet — om än på en betydligt lägre
nivå — och just genom att själv ha deltagit i politiska uppgörelser
och konflikter på avgörande nivå fanns faran att blicken kunde fastna
på ytfenomenen och inte förmå tränga till de avgörande faktorerna.

Det fanns dock sådana och Karl Zweiling menade att det var
nödvändigt att förhålla sig kyligt analyserande och inte moraliserande
också inför de skeenden i vilka man själv medverkat. Han undrade
om jag mindes en sovjetisk debatt om klassfienden strax före
Stalins död. Det var i samband med den s. k. läkarkomplotten. Den
rörde nödvändigheten av vaksamhet mot kontrarevolutionära
sammansvärjningar. Just i en situation då socialismen segrade skärptes
klasskampen och just därför att de tidigare härskande klasserna
hade förlorat sin makt och krossats som klasser hade deras

restgrupper blivit allt hänsynslösare. Då det inte fanns en klassmässig bas i
det sovjetiska samhället för kontrarevolution hade
kontrarevolutionen övergått till den individuella terrorns metoder baserade på små
grupperingar.

Han hade varit i Prag för diskussioner med de tjeckiska
kamraterna när dessa artiklar publicerades. Man hade haft rätt ingående
personliga kvällsdiskussioner just omkring detta. Det förekom
organiserat sabotage och det förekom objektiv kontrarevolutionär
verksamhet även i Sovjet. Att det förekom i Tjeckoslovakien — för att
inte tala om det vidöppna DDR — var ju självklart. Där gavs också
direkt klassbas i samhället för kontrarevolutionen. Men i
Sovjetunionen hade den klassmässiga basen försvunnit. Det gavs inga
utsugande klasser.

De tjeckiska kamraterna menade att i takt med socialismens
seger och i samma takt som klasstrukturen förändrades så
förbittrades klassmotståndarnas kamp och den skaffade sig också social bas
i samhälleliga grupperingar i stil med läkarkollegier och vissa
akademier. Därmed försköts också kampens metoder mer och mer från
de öppet eller ens medvetet politiska till den individuella terrorns
och de privatiserade argumentens. Det var därför inget att förundra
sig över att det nu var professorn i vit rock som menade sig kunna
styra världshistorien med injektionssprutans hjälp och som sakta
gav sin order till systern: ”5 cc till!”

Faran med att diskutera denna fråga var att ämnet var så
tabubelagt både av Sovjetunionens och Förenta Staternas ledande ideologer
att det betraktades som allmän sanning att hela denna sovjetiska
debatt under den tidiga våren 1953 bara varit ett utslag av en gammal
mans paranoia. Men om man gick från de ytliga fenomenen till den
verkliga praktiken så visade det ju sig att Pravdas bedömning att
dessa små grupperingar stödde sig på anglo-amerikanernas
handlingar och faktiskt överensstämde med Förenta Staternas verkliga
politik. Sabotagen var verkliga. De utfördes av mycket små
grupperingar. Dessa grupperingar stöddes av Förenta Staterna och hela
CIA byggdes upp utifrån just den övertygelse som Pravda gett uttryck
åt.

Man kunde i och för sig diskutera karaktären av detta motstånd,
men det var viktigt att bortse från de officiella senare
ideologiseringarna. Och vad den individuella terrorn beträffade så var det

fullkomligt lagbundet att grupperingar som saknade politisk
relevans sjönk från politiskt till prepolitiskt handlande. När Bucharin
förlorat striden då hade han faktiskt meddelat sina anhängare inom
Komintern att nu återstod blott den individuella terrorns och
konspirationens väg. Detta brukade senare propagandistiskt förnekas av
de officiella ideologerna men var historiskt belagt. Det var för
övrigt de resonemangen som några år senare skulle föra Bucharin i
döden och som — oavsett de specifika anklagelsers riktighet eller
falskhet för vilka han dömdes — också legitimerade hans avrättning.

Om man nu erkände praktikens avgörande betydelse då måste man
också inse att praktiken faktiskt var CIA och diversanter och att
denna framgångsrika praktik reste allvarliga teoretiska frågor. Det
hoppade inga djävlar ut ur historiens maskineri och frågan om de
personer som kunde användas av CIA kunde användas för att de var
degenererade eller onda eller förbryterska eller skamliga var inte av
intresse. Det som var av intresse var att de kunde användas.

Den teoretiska förklaring som Pravda hade givit innan Stalins
död var dock inte tillräcklig. Än värre blev det senare när även
denna teoretiska förklaring upphävdes och partierna tvangs att gå
längre och längre i moraliserande i stället för analyserande riktning.
Till slut återstod då blott den tjugonde partikongressen och det
märkliga spelet från förstesekreterarens och hans närmaste umgänges
sida samman med State Department och därefter de stora skoven i
Polen och Ungern.

Det måste, menade Karl Zweiling, finnas möjligheter att förklara
detta skeende på ett sätt som inte innebar en advokatyr eller ett
metafysiskt försök att få verkligheten att stämma med teorin utan som
ur praktiken formade en teori om praktiken. Han menade också att
han funnit svaret och att detta svar — hur svåracceptabelt det än var
— dock hade gett honom möjligheter att forma en framgångsrik ny
praktik som sedan fört till en verklig politisk förändring och inte
bara till en teoretisk nyformulering. Den senare var inte riktigt
politiskt möjlig för närvarande. Dock dess element var offentliga och
kunde öppet diskuteras. En framtid skulle med säkerhet nå den
allmänna formuleringen på ett nytt sätt.

Den fråga som skulle besvaras var alltså vilken social bas denna
politiska utveckling hade till grund. Det funnes nämligen blott två
möjligheter; antingen acceptera tanken på att historien var en

tidsföljd av anhopade tillfälligheter och att hjältar och skurkar hoppade
fram ur historiens maskineri helt villkorligt eller att förutsätta att
historiska och sociala skeenden var reellt betingade.

Det senare var, menade Karl Zweiling, det enda rimliga. Då blev
alla dessa fenomen till en klasskamp. Men föreställningen om en
klasskamp utan klasser och om en fritt i den historiska rymden
svävande klasskamp var lika orimlig som föreställningen om hjältar
och skurkar ur maskinen.

Frågorna kunde kanske tyckas spekulativa, men Karl Zweiling
framhöll att han ju själv ur ett visst perspektiv kunde betraktas som
en skurk eller en hjälte ur maskinen och att han i sin egen praktik
tvangs till ett ställningstagande. Visserligen var det ur historiens
perspektiv oriktigt att se det annat än som likgiltigt vad Chrusjtjev
tänkte om sig själv eller om huruvida Katarina av Medici
förmådde se sig själv som företrädare för den för-borgerliga
revolutionen. Historiska gestalter och deras handlande bedöms ju inte
utifrån vad de själva tror om sin tid.

Men dels var ett sådant historiskt perspektiv en konstruktion. Det
förutsatte att man tog språnget ur sin egen tid till en annan tid. Ett
sådant språng var en orimlighet även det. Dels var själva kärnan i
det marxistiska handlandet att det var ett icke-ideologiskt
handlande. Det var bestämt av verkligt och icke av falskt medvetande.
Karl Zweiling hoppades att jag hade fördragsamhet med denna
filosofiska utvikning.

Karl Zweiling hade under sin tid i Indien kommit fram till att
det historiska skeendet endast kunde förklaras genom att vissa
postulat i marxismen reviderades. En sådan revision — framhöll han —
låg i marxismens väsen då den ju inte var ett spekulativt system
utan en sig i ständig förvandling befinnande samhällelig praxis.
Detta innebar också en ny periodisering av den nyaste tiden.

De stora utrensningarna i Sovjetunionen på trettiotalet var utslag
av en omfattande klasskamp. Det hade visserligen förekommit
olagligheter och överdrifter som Stalin framhållit och det var en
klasskamp av ett slag som återspeglade specifikt ryska förhållanden. Men
det var en klasskamp i ordets stränga mening och den som
intresserade sig för statistiska sammanhang kunde se hur ”nya män” trädde
till. De ledande befattningarna inom alla områden kom att besättas
av unga män ur huvudsakligen arbetarklassen. De var inte tillgivna

Stalin av privata skäl utan som klass.

Detta var en sida av trettiotalets historia som propagandister på
olika håll nu sökte undanskymma. Men hur hade klasskampen
fortsatt efter det att klasserna förlorat sin sociala bas och gick verkligen
den sociala utvecklingen parallellt i Sovjetunionen och Europa och
Amerika? Kunde man verkligen säga att likartade krafter var i
rörelse?

Det fanns ett svar. Det svaret förklarade hur det kom sig att det
uppstod nya oppositionella grupperingar i Sovjetunionen efter
kriget — Karl Zweiling ville understryka att den ideologiska klädnad i
vilken de uppträdde var mindre intressant än det förhållande att de
existerade; kalvinismens betydelse bestod inte heller i dess teologi
för övrigt — hur det kom sig att Chrusjtjev och hans närmaste
uppträdde som de gjorde; hur det kom sig att de tyska proletärerna
vägrade ta sitt förnuft till fånga och frigöra sig vid Stalingrad; hur
det kom sig att kommunismen upplevdes så irrelevant i Amerika
och att det bara var HJ han själv hade kunnat bygga på i den första
mörka tiden i Leipzig.

Om man nämligen antog att det verkligen var produktivkrafterna
som styrde historien då finge man inse att tiden kring första
världskriget bildade en historisk vattenledare. Då togs språnget från
adertonhundratalets av ångmaskiner och enkel mekanik präglade
eoindustralism till den nya industrialismen; den i vilken software blev
viktigare än hardware. Historien tog ett väldigt språng och i en
serie av krig och kriser och revolutioner steg en ny klass mot makten,
en klass som visserligen ännu blott var en klass i sig och endast
trevande började uppträda som en klass för sig. Denna nya klass
skapade åt sig också en ny samhällsekonomisk formation.

I det gamla efterblivna Ryssland blev det arbetarklassen som tog
makten. Men man kunde nu i efterhand se detta som
adertonhundratalets sista stora revolutionära dyning i Europa. Ty arbetarklassen
var redan historiskt passerad. Värdena skapades inte längre av
arbetarklassen och den arbetande människan hade förlorat sitt primat.
Här gällde det inte att moralisera utan att med vetenskaplig
exakthet fastslå vad som skedde i det som syntes ske. I den vetenskapligt
tekniska revolutionen hade den individuella mänskliga
arbetskraften upphört att producera värde på annat sätt än den högutvecklade
maskinen och i dess ställe som värdeskapare och historisk klass hade

den tekniskt vetenskapliga och organisatoriska intelligentian trätt.
Det var strukturen som tagit mönstrets plats.

Detta var en helt ny situation. Men för den som erkände detta
kvalitativa språng blev de olika skeendena helt förklarliga. Det
innebar visserligen att man måste göra sig av med ett helt gammalt
bagage av illusioner och fördomar men riktigheten av analysen
bekräftades av praktiken.

Karl Zweiling ville inte trötta mig genom att i detalj gå igenom
de slutsatser denna analys förde till vad gällde Sovjetunionens
historia eller de komplicerade klasstriderna där under efterkrigsåren men
han kunde peka på att kadrernas självmedvetande förhindrades av
den officiella ideologi som var deras legitimation. Han var inte
själv helt övertygad om nödvändigheten att hårt formulera analysen.
Vi levde i en period som i många stycken liknade
femtonhundratalet och de insiktsfulla befann sig nu — liksom på den tiden
humanisterna — i en besvärlig situation mellan de stridande parterna.
Med den olikheten dock att dåtidens humanister inte kunde vara
övertygade om att de representerade den segrande framtiden under
det att de insiktsfulla nu kunde ha full förvissning om att de som
historiskt fenomen om än ej som individer verkligen gick i takt
med tiden själv.

Det som nu ökade arbetsproduktiviteten var arbetets organisering
vilken icke kunde genomföras av arbetskraften själv utan blott med
arbetskraften som medel. De språngvisa nya framstegen vanns icke
av arbetskraften utan av vetenskapligt tekniska specialister i
välutrustade forskningscentra. Av sentimentala skäl kunde det beklagas
att arbetskraften förlorat sitt värde och att den icke längre var unik
och att det nu var den vetenskapligt tekniskt-organisatoriska
intelligentian som skapade värden.

Detta innebar inte att marxismen varit oriktig. Den behövde
blott korrigeras i enlighet med den sig förändrande världsbilden.
Sakta började denna korrigering också äga rum. Ty det var
revolutionerna som dock skapat möjligheterna för en verklig
vetenskapligt-teknologisk rationalitet. Kapitalismen var dömd. Förenta
Staterna och Europa visade tecken till allt djupare inre konflikter
och den vetenskapligt-tekniska revolutionen hindrades där av
förlegade samhällsformer.

Den samhällsekonomiska formation som motsvarade den nya

nödvändigheten var socialismens. Denna fick dock inte tolkas i snäv
mening som ett kortvarigt övergångsstadium utan finge ses som en
självständig och historiskt långvarig egen samhällsformation.

Karl Zweiling ville att jag skulle förstå honom rätt. Detta var
för en marxist alls inget självklart påstående och i den mer vanliga
agitationen och även i det inre studiearbetet brukade det skylas
över med talet om en pågående övergång till kommunismen.
Ulbricht hade dock i princip haft helt rätt och visat prov på stor
klarsynthet när han hävdat tesen om socialismen som en självständig
och historiskt långvarig egen samhällsformation.

I grund och botten var denna tes också den som förklarade varför
marxismen nu hade sådan genomslagskraft inom avgörande skikt
i Europa och varför den kunde prägla den intellektuella debatten
och vara ett brukbart redskap just för de nya högt utbildade skikten
i länder som Frankrike och även — trots de tillfälliga
konjunktursvängningarna — Sverige och den tyska förbundsrepubliken.

Den var också en grund för en ny dialog mellan den regerande
socialdemokratin i Västeuropa och regeringspartiet i hans eget land.
Det fanns ingen verkligt gemensam grund att söka i historien från
före första världskriget så som Mikojan en gång trott utan den
finge sökas i de aktuella förhållandena.

Karl Zweiling menade även att ett närmare samarbete mellan
Sverige och DDR vore nödvändigt också av andra skäl. Inte bara
därför att de båda länderna var östersjöländer som delade samma
geografiska rum utan också för att de kompletterade varandra och
att samarbetet med Sverige vore en möjlighet för DDR att nå
större statlig rörelsefrihet.

Han menade också att det fanns ekonomiska fördelar. DDR
hade stora och fasta långtidskontrakt vilka skulle passa den svenska
profilen och vilka strängt taget var större än vad DDR själv
verkligen skulle kunna svälja.

Samtalet med Karl Zweiling var på många sätt det mest
uppslagsrika under hela mötet och jag har försökt återge det så exakt som
möjligt. Ambassadör Hackelberg talade med mig om Zweiling och
menade att denne alls inte var på väg att placeras som ambassadör
i något afrikanskt land utan höll på att överta kontrollen över
DDR:s ekonomiska relationer med Sovjetunionen och de andra
öststaterna. Han var — menade Hackelberg — en representant för

den managergeneration som nu höll på att ta makten i DDR.

Jag tror att Zweilings upplevelser till stora delar är betecknande
för hela hans generation av ledare i öst. De har också fört honom
till en högre grad av realitetsanpassning och själv tror jag att en
uppriktig dialog är av nytta. Vi lever ju inte längre år 1948 eller ens
i Vietnamåret 1968 och det finns behov av en konstruktiv dialog.

Han tog också upp en rad mer teoretiska frågor som väl närmast
har internt marxistiskt intresse. Avgörande var att de dock ledde
fram till ett klart ställningstagande för en ny period av verkligt
utbyte och samarbete i Europa.


E:3

(Handbrev till Hans Torstensson)

Hans!

Det finns ytterligare något att säga som jag föredrar att skriva
direkt. Hur det än är så behöver jag ju inte lägga Karl Zweilings
öde i sekreterarnas händer. Man vet ju aldrig egentligen hur
informationen sprids i detta vårt land men man vet att den sprids
och det vore nog i detta fall rätt olyckligt. De teoretiska frågorna
var ju inte bara interna. Åtminstone i Moskva skulle man nog ta illa
upp över Zweilings heresier.

Men det finns också ett annat skäl till att jag vill skriva mer
privat. Jag antydde det i inledningen till andra delen av utskriften.
Du var inte vidare förtjust i det paper jag skrivit till konferensen.
Det kan jag förstå. Ty egentligen rör det sig ju inte om tillväxtens
gränser utan om existensens. Också mitt paper var ju ett rollspel
men i alla fall ett försök att komma tillrätta med tillvaron. Det är
ju dock så att vi når gränser. För mig, för Karl Zweiling och väl
också för dig rycker skeendet bort mattan under fötterna?

Jag uttrycker mig inte klart. Jag vet vad du tänker om mig när
du läser detta men det finns ju ett allvar också. Du är starkare och
du vägrar erkänna problemet. Minns du när gubben gett Torsten
portföljen med olika Daumier-litografier från 1830-talet och Torsten
talade om Daumiers avsikt med maskerna? Han visade och han
pratade och han hade en stor teori om hur Daumier objektiverade sina
offer genom att först rita dem som masker och därefter ta ytterligare
ett steg och modellera dem i lera för att så kunna teckna av ett
föremål och hur denna process ledde fram till den stora bilden av
den lagstiftande församlingen. Du sade ingenting. Du lät honom
prata och han talade om maskens betydelse och om Daumiers
avsikter och han var helt upptänd.


Dagen därpå var vi förbi hemma hos dig och du sade plötsligt:

— Apropå masker ja.

Och så gick du in i din fars bibliotek och tog fram en stor
foliovolym och slog upp den.

— Du behöver inte bry dig med spekulationer, sade du till
Torsten, Daumiers masker från 1831 togs härifrån. Han var en
konststuderande som alla andra och plankade förlagor.

Det var d’Agincourts stora arbete du tagit fram. Där fanns bilden
och det var oss alla plötsligt helt synligt hur Daumier plankat dem.

— Det var inte bara Goethe som beundrade d’Agincourt, sade
du. Varenda konststuderande hängde över hans mappar. Verket
hade just blivit helt publicerat några år innan Daumier tecknade sina
egna masker. Det är allt.

Jag minns att luften gick helt ur Torsten då. Du kvaddade
honom så han blev som en tom ballong. Det slocknar för honom.
Han sade ingenting mer om Daumier. Och du sade:

— Om man frågar vad som finns under maskerna får man bara
en ny bild och bakom den bilden ännu en ny bild och d’Agincourt
för sin bild bort till fyrahundratalet och därbortom ligger bilderna
i lager på lager. Rollerna växer fram ur varandra och bortom bilden
finns bara traditionen av bilder och ur bilderna föds bara nya
bilder. Vad därutöver är är tomma spekulationer. Att det finns
konsthistoriker som spekulerar över Daumiers masker visar bara att de
vuxit upp i sådana sociala förhållanden att de inte haft ordentliga
bibliotek att ströva i som barn. De har aldrig fått bläddra. De vet
därför inte att bortom bilden finns blott bilden. Det finns sådana som
nu doktorerar som konsthistoriker men som aldrig ens sett genom
d’Agincourt.

Du var väldigt ofta ganska hänsynslös i din överlägsenhet och jag
har ibland undrat varför vi aldrig ifrågasatte den eller ens ställde
oss frågan hur omfattande den egentligen var. Du hade din syn
klar. Men jag tror att du slog sönder konsthistorien för Torsten
den gången. Han hade ju talat om att syssla med konst.

Fast det var kanske rätt. Han hade inget riktigt spårsinne, han
tyckte bara om bilder och försökte sedan spekulera dem i
sammanhang.

Jag vet inte om jag helt kan acceptera detta ditt sätt att se tvärs
genom skeendet. Du tyckte inte om mitt paper och visst hade du

rätt och visst var väl detta paper just ett rollspel men vi går dock
mot inte bara tillväxtens gräns utan mot själva existensens och man
måste vara rätt trubbig för att inte uppleva detta. Bortom allt det
tillfälliga med IB-fånerier och Olles töntigheter och Donalds försök
att kravla upp till makt och ära så finns dock ett mönster och det
är detta mönster som är vår kultur och när det då blir så att vi
når gränsen där alla föreställningar tumlas runt och kaleidoskopet
visar oss ett nytt mönster då blir det svårt för oss. Det var om det
jag egentligen försökte tala och den ende som kanske begrep detta
var just Karl Zweiling.

Tror du Olle skulle göra det? Eller en trubbig fyfan som Nilsson i
Eskilstuna? Eller ett mjäk som Helén! De är bara politikens fänad.

Zweiling var väl den enda där i Bryssel som försökte ställa
frågorna inom sitt system. Och han försökte ställa dem så att han
kunde spränga sig ut ur systemet på dess egna villkor.

Vet du vad jag skulle velat göra där på mötet egentligen? Jag
skulle ha velat ställa frågan om katarerna som vi gjorde under
kriget. Jag hänvisade ju till det egentligen i början av den andra
utskriften. Om jag tänker på 1943 så minns jag ju mycket tydligare
hur hösten kändes i Slottsskogen när vi gick och pratade om den
radikala dualismen och bogomilerna och frågan om den onde
guden än jag minns upplevelsen av att läsa om kriget. Men jag antar
att det ena hängde ihop med det andra. Kriget gjorde dualismen
åskådlig för oss.

Det var ju inte svårt att leva sig in i tanken att världen
behärskades av den onda makten. I och för sig gick det också att
känna att vi egentligen inte hörde hit och förklaringen att vi var fallna
änglar inspärrade i den jordiska materian var ju inte orimlig. Det
tog oss nästan en hel höst att arbeta in oss i katarernas
föreställningar och inifrån dessa blev då världskriget helt rationellt och blott
ännu ett utslag av alltets inneboende dualism.

Det låg väl en del pubertalt svårmod i det hela men nog var den
förklaringen som religiös tro betraktad betydligt mer acceptabel och
intellektuellt anständig än den kristna. Den radikala dualismen är
ju trots allt den princip som också de kristna hyllar vare sig de tror
så eller ej.

Själva symbolspråket med änglarnas fall och de genom
återfödandet i kropp efter kropp inspärrade själarna var inte osmakligt

som korsfästelsesymboliken och jag minns ju att Birger fick
hemanmärkning av Knack-Jakob på kristendomstimmen när han försökte
övertyga gubben om att korset var Satans symbol och höghetstecken
och symboliserade ondskans stora seger; korsfästelsen som Satans
synliga triumf. Världsfursten, jordens och köttets skapare segrade
över anden.

Birger tog det allvarligt och Knack-Jakob hotade med kollegium.
Nu är ju en sådan historia otänkbar. Men jag undrar varför den är
otänkbar. Antalet kristna är väl lika stort nu som för trettio år
sedan. Också i skolorna. Men tidsandan har förändrats och jag tror
inte ungdomarna om att kunna formulera de metafysiska frågorna
och jag tror inte lärarna om att kunna reagera. Även om de är
kristna och begår H. H. Nattvard.

Också det är ett tecken på att vi närmar oss existensens
gränsmarker där ideologierna tycks mjuka och luddiga och saknar fasta
konturer.

Inför Karl Zweilings berättelse kände jag något av detsamma som
jag gjorde den decemberkvällen 1943 hemma hos Eva när du hade
läst någon tysk religionshistoriker från adertonhundratalet och vi
satt och drack te och Evas mamma bjöd på små vita maränger och
du lade fram en ny tolkning av tillvaron efter det att domen gått i
fullbordan.

Du sade att de radikala katarerna menade att de fallna änglarnas
antal var ändligt. När dessa goda en efter en nått fram till att bli
perfecti och förlöstes ur återfödandet och lyftes upp tillbaka till sin
himmelska tillvaro då återstod blott de dömda som i evigheters
evigheter kretsade runt i återfödandets helvete i denna jordiska
straffkoloni utan någon förhoppning att någonsin förlösas.

Perfecti gick sjungande till kättarbålen, sade du, ty bålet var det
säkraste sättet att förlösas ut ur det jordiska återfödandets helvete.
Och inkvisitionen som skapades som ett kyrkans och Satans verktyg
kom att tjäna det goda genom att i bålens flammor lyfta dem en
efter en till himlen. Men det var nu, påpekade du, nästan sexhundra
år sedan den siste katarern i vår värld uppspårats och bränts. I mer
än ett halvt årtusende hade det inte funnits en enda sådan själ
att förlösa. Men vi andra dömda levde kvar i återfödandet och
domen rullade sedan dess vidare med oss i evigheters evighet utan
något hopp.


Eva hade sett ut som om hon inte lyssnat. Hon sade bara,

— Ursäkta mig ett ögonblick.

Sedan hörde vi henne kasta upp ute på toaletten. För det du sade
då det var ju helt rimligt och om det var så som vi gått kring och
sagt varandra hela den hösten då var det också så som du sade. Jag
minns det för att det var ett ögonblick då en föreställningsvärld växte
över gränserna och sprängde sig själv.

Nu var detta under kriget och vi satt ju i ombonade hem i
Göteborg och kunde ägna oss åt spekulation och jag tror inte att
ungdomarna nu sysslar med sådana tankar. Själv har jag inte talat med
någon om sådana saker sedan 1948 då jag satt en sommarnatt i
Lilla Byröna vid Immeln med en teolog från Lund som hette Swenje
och som var förordnad till Trefaldighetskyrkan i Kristianstad och vi
drack silvergrogg och pratade om dualismens verklighet och det
ondas seger.

Med Karl Zweiling hade jag något av samma upplevelse. Han
menade att socialismens förverkligande innebar att marxismen
korrigerade sig. Den var inte oriktig. Den behövde bara förändras i
enlighet med den sig förändrande situationen. Dess subjekt blev objekt.
Socialismen var en jämlikhet men den skylde en ojämlikhet på
samma sätt som den franska revolutionens jämlikhet inför lagen skylt
en ojämlikhet i verkligheten. Det var ingenting att bli moraliskt
upprörd över, menade han. Man kan inte ta språnget ur sin egen
tid. När Babeuf och Buonarotti bildade de jämlikas
sammansvärjning för att störta direktoriet och sedan gå förbi även jakobinismen
mot en verklig jämlikhet då förintades de med historisk
nödvändighet och att Babeuf fick huvudet kapat år 1797 var ett berättigat
straff för historisk hybris. Inga vackra ord och inga höga ideal
kunde förändra den samhällsekonomiska realiteten att den jämlikhet
Babeuf eftersträvade var omöjlig år 1797 och skulle förbli så en
lång tid framåt.

Nu stod vi inför ett nytt skede. Privatkapitalismen var dömd.
Förenta Staterna och Europa visade tecken till allt djupare inre
konflikter och den vetenskapligt-tekniska revolutionen hindrades
där av förlegade samhällsformer. Socialismen var den enda
samhällsform som kunde befria denna vetenskapligt-tekniska revolution.
Denna socialism såg väl ibland ut som klassikerna sagt men var
samtidigt något annat.


Den finge uppfattas som en självständig och historiskt långvarig
egen samhällsinformation. Också Ulbricht hade varit medveten om
detta även om han inte helt dragit — eller åtminstone inte sagt ut —
sina heretiska slutsatser.

Karl Zweiling ville att jag verkligen skulle förstå vad han
menade. Vi borde kunna talas vid bortom de ytliga fraserna. Det
fanns ju en politikens verklighet. Och jämlikheten låg för
socialismen fjärran. Ty om franska revolutionen gett åt alla
medborgare juridisk jämlikhet gav socialismen åt dem alla samma
chanser i livet. Men inte mer och kunde heller inte ge mer och
de europeiska maoister som menade något annat var lika dömda
av de verkliga samhällsekonomiska realiteterna som någonsin
Babeuf.

Många, trotskister, Djilas, maoister och andra hade talat
förklenande eller upprört om vad som kallats ”den nya klassen”. Karl
Zweiling ville inte gå i polemik även om det funnits en hel del att
säga i de olika fallen. För honom var det som när troende katoliker
eller protestanter angripit humanisterna som gudlösa. Anklagelserna
var farliga och kunde föra till bålet och man fick överleva den svåra
tiden genom att låta Paris vara värd en mässa. Då såväl den stora
massan som alla auktoriteter menade sig veta att jorden stod stilla
och fast under fötterna deras var det onödigt att högt ropa ut att hon
dock rörde sig. Man finge i stället verka utifrån detta sitt vetande
och med dess hjälp kunna genomföra sina målinriktade handlingar.
Frihet var insikt om nödvändigheten och den som icke insåg
nödvändigheten var ofri även om han hade såväl makt och auktoritet
som den stora massan bakom sig.

Karl Zweiling menade sig veta att han kunde tala öppet med
mig. Hans problem var ju det som var gemensamt för oss alla. De
ideologiska systemen måste alla med nödvändighet sprängas upp av
sina egna inre motsättningar och det som nyss varit ett stöd blev
plötsligt ett hinder. Han visste att jag inte var närmare insatt i den
teoretiska frågan men han bad mig enträget att verkligen anstränga
mig för att förstå honom.

En svårighet var naturligtvis att det i populärlitteraturen gjordes
så liten skillnad mellan socialism och kommunism och att den
gränsdragning som gjordes i väst var såväl okunnig som medvetet
desinformativt dragen.


Socialismen hade alltid betraktats som ett första stadium och som
ett övergångsstadium. På många sätt kunde det betraktas som den
borgerliga rättens förverkligande. Det var i socialismen som den
franska revolutionära demokratin från 1789 och 1793 tog fast form.
Socialismen gav åt alla samma möjligheter. De innebar samma
möjligheter att ta sig framåt. Socialismen belönade var och en efter
arbete. Olikheten mellan socialismen och det franska Bergets politik
var att socialismen också gjorde egendomen till en
samhällsnyttighet. Men även detta låg i 1793 års förlängning.

Det hade många gånger framhållits att det samhälleliga
jordägandet var ett i egentlig mening borgerligt krav och det kapitalistiska
systemets egen inre logik ledde fram till ett verkligt
församhälleligande av produktionsmedlen. Sverige var, hävdade Karl Zweiling,
utan tvekan den kapitalistiska stat där denna nödvändiga
koncentrationsprocess drivits allra längst. Den hade drivits så långt att
frågan egentligen var om Sveriges verkliga — till skillnad från dess
ideologiska — produktionsförhållanden och om inte Sverige nu
genomgick en till en ny realitet svarande anpassningsprocess. Den
industriella och vetenskapligt-tekniska utvecklingen i Sverige var ju
så hög att det verkliga församhälleliggandet där hade en större
specifik tyngd än det ideologiskt betonade — men på svag materiell bas
grundade och industriellt lågutvecklade — församhälleligandet i
stater av mer agrar karaktär som dock utåt föregavs såsom
socialistiska.

Karl Zweiling menade att han på sitt sätt ville ge de gamla
reformistiska trätobröderna rätt. Systemets egenrörelse var som Marx
framhöll oberoende av de individuella föreställningarna. Detta reste
också stora frågor rörande det som jag kallat styrsystemets
utformning och Karl Zweiling hade med glädje funnit att mina åsikter
till stora delar sammanföll med hans egna rön.

Socialismen vore inte en samhällsformation som hörde idéernas
värld till utan en verklig och objektivt iakttagbar
samhällsekonomisk formation. Den var historiskt nödvändig och den hade —
vilket Karl Zweiling vore angelägen att jag insåg — visat sig grundas
på mycket specifika produktionsförhållanden.

I den populära debatten framstod det juridiska ägandet som det
intressanta. Detta vore dock blott en skenbild. Den juridiska
konstruktion som täckte de verkliga förhållandena vore till en viss grad

av likgiltig karaktär. I och för sig fungerade socialismen som
samhällsekonomisk formation vare sig den juridiska äganderätten till
produktionsmedlen förlades hos Gud eller kejsaren eller proletariatet
eller till och med — Förenta Staterna kunde bli ett gott exempel —
hos småspararna och aktieägarna. Karl Zweiling hade ingen större
respekt för de svenska socialdemokraternas teoretiska skarpsinne.
Men när man klyver sken från verklighet kunde han konstatera att
den socialdemokratiska svenska propaganda som — enligt hans
erfarenhet — de flesta ledande socialdemokrater själva inte trodde på
dock motsvarade en verklighet. Om än icke exakt den de själva
föregav.

Det som inträffat innebar dock att arbetet icke längre var
värdeskapande och att för första gången i världshistorien hade den stora
massan omvandlats till produktionsmedel. Arbetsprocessen är nu en
vetenskapligt-teknologisk process och det är dit det värdeskapande
arbetet förlagts. Detta innebär en total revolution av alla
hittillsvarande föreställningar. Det innebär också att socialismen icke bara
kan ses som en självständig och historiskt långvarig egen
samhällsformation som motsvarade dessa nya produktionsförhållanden utan
som en mycket långvarig historisk epok med helt nya perspektiv.

Klassikerna hade levat under en tid då arbetaren, vare sig han var
slav eller träl eller livegen eller fri arbetare, kunde betraktas som
arbetskraft och icke blott som produktionsmedel. Nu hade genom den
vetenskapligt-tekniska revolutionen en omskiktning inträffat som
de rimligtvis icke kunnat förutse. Därför hade klassikerna blott sett
socialismen som en kort övergångsfas från förhistoria till historia.
En period av proletariatets diktatur där den politiska makten kunde
bidra till att krossa bourgeoisiens rester och skapa möjligheter för
de materiella framsteg som kunde vara kommunismens grund.

Det nya och det märkliga kunde de inte se. Lenin kanske anade
det på sitt sjukläger men det var svårt att veta vad han egentligen
anade och insåg när han låg där förlamad och slagen. Brevstumparna
och anteckningarna gav ju bara ett blekt återsken av hans
personlighet och om han där i sin förlamning förmådde inse allt det nya som
skedde runt honom och om han dock trodde att det ännu fanns en
väg fram till den gamla och av ett arbetande och värdeskapande
proletariat burna föreställningen om kommunism var svårt att säga.
Hans sista brev och anteckningar gav ett mångtydigt och delvis

förvirrande intryck. Men det tycktes som om han låg och brottades med
problemen även om han inte förmådde förmedla sina tankar till
yttervärlden.

Stalin däremot var blind. Han höll benhårt fast vid vad han lärt
under ungdomen och trots att hans handlingar ständigt skapade
förutsättningar för en i sig stabiliserande socialism av nytt slag red han
envist spärr mot utvecklingen och uppträdde som om de ideologiska
föreställningarna vore verkliga. Det var mer än troligt att han icke
såg frågan som en om nödvändigheter utan att han trots allt hade en
voluntaristisk inställning till historien. Han sökte — för att
använda hans eget uttryck — bygga dammar av is om våren. Han lät
sig också hyllas av Chrusjtjev och satte sin lit till denne och hans
likar.

Kommunismen vore fortfarande inte otänkbar. Den innebar att
vars och ens fria utveckling gavs fulla möjligheter. Ett samhälle
utan såväl stat som lag och där det inte gavs jämlikhet då det inte
fanns ojämlikhet. Ett samhälle av fria människor. I den historiska
perspektivförkortningen från förra århundradets höga utsiktstorn år
1848 kunde detta stadium tyckas följa tätt inpå revolutionen. Nu
kunde vi se att detta kommunistiska stadium tillhörde en annan
och kanske kommande historisk epok när de grundläggande
problemen redan lösts. Den vore såväl otänkbar som ur mänsklighetens
totalperspektiv icke önskvärd innan problem som råvarukris och
befolkningsexplosion och frågan om de icke produktiva massorna redan
lösts. Frågorna får inte sammanblandas.

En fråga är om hur spelet kan skötas i den stora kampen mellan de
stater som bär det största ansvaret för att bevara världsfreden,
Sovjetunionen och Förenta Staterna, och en annan är om hur man kan
se den kommande utvecklingen i den utvecklade delen av världen.
Ty det vore orimligt att dra några slutsatser om framtiden i Illinois
från Thieu-regimen i Indokina och det sovjetiska stödet till
Muhibur Rahman i Bangla Desh innebar inte att Dacca och Leningrad
gick hand i hand i samma takt mot samma framtid. Man finge
skilja mellan baser och klientstater som visserligen kunde vara av
livsviktigt intresse under en viss tid men som dock i det långa
loppet vore expendabla och den förutsebara utvecklingen inom själva
kärnområdena.

Det är alltså fel att se ryssarnas motvilja mot Peking blott som

uttryck för deras nedärvda skräck för tartarerna. De försvarar en
europeisk socialism. En barackkommunism, en kommunism där alla äter
ur samma risskål vill ju ingen ha. En kommunism med Schlitzaugen
önskar vi inte. Det gäller ju att höja sig till kommunismen, inte att
drunkna i en likriktad blåklädd massa.

Att ta ett alltför tidigt språng över från socialism till kommunism
vore ett brott mot historien och mänskligheten. Just i erkännandet
av den vetenskapligt-tekniska revolutionens verklighet låg fröet till
en rationell insikt. Som varje annan landvinning kom den i
förstone att verka förvirrande och kanske stötande men icke desto
mindre vann den dag för dag i styrka då den befann sig i samklang
med den iakttagbara verkligheten.

Om man ser vetenskap-teknik-produktion som ett
sammanhängande system så kan man iaktta att numera är det vetenskapen som
är det rörliga och drivande elementet under det att det är
produktionen som är det tröga, det hämmande och bromsande. Man kan också
iaktta hur just vetenskapen genom att utveckla tekniken alltmer och
mer övervinner detta motstånd och förmår driva utvecklingen i allt
snabbare tempo framåt.

Men vetenskap och teknik och organisation uppstår inte av sig
själva; de förs fram av vetenskapsbärare och teknikbärare och
organisationsbärare och det som kännetecknar dessa verkliga
framstegsmänniskor är deras begåvning. Den vetenskapligt-tekniska
revolutionens tempo blir alltså beroende på antalet av dessa bärare och på
hur snabbt de kan komma fram ur basstrukturen.

I detta visar sig socialismens oerhörda överlägsenhet. De tidigare
samhällsformerna är tröga och orörliga och hämmar begåvningarna.
De irrationella klasstrukturerna i de kapitalistiska länderna innebär
en strypning av tillflödet av bärare till den vetenskapligt-tekniska
revolutionens kärnområden och en alltmer påtaglig mattning av det
samhällsekonomiska framsteget.

Socialismen innebär begåvningens befrielse. Därför segrar den
också. Och därför vore en baracksocialism av kinesiskt slag där alla
skall pressas ned i samma blåklädda massa ett enormt bakslag för
mänskligheten. Ett bakslag ur vilket den kanske aldrig skulle hämta
sig. Kampen mot Kina är inte en kamp mot en avvikande sekt eller
en heresi; den är heller inte en kamp mot en farligt konkurrerande
stormakt eller möjlig stormakt. Den är den nödvändiga kampen mot

en främmande grundprincip som hotar mänsklighetens hela
framtid. Ty Pekings fientlighet riktar sig just mot erkännandet av allas
lika möjligheter att nå fram till att bli verkliga bärare av kulturen.
Men att möjligheterna är lika innebär naturligtvis inte att
individerna är lika. Det är kinesernas stora fel. De söker låta massan
bestämma över människan. De nivellerar där blott personlighetens fria
utveckling kan hjälpa fram dem som har att vara kulturbärare och
som förmår genomföra det strukturerade vetenskapliga arbete som nu
driver historien framåt.

Karl Zweiling menade att jag redan berört dessa frågor i mitt
paper och att erfarenheten gett mig rätt. De lika möjligheterna
innebär på sikt en stratifiering. Redan nu är detta helt påtagligt om
man studerar den tyska arbetarklassens kvalitet. Den i produktionen
sysselsatta arbetarklassen tenderade att utgöra en restbefolkning ur
vilken de driftiga, de kunniga redan avancerat upp mot ledande
befattningar. Detta kunde iakttas såväl i Västtyskland som i DDR
men betydligt påtagligare i DDR där inga klassmässiga spärrar
längre existerade för begåvningarna. I och för sig motsvarade detta
också arbetarklassens förändrade situation. Det vore otroligt att den
någonsin mer skulle kunna fylla funktionen av kulturbärare så som
den gjorde vid sekelskiftet då de stora organisationerna byggdes
upp.

Men vetenskapen lär oss, sade Karl Zweiling, att alla eller nästan
alla biokemiska reaktioner i den mänskliga organismen står under
kontroll av genetiska faktorer. Särskilt tvillingforskningen har gett
övertygande bevis för att det är den genotypiska kontrollen av de
psykiska funktionerna och processerna hos människan som är helt
bestämmande. Vi är materialister och vi drar slutsatser av faktiska
förhållanden, sade Karl Zweiling. Nu säger oss våra vetenskapsmän
att vi hos personer med absolut gehör kan iaktta en påtaglig
utveckling av nervcellerna i bestämda zytoarchitektoniska zoner i hjärnans
sömncentrum (Karl Zweiling sade: eine ausgeprägte Entwicklung
der Nervenzellen besonderer zytoarchitektonischer Zonen der
Schläfenregion des Hirns ...)

Anlagsbärarna inom människan är heller inte längre okända.
Några experiment på människor har visserligen inte ännu kunnat
utföras men grodexperimenten har otvetydigt visat att cellkärnan
innehåller den bestämmande koden för organismens utveckling. Och i

detta skiljer sig däggdjur icke från andra djur och människan inte
från andra däggdjur. En av de stora forskningsuppgifterna som
förestår är fullbordandet av tekniken för cellkärnetransplantation.

Redan har flera lyckade försök utförts med däggdjur och vi kan
inom den närmaste framtiden räkna med en revolution inom
boskapsaveln. Tekniken innebär helt enkelt att man ur det befruktade
ägget tar bort cellkärnan och ersätter den med en cellkärna från den
donator man bestämt sig för. Denna cellkärna kan tas från vilken del
av organismen man önskar ty här gäller det verkligen att man kan ta
delen för det hela då varje cellkärna är bärare av hela varelsens kod.

Den individ som nu växer fram inom moderdjuret är i genetisk
mening varken avkomma till moderdjuret eller till den befruktare
som en gång kommit till användning för att inleda tillväxtprocessen
utan är att betraka som en enäggstvilling till den cellkärnedonator
som använts. De båda besitter identiskt samma genotyp.

Överfört till mänskliga förhållanden innebär detta att det blir
möjligt att logiskt planera det mänskliga samhället och på bestämda
kriterier välja ut den lämpligaste sammansättningen av en
population. Det finns naturligtvis en rad frågor som måste diskuteras. Så
kan mänskligheten som helhet ses som bärare av en väldig genreserv
vilken inte får inskränkas eller så att säga devalveras och vi vet
heller inte vilka genotyper som i framtiden kan visa sig nödvändiga
och användbara. Vi får inte slösa bort mänsklighetens stora
genkapital. Men sådana frågor går redan nu att lösa inom vår befintliga
vetenskapligt-tekniska erfarenhet. Om teknikerna skulle behövas så
kunde vi formulera forskningsprogram for att finna praktiska
lösningar inom rimlig tid.

Dessa vetenskapliga rön innebär vissa nödvändiga
omformuleringar av teorier och föreställningar som hittills varit ledande för
oss. En sådan omställning är alltid en känslig process. Vi är på
många sätt nu som en kräftpopulation vilken befinner sig i
skalömsning på en och samma gång. De gamla ideologierna har visat sig
vara ideologier blott och blivit oss alltför trånga och de nya har
ännu inte hunnit bli fasta nog att tjäna oss som skydd. Med en
något mindre biologiskt inspirerad bild kunde man; sade Karl
Zweiling, som jag redan sagt jämföra oss med humanisterna under
religionskrigens tid.

Man brukade säga att livet var äggvitans existensform; nu kunde

man säga att endast socialismen gav möjligheter för en verklig
mänsklighet. Socialismen innebar så människans självförverkligande.
De socialistiska genotyperna blev de kloka, de starka och sköna.
Liksom man tog språnget ur förhistorien till den vetenskapligt styrda
historien tog man språnget ur förmänniskan till människan. Då kunde
kommunismen förverkligas!

Det hade varit oundvikligt att Karl Zweiling insett detta då han
ju levde i Indien just de år då diskussionerna med nödvändighet
nådde fram till offentligheten. Han hade kunnat iaktta dessa
myllrande miljoner som trängdes med varandra i Bombay och Calcutta
och Dacca. Han hade kunnat se alla dessa hungerskadade som tryckte
sina näsor mot bilens fönster.

Han visste ju att de var skadade av hunger. Det fanns en nästan
skrämmande skillnad mellan de kultiverade och sympatiska och högt
begåvade vetenskapsmän och politiker och tekniker och planerare
han brukade möta hemma hos Indira Gandhi eller på enkla
middagar i residenset och dessa som skrek och knuffades och trängdes på
gatorna. De var skadade av hunger. De hungerskador de utsatts för
som barn hade gjort dem till vad de var och de hungerskador som
drabbar foster och helt små barn är ju obotliga.

När han skulle inviga DDR:s paviljong på den stora
utställningen i Delhi hade de kommit vällande in genom hedersporten; de
hade trängt undan vakterna och fyllt hela salen och de hade stirrat
mot honom och han hade tittat på dem och sett hur de bildade
liksom en tavla av Bosch eller bonde-Breughel. Sedan hade poliserna
kommit med sina lathis och på helt kort tid hade salen rensats.
Poliserna gick lugnt fram genom människosamlingen och drog med
lathin genom den och med ens var det som om mängden upplöstes och
försvann. Ledaren för polisinsatsen var en sikh som suttit som
krigsfånge i Tyskland och efteråt kom han fram till Karl Zweiling och
sade: Herr Botschafter! Ungebildete Leute nix verstehen! sedan
hade han gjort honnör och gått med sin trupp. Det märkliga var ju
att detta faktiskt var sant.

Denna massa som vällde in i utställningshallen och som pressade
sig upp mot väggarna och kletade fast vid glasmontrar och stora
fotografier och efterlämnade stora flottfläckar och en sötaktig doft
länge efter det att de tjattrande och skrikande fösts bort av den
svartskäggige sikhens polistrupp, den massan varken ville eller

förmådde förstå vad Karl Zweiling hade att säga i sitt öppningstal om
den vetenskapligt-tekniska revolutionen under socialismen.

Detta var också den stora tragedien i länder som Indien. De flesta
invånare var inte ens dugliga till arbetskraft. Bangla Desh visade
vad en revolutionär rörelse under indiska förhållanden innebar. Det
fanns krafter i Indien som verkligen förmådde uträtta något och som
hade mycket att ge till mänskligheten men de tvangs släpa på detta
lass av dödkött som visserligen levde men som inte kunnat ta
verkligt mänsklig gestalt.

I en mjuk stat som Indien trots allt var förmådde kulturbärarna
knappt stå emot anstormningen av denna äggvitemassa för att tala
rått men öppet. Det fanns sannerligen en stor risk att Peking skulle
kunna uppbåda dessa massor att skölja över den utvecklade delen av
världen och dränka den i uniformitet. Då skulle socialismen bli till
en karikatyr på mänskligt liv. Den skulle stelna i uniformitet och
blott bli ett lidande och en hunger och en fattigdom som delades
lika av alla i samma eländiga baracker och alls inte till det fria och
mänskliga liv som fordrades för mänsklighetens språng ur
förhistoria till historia.

Även i Europa, såväl i den socialistiska statsgemenskapen som i
den kapitalistiska världen förekom en farlig underström av
småborgerligt jämlikeri. Man försökte göra arbetsrotationen till en
kärnpunkt i den socialistiska produktionen och värva anhängare till
denna ståndpunkt såväl inom socialdemokratiska som
kommunistiska partier. Historiskt sett var detta inget annat än för-industriell
och småborgerlig romantik. Alla högt utvecklade produktionssätt
har grundat sig på specialisering. Socialismen avskaffar inte
specialiseringen eller återför den till en sjuttonhundratalsnivå utan
tvärtom ökar den specialiseringen och för upp den till en nivå där
den slår över i ny kvalitet och innebär att det vetenskapliga
elementet i systemet vetenskap-teknik-produktion tar överhand och blir
ledande och värdeskapande och driver utvecklingen framåt med
jättekrafter. Vi måste, menade Karl Zweiling, föra en intensiv idékamp
mot dessa krafter; de hotade verkligen Europas framtid.

Frågan om språnget från socialism till kommunism kunde därför
inte ses isolerat utan måste uppfattas i sitt globala sammanhang. En
kommunism som verkligen skulle innebära jämlikhet och varje
levande individs fria utveckling och som tagit språnget från att av

var och en efter förmåga och åt var och en efter arbete till av var och
en efter förmåga till var och en efter behov förutsatte en mänsklighet
av högt utvecklade genotyper där man kunde tala om en verklig
jämlikhet mellan fria och skapande människor.

Men under överskådlig tid framåt och till dess de stora problemen
med världsöverbefolkning och världssvält och hundratals miljoner
människor som hungerskadats till ständig psykisk och fysisk
invaliditet vore en kommunism av det slag som Peking nu utlovade blott
detsamma som ett förskingrande av det stora historiska arvet och
Europas och kulturens slutgiltiga undergång. Ty ingenting talade
för att ur en sådan uniform massa på undernäringens och den
regimenterade arbetsrotationens villkor där vetenskapsmän och forskare
sändes ut att gräva diken och analfabetiska bönder sattes som
professorer och varje individuell särart utplånats skulle kunna uppstå den
gnista som lyste upp vägen för mänskligheten. Det gives irreversibla
skeenden och barackkommunismen vore ett sådant.

Stalins stora misstag var att han sökte rida spärr mot en
utveckling han själv företrädde. Å andra sidan kunde man inte begära att
det kvalitativt nya i situationen skulle kunna uppfattas just i en tid
då striden tycktes stå mot ett feodalt och kapitalistiskt förflutet.
Trettiotalet var på det sättet ett teoretikernas totala nederlag. Karl
Zweiling undrade om jag läst Hendrik de Man eller Bucharin eller
Radeks rättegångsuttalanden? Trotskijs skrifter blev ju till en
narrspegel och att ett helt folk tycktes ha tagit Rosenbergs och Hitlers
germanska dunkelprosor som läsbar text visade bara vidden av det
allmänna sammanbrottet. I denna situation företrädde Stalin förnuftet
och det planmässiga uppbygget i en tid av kaos och de stora
utrensningarna med alla sina misstag och alla sina personliga tragedier
och även alla sina provokationer öppnade dock vägen för de nya
talangerna. Stalintiden röjde undan det gamla Ryssland och just
därför blev det möjligt att under kriget anknyta till dess tradition.

Först under det andra världskriget kunde frågan om den
vetenskapligt-tekniska revolutionens organisering komma i förgrunden.
Krigen hade ju varit historiens lokomotiv och under kriget
1939—45 formerade sig de nya grupperingarna i alla länder. Även i
Förenta Staterna. Deras handlande hade länge bestämts av att de
verkligen var en klass i sig men först sent och trevande hade de börjat
kunna bilda ideologier och föreställningar som hjälpte dem till

medvetande om att de även var en klass för sig. Denna process var
ännu blott i vardande. Man kunde inte beskylla Stalin för att inte
ha bidragit till detta nya och nödvändiga självmedvetande när han
av historiska skäl sökte bekämpa det och hålla det nere. Så kunde
man se hans sista stora kamp på det ideologiska fältet liksom på det
politiska som på en gång en strid mot väderkvarnar och som en strid
mot själva elementen. Även hans närmaste befann sig i förvandling
och stod redo att bli de nya krafternas politiska företrädare.

På många sätt kunde DDR ses som ett framtidens laboratorium.
Dess situation var unik. Men detta kunde inte riktigt framträda
klart synligt under skiftet mellan femtiotal och sextiotal som ju var
en svår tid. DDR existerade som stat och hade en stats alla
kännetecken och dock låg Berlin öppet som ett blödande sår mitt i landet
och med varje hjärtslag pumpades varor och utbildat folk över i
väst. Samtidigt fanns ju en djup osäkerhet om Sovjetunionens
politiska avsikter. Det var fullt tänkbart att man plötsligt skulle spela
ut det tyska kortet för en helt ny avspänningsgiv så som man redan
spelat ut sin ockupationszon i Österrike. Inte heller kunde man
räkna med alltför starkt folkligt stöd för den egna makten. Partiet
räknade i sina interna beräkningar med cirka 18 % av
befolkningen som pålitlig mot slutet av femtiotalet. Det var inte mycket
att bygga på.

Men när Karl Zweiling fick placering i Berlin och återvände från
New Delhi hade muren redan byggts och situationen höll på att
bättra sig. Muren borde ju ha byggts redan när västmakterna
genomförde sin egen valutareform. Muren gav trygghet. Den gjorde det
också möjligt för staten att förhålla sig mer avspänt och skapade de
verkliga möjligheterna för ett visst mått av accepterad protest. Karl
Zweiling menade att det var nödvändigt för varje statsorganisation
att hålla sig med en viss institutionaliserad protest. Wolf Biermann
fyller i DDR samma funktion som i Sverige en Sara Lidman eller en
Jan Myrdal. Om de går alltför långt får staten naturligtvis tillgripa
skyddsåtgärder. Vi båda, sade Karl Zweiling, använder ju fängelse
som korrektionsmedel när så behövs. Men utan en Wolf Biermann
eller en Sara Lidman blir det icke möjligt med ett planmässigt
uppbygge. Då blir situationen ohållbar som den blev ohållbar i Stalins
Sovjetunion. Det måste finnas säkerhetsventiler.

Men först muren hade gjort Biermanns stora roll möjlig. Brecht

hade troligen blivit helt omöjlig. Han hade dött i tid. Han hade
med säkerhet inte kunnat klara de stora övergångssvårigheterna
under slutet av femtiotalet och sedan sextiotalet fram.

Karl Zweiling menade att detta var ett allmänt problem och att
DDR blott upplevde det på ett mer akut sätt än många andra länder.
Det rörde sig inte om en konflikt mellan frihet och förtryck eller
mellan konstnärligt skapande och stel byråkrati eller någon av alla de
förklaringar som av propagandister i väst använde sig av i sina
kampanjer. Dessa kampanjer vore farliga. De finge lätt en back-lash
effekt. Ty författarrollen motsvarade inte längre de verkliga
samhälleliga behoven vare sig i öst eller väst. En viss form av protest både
borde och kunde institutionaliseras och den krävde också ett visst
— blott icke alltför stort — mått av repression. Men en Goethe vore
en omöjlighet. Och privatindustrialister inom litteraturen som Balzac
och Dickens var lika otänkbara i modern tid på ena som på andra
sidan om Elbe.

Författarrollen i dess olika uppenbarelser var ju en produkt av
bourgeoisiens uppstigande till makten och den reflekterade dess
behov. Den var nu anakronistisk. Detta skapade stora och verkliga
svårigheter. Inte bara därför att sådana som Becher och Bredel började
se sig själva som goethar och handla därefter vilket förde dem i allt
öppnare motsättning till den samhälleliga verkligheten och till att
skriva det ena mer otryckbara efter det andra — en motsättning som
blott kunde lösas när de avgick med döden och blev till frimärken
och vördade klassiker utan även för att just den kritiska utveckling
han själv representerade inte kunde få något stöd hos dess
representanter. Författarrollen blev en konserverande och reaktionär kraft. En
av de många föreställningar som spökade i bakhuvudet och band
mänskligheten vid förlegade samhällsformer. Karl Zweiling
påpekade att det var helt förenligt med författarrollen att skriva
hyllningsvers till Stalin eller att beskriva sina mystiska och mytiska
upplevelser av Indien. Det var sedan lika förenligt med
författarrollen att vända positivet i negativ och skriva mörka skildringar där
Stalin framträdde som djävul ur historiens maskineri eller att
vända Indiens mystik och mytiska rikedom till ett träsk av
eländighet och andlig torftighet. Men det som icke var förenligt med
författarrollen var ett klart och rationellt seende.

Författarrollen var — helt oavsett dess bärares olikartade officiella

ideologier — som sådan ett uttryck för en privatiserad och i dålig
mening ideologisk världsupplevelse och tjänade till dennas
förstärkande. Författare och konstnärer fyllde under borgerlighetens
uppstigande samma — eller rättare sagt motsvarande — funktion som
shamanerna i ett stamsamhälle som stiger mot klassuppdelning.

Varken inom den socialistiska statsgemenskapen eller i de
kapitalistiska staterna i väst fanns någon verklig medvetenhet om detta.
Därför blev också de samhälleliga ingripandena mot författare så
verkningslösa och så känslobetonade. Först när det verkliga
samhällsförnuftet kunde nå självförverkligande, för att uttrycka sig lite
unghegelianskt, bleve det möjligt med en rationell kulturpolitik som
motsvarade de verkliga samhällsbehoven och som på en gång kunde
överlåta åt författarna det sociala uppdraget att representera revolten
och en den mänskliga längtans upprördhet och så kunna fungera som
katalysatorer och ge människorna verklig möjlighet att leva ut sina
spänningar i fantasien. Katharsis med andra ord. Men som
samtidigt tog bort den irrationella och störande effekten av deras
pretentioner på att omfatta och förklara hela skeendet. Det stora skeendet
kunde blott åskådliggöras på ett mer intellektuellt plan och Karl
Zweiling menade att framtidens organisatörer av den
vetenskapligt-tekniska omdaningen själva måste formulera sina uppgifter. På
deras axlar föll nu denna uppgift. Det var därför han hänvisat till
shamanen. Den gången hade den magiska enheten — vilken var en
social och inte en mystisk funktion — utvecklats fram till den punkt
där magien sprängdes upp i religion och konst och vetenskap. Nu
hade samhället nått fram till den punkt där denna enhet måste
återställas under det organiserade förnuftets primat. En lång period
under vilken en sig fritt utvecklande mänsklig elit formar sitt öde
kommer att ha en helt specifik ideologisk struktur. Det var denna
som nu höll på att formera sig och som här och där också visade sig
som kulturpolitiska konflikter. Karl Zweiling trodde inte att jag
var riktigt medveten om med vilken orubblig lagbundenhet detta
försiggick såväl i Sverige som i DDR. Jag vore, menade han, trots allt
lika omedveten som en Honecker. Däremot trodde han att jag var
mer öppen för de nya och nödvändiga tankarna. En Honecker vore
dömd att hamna på historiens sophög. Han var stel och oformlig och
förmådde inte se nödvändigheten kring sig. Han var bara ett
historiens verktyg.


Trots allt som skrevs och sades i väst och trots alla egna
klumpigheter och oformligheter var DDR faktiskt ett framtidens
laboratorium i Europa. Frågan om folkets förtroende för sin regering var en
sidoordnad fråga. I och för sig hade muren ju inneburit större inre
stabilitet och det var väl nu upp mot en 40 % som ställde sig bakom
regeringen. Men frågeställningen var mytisk. Det tillhörde
adertonhundratalets stora myter att folkviljan bar regeringarna. Rousseau
hade segrat över hela linjen — i idéernas luftiga värld. Hitler och
den ynkliga Mussolini hade sökt legitimera sig med folkviljan och
hållit fram procenttal för världen. Stalin hade så småningom
kommit att envisas med att söka övertyga folket om att det till nästan
100 % stödde honom. I väst utgjorde folkstödet den stora officiella
legitimeringen och med omsorgsfulla ritualer genomfördes regelbundna
väljarfunktioner. Dock spelade detta stöd mycket liten roll. Karl
Zweiling hade aldrig träffat någon ansvarig statsman i väst eller öst
som i handling uppträdde som om folkviljan varit en realitet. De
politiska kraftförhållandena däremot, de var realiteter.

Befolkningen bör integreras. Det är knappast något nytt behov.
När de undernärda och illa behandlade engelska arbetarna på sin
tid skulle ut i krigen för att försvara sina herrars intressen så gjorde
de detta med sång på läpparna. England var den första
imperialistiska staten och hade tidigt integrerat sin befolkning.

Den nya samhällsformation som blint och omedvetet börjar ta sig
form och medvetande i och med imperialismen tömmer också
massorna på deras tidigare historiska uppgift och gör dem integrerade
med sitt öde. I Tyskland visade sig en revolutionär socialdemokrati
som var hela världen ett föredöme vara så välintegrerad i en
kejserligt auktoritär struktur att dess medlemmar med entusiasm gick i
döden för att få möjlighet att hålla sig kvar nere i skit och smuts
och förtryck. Först när överlägsna teknologiska resurser krossat
kejsardömets organisation rann befolkningen ut i revolution och
viftade ett tag med fanorna innan den åter integrerades i en ny
struktur. Karl Zweiling menade att detta lät cyniskt. Men det var bara en
insikt i realiteterna. Han bad mig minnas Stalingrad, han bad mig
minnas vår egen tids historia.

En helt annan sak vore att befolkningen skulle få
medbestämmanderätt över sina förhållanden. Samråd och medbestämmande och —
för att anknyta till Sverige — större jämlikhet. De historiska

traditionerna var olika i olika länder. I Sverige infördes ”du”-reformen
som vore mindre lämplig i DDR men i DDR utnyttjades i stället
ungdomsvigningen med stora ceremonier och tunga ord som
tilltalade det tyska psyket. På olika sätt var integrationen en gemensam
målsättning. Själva de yttre formerna spelade mindre roll.

För DDR hade frågan om nationen varit viktig. Själv hade han
länge förespråkat en alltysk syn. Muren hade inte utgjort något
hinder. Tvärtom, den hade bidragit till statens stabilitet och
medborgarnas lugn. Ingripandet mot Tjeckoslovakien hade på sin tid varit
en klar politisk och militär nödvändighet. Ett Tjeckoslovakien som
öppnade sig som en ruttnande mussla innebar ju att en laddad
pistol sattes mot Berlins och Moskvas hjärta. Han hoppades att jag
tillät honom att blanda metaforerna lite. Han gjorde så avsiktligt ty
det var inte bara fråga om ett politiskt hot mot den socialistiska
statsgemenskapen och ett militärt hot mot dess väpnade styrkor utan
att Dubcek och hans anhang verkligen utgjorde ett löst och upplöst
och slemmigt sällskap.

Dubcek var i och för sig inte värre än de andra. Inte ens värre än
sina efterträdare. De var alla utan förmåga. Hela det politiska
skiktet i Tjeckoslovakien hade varit lika poröst och sönderfallande.
Delvis kunde detta bero på att röda armén efter kriget inte kunnat
rensa upp på allvar i landet. Ty säga vad man vill om dess metoder
så skapade de ordnade förhållanden. Det fanns naturligtvis också
andra faktorer. En man inte borde glömma trots att det inte var rätt
period att tala om den att hela statsbildningen var tillfällig och
konstruerad. Själv menade Karl Zweiling att han — i likhet med
klassikerna — inte var helt övertygad om att tjeckerna var ett
statsfolk.

Tjeckoslovakien hade utgjort en skandal. Där var värre än i
Polen. Karl Zweiling var varken pryd eller trångsynt men det
tjeckoslovakiska statsbärande skiktets privatliv hade länge utgjort en
fullkomlig skandal och vad de konstnärliga och estetiska kretsarna i
Prag tillät sig hade inte ens sin motsvarighet i tjugotalets Berlin.
Då år 1968 hade Tjeckoslovakien legat som en ruttnande kropp mitt
i Europa. Ekonomin var nedkörd. Administrationen i upplösning.
Från Prag steg en söt och kväljande doft av socialistiskt förfall. Han
hade varit i Pilsen på stort och officiellt besök på hösten 1967. Det
hade varit rätt hårda förhandlingar. På kvällen var det bankett. Den

lokale partisekreteraren hade frågat honom om han hade det bra på
hotellet. Karl Zweiling hade menat att det var utmärkt. Inga
vägglöss hade partisekreteraren frågat. Karl Zweiling hade ingenting
förstått. Nej, det fanns inga vägglöss.

— Wir haben ja keine Wanzen mehr, wir haben nur
sozialistische Wanzen! Hela bordet hade skrattat. Man hade kiknat av
skratt och frustat över äppelknytena. Men skämtet var inte särskilt
roligt och Karl Zweiling hade tittat på partisekreteraren som hela
tiden ropade:

— Sozialistische Wanzen! Sozialistische Wanzen! Sozialistische
Wanzen! under det att kyparna sjävade fram med mer
krimchampagne. Det hade varit otäckt.

Det var därför inte utan en viss känsla av tillfredsställelse som han
sedan nästa år fick vara med om att sopa ut dem. Hans grupp hade
tillbringat rätt kort tid i Prag och det var ju i första hand inte
militära frågor de sysslade med. Men det hade varit nyttigt för den
nationella självkänslan i DDR att se att tyska soldater nu var
accepterade i gemenskapen. Det fanns också skäl att känna en viss stolthet.
Särskilt när man jämförde dem med polackerna. Det var pli på
pojkarna från DDR. Han hade stått i fönstret till sitt kontor och sett på
dem när de drog förbi. En av de lokala, en gammal kontorist, hade
kommit upp mot honom och sagt:

— Det är snits på dem. Det är alltid snits på dem. De har det
riktigt i blodet!

Sången hade böljat upp mot dem och pojkarna från DDR hade
tågat förbi med kläm och snits. Kontoristen hade hetat Krumbholz
förresten. Och det var intressant ty i Karl Zweilings grupp fanns
såväl en Kokoschinegg från Dresden som en Schmeykal och en
Kozepek från Berlin och en Chlumecky från Frankfurt an der Oder. Det
var inte tu tal om att de inte var tyskar. Inte ens under Hitlertiden
hade man ifrågasatt det. Men Krumbholz var tjeck. Han var inte
ens sudettysk eller något sådant. Tjeckerna var inget riktigt folk, i
varje fall inget statsfolk och i en rationell värld skulle kanske frågan
kunna lösas så att det inte uppstod sådana röthärdar som det gjort i
Prag. Sommaren 1968 hade inneburit en verklig fara för freden i
Europa. Det hade inte varit med fredens intressen förenligt att
tilllåta upplösningen att fortskrida i Tjeckoslovakien. Karl Zweiling
visste mycket väl hur vi i Sverige såg på skeendet men menade att

vi hade förvillats av vår småstatsneuros och inte såg till det stora
mönstret. Det fanns ett kollektivt intresse for Europas trygghet.

Det är ju inte bara naturen som avskyr vakuum. Ingen kunde
förutsäga vad som skulle komma att inträffa i Tjeckoslovakien när folk
kom i rörelse. Redan på sommaren hade alla de välmenande
intellektuella och alla de olika publikfriande
kommunistledaraspiran-terna kommit på efterkälken. Vad som helst kunde inträffa. Det
hade ju visat sig i Frankrike på våren det året att också i de mest
stabila stater med välorganiserad arbetarrörelse kan det inträffa
plötsliga samhälleliga skov.

Men i Tjeckoslovakien fanns inte som i Frankrike ett starkt och
samhällsmedvetet kommunistiskt parti som kunde hjälpa
presidenten och de väpnade styrkorna att återställa ordningen och
upprätthålla samhällslugnet. I Tjeckoslovakien hade partiet råkat i
upplösning och de väpnade styrkorna ifrågasatte sin uppgift och folket
hade börjat svärma för olika frälsningsläror. När som helst hade
arbetarna kunnat lämna fabrikerna och börjat marschera. Det var ett
öppet sår i Europa. Smittan kunde gripa över från land till land.
Inte heller Sverige skulle då varit säkert. Warszawapakten skyddade
också Sverige när den tog sitt ansvar och lät sina styrkor återställa
ordningen.

Också denna gång hade Förenta Staternas representanter låtit
förstå att de önskade ett snabbt ingripande från Sovjetunionens sida
för att säkra freden. Nu var kontakterna mellan de stora makterna så
goda att de inte behövt gå genom svensk diplomatisk mellanhand
som 1956.

Själv hade Karl Zweiling den gången haft möjlighet att påverka
skeendet och också tillhört dem som mest intensivt bearbetat
Ulbricht för att denne på skärpen skulle ställa kravet att det av
principiella skäl inte borde vara Sovjetunionen ensam som ingrep utan
att det krävdes ett brett och broderligt stöd till de sunda krafter som
dock fanns i Tjeckoslovakien från hela den socialistiska
statsgemenskapens sida.

För DDR och för den nationella sammanhållningen i DDR var
det av stor vikt att tyska styrkor på ett likaberättigat sätt kunde delta
i aktionen mot kontrarevolutionen i Tjeckoslovakien. Tyskarna
hade rätt att träda fram ur skuggan, menade Karl Zweiling, det
fanns en berättigad indignation bland många ledande militära

kadrer att DDR:s väpnade styrkor ännu decennier efter det att den nya
statsmakten upprättats behandlades på ett styvmoderligt sätt. Med
aktionen mot Tjeckoslovakien hade, menade Karl Zweiling, DDR
dock på det militära området kunnat inta den plats dess ekonomiska
och sociala utveckling berättigade staten till. Det kunde nu också
klart visas för vissa kamrater i Östeuropa att de två folk som lidit
mest under andra världskriget, det ryska och det tyska, nu stod
skuldra vid skuldra som klassbröder-vapenbröder!

Dock gav denna framgång samtidigt upphov till en motreaktion i
Sovjetunionen som kom att kosta även Karl Zweiling hans
politiska inflytande för en tid. Ty det var inte så mycket de ekonomiska
svårigheterna som den nationella frågan vilken oroade vissa
kamrater. DDR:s framgångar var alldeles för påtagliga för deras smak. Och
den konflikten hade funnits där från början.

Det finns ju en gammal skräck för tysken hos de ryska bönderna.
Den kom vid krigsslutet att bestämma deras uppträdande.
Plundringarna och våldtäkterna var ju ett folkligt uttryck för det som i
form av folkförflyttningar och demonteringar blev till hög politik.
Karl Zweiling hoppades att jag förstod honom rätt. Han var inte
speciellt upprörd över plundringarna och våldtäkterna. Sådant hör
krig till och det var ganska självklart att när de ryska bönderna
äntligen nådde fram till Berlin skulle de fira segern genom att supa
sig fulla och sedan gå ut på staden för att ha roligt. Så gjorde alla
soldater och så hade de gjort i alla tider. Det var visserligen
politiskt oklokt men strängt taget hade ju berlinarna bara sig själva att
skylla. De hade ju varit med om de glada dagarna och nu fick de
vara med om de onda dagarna. Det visste de ju också. Vad
demonteringen av industrier beträffar så var det rent hyckleri att inte
erkänna att tyskarna borde betala tillbaka något av allt det de stulit
och förstört. Nej, han var inte upprörd. Och förutsättningen för att
de ryska soldaterna inte skulle ha bestraffat berlinarna och för att
tyskarna i öst inte skulle ha drivits iväg och för att Stalin låtit
Tyskland behålla hela sin väldiga industri; den hade ju måst vara att
tyskarna själva gjort sig av med Hitler och växlat politik. Det var
ju också det han själv och alla hans vänner i Moskva arbetat för och
han hade väl deltagit i hundra konferenser med krigsfångar och
skrivit spalt efter spalt i NKFD:s ”Freies Deutschland” under de
sista krigsåren.


Han menade inte att detta varit förfelat. Men han hade ju så
småningom kommit till insikt om varför det var felinriktat. I
praktisk handling hade han dock länge dessförinnan dragit riktiga
slutsatser. Något massornas uppror var inte längre tänkbart i vår tid.
Men efter kriget gavs den unika chansen att skapa ett nytt och
annorlunda Tyskland. Det fanns också sunda krafter att bygga på även
om de inte riktigt fanns där man först av ideologiska skäl trott
att de fanns. Inför detta perspektiv förhöll sig dock även den
sovjetiska partiledningen vacklande. Karl Zweiling var inte säker på
hur Stalin bedömde frågan. Stalin var visserligen helt klar över att
Tyskland existerade som verklighet och inte kunde förklaras blott
med Hitler. Det hade han sagt från krigets första början. Men den
av naturliga skäl uteblivna revolutionen i Tyskland förde med sig
något som Karl Zweiling i brist på bättre ord kunde kalla
vansittarism. Den sovjetiska politiken var vacklande och sökte sitt stöd i
väster och sysslade i Tyskland mest med att straffa och kräva
återbetalning och hoppas på goda tyskar och vänta på bättre tider när
västmakterna ändrat sinnelag och under denna väntans tid bara hålla
Tyskland ofarligt. De var rädda helt enkelt. Det var därför de inte
förmådde genomföra någon planmässig politik. Deras politik bara
blev till och de hoppades på det bästa.

Denna obeslutsamhet visade sig ju tydligt på sommaren 1948 när
västmakterna genomfört valutareformen i sin del av Tyskland och
började bygga upp sin stat. Den sovjetiska politiken var
halvhjärtad och ängslig. Genom att inte slå till snabbt fick sedan Berlin
ligga som ett öppet sår i tretton år under det att miljarderna
pumpades över till väst. I det längsta försökte vissa kretsar i Kreml att
förhindra uppkomsten av en tysk stat öster om Elbe.

Men staten hade byggts upp. Den fick också steg för steg sin egen
karaktär. Länge hade den präglats av de olika emigranter som
kommit tillbaka från Mexiko och Kalifornien och som fortsatte sin
emigration mitt i Berlin. Och Wilhelm Pieck som ville bli
landsfader hade haft en förkärlek för Bechers långa och rullande patriotiska
talesätt och allt hade gått på skruvar. Men bit för bit kom
förhållandena i rätta gängor igen. Och det är ju inte fraserna som bestämmer
utvecklingen; Berliner Ensemble hade sin uppgift att fylla men
avgörande blev att nya och driftiga män tog ledningen över
produktionen. När det var gjort stod DDR stark. Att det blev ideologiska

kriser och att de intellektuella uppträdde helt förvirrat under slutet av
femtiotalet och fram under sextiotalet var bara en återspegling av en
verklig samhällsomvandling. Brecht var en märklig dialektiker. Det
var möjligt att han insett det om han fått leva. Men troligare att
också han deltagit i den allmänna förvirringen.

Det som varit av ondo blev gott. Genom det öppna såret i Berlin
hade utbildad arbetskraft runnit undan. Ryssarna hade redan från
början tagit hand om det mesta av våra gamla
industrianläggningar och tvungit oss att utveckla nya — som de ju också tog hand
om för övrigt — och detta var oss en stor lycka även om vi till en
början hade svårt att förstå det. Ty för att behålla våra tekniker och
vetenskapsmän fick vi utveckla det ryska systemet med pajoks och
olika belöningar till verkliga specialfördrag som garanterade våra
specialister stora och verkliga fördelar och dessa
institutionaliserades sedan till sociala förhållanden vilka knöt dem till staten med de
starkaste intresseband. För att fylla luckorna inom den
vetenskapligt-tekniska intelligentian tvangs vi bygga ut
undervisningsväsendet på ett sådant sätt att vi kunde spåra upp och dra fram hela
begåvningsreserven. För att klara leveranserna till Sovjetunionen
utan att samtidigt förlora övriga marknader och dock samtidigt
försörja den egna marknaden så att befolkningen inte protesterade
alltför mycket tvangs vi forcera tempot i den vetenskapligt-tekniska
revolutionen. Det var DDR och inte Västtyskland som var det verkliga
tyska undret!

När vi äntligen kunde bygga muren och få slut på åderlåtningen
befann vi oss i en situation där 50 % av befolkningen var i
förvärvsarbete. Det är högt. I Västtyskland är det bara 45 % även under full
sysselsättning. 79 % av våra kvinnor i åldern 15—60 var i
förvärvsarbete. Det innebar att vi inte hade några arbetskraftsreserver.
Samtidigt måste vi ju följa den allmänna trenden med minskad
veckoarbetstid och lägre pensionsålder. Vi hade inget val annat än
att stegra själva arbetsproduktiviteten.

Men vi hade vår ledande vetenskapligt-tekniska intelligentia. De
skapade värdena! Automatisering och ny teknologi gjorde
arbetskraften produktiv. Det var dessa förhållanden som just i DDR förde
fram till ett verkligt genombrott for den nya klass som av historien
givits uppdraget att föra utvecklingen vidare. Det finns en hel del
gammal ideologisk mystik kvar i DDR och de allmänpolitiska

förhållandena är heller inte sådana att det är lätt att ta ett klart och
medvetet språng från klass i sig till klass för sig. Dock är det, sade
Karl Zweiling, hos oss som denna världshistoriska omvandling nu
försiggår. Det nya samhället har format sig inne i det gamla och
kedjan sprängs vid sin svagaste länk och just i DDR blev
ansträngningarna så stora att vi kunde börja befria oss från det gamla
höljet. Hos oss visar sig nu socialismen som en självständig
socialekonomisk formation och inom överbyggnaden börjar vi på allvar steg
för steg frigöra oss från såväl feodala och kapitalistiska som
adertonhundratalssocialistiska restfenomen.

Det var Ulbrichts storhet att han började ana detta och förmådde
formulera vissa huvudteser om denna nya socialism. Vi, sade Karl
Zweiling, var den mest industrialiserade och mest teknologiserade
och högst utvecklade partnern inom den socialistiska
statsgemenskapen och därför kunde vi också ta ledningen i den kollektiva
aktionen mot de upplösande elementen inom Tjeckoslovakien. Men
denna manifestation medförde också nya påtryckningar och nya
påfrestningar och till slut fick Ulbricht gå och jag och många med
mig fick träda åt sidan och Honecker lade om kursen till en
trognare och mer ortodox linje.

Vi är visserligen den mest industrialiserade staten, men vi är
inte den starkaste och vi måste räkna mycket kallt med realiteter.
Sovjetunionen är vårt stora skydd mot väster men är också ett
dyrbart skydd. I kraft av sin militära övervikt tvingar Sovjetunionen
som gemenskapens ledande statsbildning fram en i vissa avseenden
olämplig ekonomisk utveckling. Den har också behållit en politisk
kontroll som ofta upplevts som mindre önskvärd. Vi har ju inte
varit ett samhälle i upplösning som Tjeckoslovakien.

Genom sin militära och politiska övermakt kunde Sovjetunionen
reglera priserna på ett sådant sätt att vi åren 1955 till 1973 fick
lämna dem ett bidrag om 6 400 000 000 dollar.

När den västliga pressen skriver om detta då räknar de vinst och
förlust som en specerihandlare i en småstad vid sekelskiftet. De har
funnit en minuspost på några miljarder och de ropar att DDR
plundras. Hökarsjälar! I verkligheten är frågan för den som förmår se
sammanhangen dialektiskt betydligt mer komplicerad. Det är en
klok fråga! Ty vad sker egentligen? Djupt inne i Sovjetunionen
arbetar nu våra tekniker. Stora delar av den sovjetiska ekonomin är

helt beroende av vårt know-how. När de skall bygga sin stora
gasledning skickar vi dit unga tekniker att arbeta och lära sig hur man
arbetar i öster.

Du vet, sade Karl Zweiling, med alla sina goda sidor har ryssen
dock förblivit en oförbätterlig musjik. Han skall sträva efter den
tekniska världsnivån men det blir trots allt inte stort mer än
Weltnitschewo! Det är inte en fråga om ras utan om social struktur. Man
kan säga att vi förlorar miljarder österut i vår handel och vårt
samarbete men man kan också säga att vi investerar miljarder och att
vi nu verkligen på allvar fullföljer den historiska uppgift som varit
den tyska gentemot Ryssland ända sedan före Peter den Store.

Det är ett svårt arbete och ett känsligt arbete och ett arbete på
lång sikt. Men i de sovjetiska akademikerstäderna är det de tyska
normerna som börjar göra sig gällande. Kvalitet segrar över
kvantitet.

Förbundsrepubliken var på sitt sätt en ekonomisk stormakt. Men
en stormakt inriktad på Europa och bunden av sitt beroende av
Förenta Staterna och hämmad av sitt otympliga samhällssystem.
Kapitalismen var ju en boja som band tekniken och fördröjde den
vetenskapligt-tekniska revolutionen och även i sitt välstånd började det
nu märkas att BRD börjat sacka efter. DDR däremot hade alla
möjligheter och framför det låg hela den stora östern ända bort till Stilla
Havet. Och här var det Sverige kom in i bilden och det var för att
nå hit som Karl Zweiling velat tala så länge och så uppriktigt.

Sverige och Tyskland! Var slutade det ena och var tog det andra
vid? Östersjön var ingen gräns; den var ett historiskt samband. Den
som kom från Lübeck till Trelleborg kom från hemland till hemland.
Sådant som gemensam tradition och gemensam världsupplevelse
och gemensam kulturbakgrund var dock av stor betydelse. Trots
att han själv ju vuxit upp i Ryssland och på många sätt förstod
Ryssland bättre än ryssarna själva så var det dock så att det var
lättare att möta det svenska. Det var heller inte bara av storpolitisk
betydelse för hela den socialistiska statsgemenskapen att Östersjön
var ett fredens hav; det var ett djupt folkligt tyskt behov att känna
sambandet med Norden. Vår historia var ju sammantvinnad genom
århundradena.

Sverige var också ett land som i sin utveckling kommit att löpa
parallellt med DDR. Båda var vi också på en gång högutvecklade

och starka och ganska små och inte i klass med vare sig supermakter
eller ens sådana makter som BRD eller Frankrike.

Man kunde se DDR som Brandenburg-Preussen. Om man gjorde
så då blev Tysklands delning en rimligare europeisk lösning. Då
delade sig Tyskland mellan Brandenburg—Preussen—Sachsen i öster
och en Rhen-federation i väster. Något sådant hade föresvävat de
Gaulle. Ännu kunde man väl inte helt öppet förklara detta men det
vore något som innebure fröet till en framtida lösning av den tyska
frågan mellan tre stater av tysk nation: DDR, Österrike och
Rhen-federationen—Bayern.

I likhet med Brandenburg—Preussen hade Sverige alltid blickat
österut. Och — för att vara uppriktig, sade Karl Zweiling — hade
egentligen ryssarna alltid sett västerut till Sverige och till Tyskland
för att få dem som kunde upprätta ordning i sitt stora rike. Man
kunde tala om en gemensam av historien ställd uppgift.

Rent praktiskt ville han på detta stadium bara föreslå tätare och
närmare förbindelser mellan ledande personligheter och en öppnare
attityd. Steget därefter borde kunna vara gemensamma
uppbyggnadsprojekt öster om Ural. Själv skulle han nu när han återfått ett
någorlunda politiskt förtroende söka arbeta med de sovjetisk-tyska
ekonomiska storprojekten. Han kunde göra detta med desto bättre
utgångsläge då han inte som en hökare räknade bara i vinst och
förlust per månad eller år utan hade längre perspektiv. Han skulle
gärna se ett samarbete. Med tysk kunnighet och svensk teknik och tysk
vetenskap och svenskt friskt kapital och tysk kännedom om de
väldiga möjligheterna bortom Ural skulle det gå att genomföra så stora
projekt att de på allvar skulle förändra situationen.

Han menade inte att detta borde göras med en gång. Han ville
inte att svenskt kapital och den svenska staten skulle ta honom på
god tro enbart; han var beredd att under ett inledande skede låta
svenska företag och då i synnerhet statsägda eller
konsumentkooperativa eller fackföreningsägda prova samarbetet och arbeta sig fram
till de mest lämpliga formerna. Att han föredrog sådana företag som
på ett eller annat sätt vore samhällsägda berodde inte på någon
fördom mot det svenska storkapitalet. Han hade ingen orsak att ta
ställning till hur vi i Sverige ordnade våra ägarförhållanden. Men för
att dessa projekt verkligen skulle ha möjlighet att utvecklas till den
betydelse som nu var möjlig vore det nödvändigt att kuggarna

smidigt kunde gripa in i varandra och då fanns det fördelar med
ägandeformer av likartad typ.

Vi, sade Karl Zweiling, kände ju varandra sedan många år. Han
hade velat helt öppet och ärligt redogöra för svårigheter och
erfarenheter och även ge den personliga bakgrund som vore viktig för oss
att känna till om vi inledde ett samarbete. Han litade i detta helt
på oss. Det fanns ju en gräns bortom vilken den sedvanliga
diplomatiska och ideologiska masken måste fällas. Det vore ju oss lika
omöjligt som honom att gå in för ett stort samarbete med dolda kort
i ärmen.

Hans land var liksom Sverige ett rätt litet land. Det hade också
haft märkliga öden och utsatts för svårigheter som blivit Sverige
besparade. Men det fanns dock i den nya samhällsformation som
skapades i DDR ett löfte om en framtid som inte var så stort olika den
mot vilken Sverige utvecklades. Ensamma förmådde vi dock inte
mycket.

Han visste att jag väl insåg att de stora kamraterna såg med
misstänksamhet och illa dold motvilja på att DDR utvecklades. De
kunde dock inte undvara den tyska tekniken och det tyska kapitalet
och heller inte lämna sina framskjutna militära posteringar i DDR.
De hade blott kunnat iaktta hur alla deras olika åtgärder trots allt
stärkt DDR och tillåtit det att utveckla sina särdrag som den
brandenburgskt-preussiska statens efterträdare.

Men utan likaberättigad partner vore DDR i längden dömd till
en bulgarisk funktion. Därför vore Sverige så viktigt. Också för
Sverige menade Karl Zweiling vore en sådan omorientering värdefull.
Också Sverige stod inför ett val mellan utvecklingsvägar som alla
tycktes sluta i återvändsgränder. Samarbetet innebure heller inga
politiska eller formella förändringar. Den svenska monarkin, den
svenska politiken och den svenska partistrukturen var ingenting
som angick honom eller någon av dem för vilka han kunde tala. I ett
annat läge kunde den kanske intressera just ryssarna om de finge
möjligheter att direkt påverka situationen i Östersjöområdet. Men
det vore något sådant som det föreslagna samarbetet på sikt syftade
till att utesluta.

Han bad mig tänka igenom frågorna mycket noga. Det funnes
också om vi vore intresserade dels omsorgsfullt utarbetade projekt
att föreslå och dels vissa långtidsskisser som hans avdelning låtit

utarbeta. Det vore honom ett nöje att få överlämna dem.

Han hoppades samtidigt att Sovjetunionen i just detta stadium
inte skulle oroas av någon direkt diskussion. Det fanns tid nog för
sådant senare. Kontakterna borde också av ett flertal skäl gå direkt
till honom och inte genom beskickningen i Stockholm som innehöll
vissa personer vilkas lojaliteter ibland kunde bli lite oklara och som
därför kunde missuppfatta vissa förhållanden och åstadkomma en
viss förvirring.





New York söndag

Kära Gugge!

Tack för dina minnesanteckningar och ditt handbrev. I och för
sig läste jag detta med större intresse än ditt paper. Men även om
jag läste med intresse måste jag i sanningens namn säga att jag
finner att du fortfarande gräver ner dig i rätt sterila frågeställningar.

De kan vara riktiga och relevanta men de förblir sterila. Du har
lätt för att i stressade tider ta språnget från affekt till defekt och
på ett persevererande sätt mala fram en tanke ut i det orimliga.

Du nämnde de religiösa grubblerierna under ungdomen. Men min
mening den gången var ju inte att driva er längre ut i det orimliga
utan att ta fram er ur irrgångarna. Det var Döllinger jag hade
läst förresten och att jag tog fram honom var egentligen för att
Eva talat med mig kvällen innan och tycktes vara på väg rakt ut i
mystiken. Hon hade talat om renheten. Den absoluta renheten hos de
utvalda gjorde alla synder likvärdiga och då livet var synd blev
alla handlingar likvärdiga och kravet på absolut renhet gav absolut
syndfrihet. Jag tyckte det var på tiden att bryta spekulationerna. Du
bör inte tillskriva mig några andra motiv den gången.

Men det finns hos dig en alldeles påtaglig flyktreaktion i stressade
tider. Du flyr in i grubblerier och kompenserar de yttre
belastningarna med en malande och rätt entonig inre uppgörelse i teoretiska
frågor. Jag ser dina brev både som rationella meddelanden i
allmänna frågor och som försvarsreaktioner på en emotionell press. Hela
denna eländiga skandal med alla sina turer måste vara påfrestande.

Det har inte varit så lätt för mig här heller må du tro. Jag har
suttit upp till halsen i en skitig historia. Det är därför det dröjt. Du
får ursäkta mig att jag inte svarade tidigare men hela veckan har
varit full av trubbel kring W. F. Douglas och jag hade faktiskt rätt
stort besvär med att avveckla honom. Han hade ju fått ett brev av
mig. Han höll benhårt på det och hotade med både det ena och det
andra.

Plötsligt kom ju hans gamla vittnesmål från 1948 upp igen. När
jag kom ut dit hade studenterna grävt fram det och publicerat det
och det var ett fruktansvärt liv. Douglas hade ju vittnat om att
Meyer varit hemlig medlem av kommunistpartiet och att Meyer
förfalskat sina forskningsresultat för att påverka State Departments
Kinapolitik och han hade gjort det med en mängd detaljer. Det där
hade jag glömt. Eller i varje fall hade jag inte tänkt närmare på
det. Då på den tiden talade vi ju inte mycket om det. Och inte
hade Douglas sagt något till mig om att han var i trubbel med
studenterna heller. Det blev en fullkomlig överraskning för mig.

Man hade tryckt upp en gammal artikel han skrivit efter det att
Meyer hoppade från sitt fönster på tionde våningen: ”Jag gjorde my
duty as an American says Douglas.” Och den hade stått i Look en
gång och där hade Douglas talat om att det han gjort det hade han
gjort i nationens intresse och att Meyer och andra sålde ut landet
till de röda och allt det där.

Det måste ha stått tryckt just när vi var samman med honom i
Charlottesville men jag hade inget minne av något sådant. Jag
mindes ju honom bara som rätt krypande och påstridig. Men när jag nu
såg artikeln kom jag ihåg den och den såg verkligen ful ut. Douglas
hade beskrivit kommunistisk infiltration på universiteten och
skolorna och talat om en omfattande konspiration och framställt Meyer
som rysk agent och antytt att Meyer planterats i Förenta Staterna av
Kreml på tjugotalet just för att arbeta underjordiskt. Det var rätt
fult.

Nu hade studenterna grävt upp allt det här och de hade tagit fram
Meyers gamla uppsatser om befolkningsfördelning och
ägandestruktur i Shensi och fått fram folk som känt honom och som nu vittnade
och sade att Meyer alls inte var kommunist utan ortodox jude och
närmast sionist.

Studenterna hade organiserat picketlinjer framför huset där
Douglas bodde och spred flygblad där han kallades mördare och där man
såg Meyer på trottoaren efter det han hoppat och hur en polis täckte
över vad som varit hans ansikte med sin näsduk.

Det var ju helt omöjligt för oss att använda Douglas under dessa
förhållanden. Det trodde jag han skulle förstått av sig själv. Men

han hade helt fallit samman. Han skyllde från sig. Han menade att
han varit så ung och att FBI hade satt tumskruvarna på honom och
tvungit honom att gå med och tvungit honom att bli informer och
att han ju sedan dess alltid hållit sig undan all politik och att han
aldrig släppt kravet på vetenskaplig stringens i sitt arbete och att
arbetet för oss i New York var hans enda möjlighet. Studenterna
hade hållit på i två månader nu och hans hustru hade lämnat
honom och han skulle inte kunna vara kvar som professor länge till och
som tiderna nu var fanns det ingen plats för honom.

Han bad mig förstå och menade att man måste förlåta till slut. Det
hela var rätt pinsamt och Douglas blev fullkomligt kladdig av
känslosamhet men jag förklarade situationen för honom. Vi var ju en
internationell agency och när hans namn nu en gång var ute och
åkte kunde vi inte använda oss av honom. Jag fick lov att vara
mycket bestämd. Tillslut menade han att vi inte behövde nämna hans
namn offentligt bara han fick komma till oss i New York och fick
möjligheter att arbeta och försörja sig. Men jag svarade att det inte
kunde vara tal om något sådant. FN arbetar inte på det sättet.

Han försökte hålla kvar mig när jag skulle gå. Han ville bjuda på
whisky och skinksmörgås. Han hade en bar i kvarteret som brukade
skicka upp en pojke med en bricka åt honom om han ringde. Men
jag var inte hungrig. Jag svarade avböjande ty jag ville ju inte såra
honom med att säga som det var. Man kunde inte äta hos honom.
Hela hans hem luktade sötaktigt av förfall och gamla sopor och han
hade smutskläder i en hög under skrivbordet och vid länstolen stod
gamla tomma ölburkar. Han såg att jag lade märke till det och han
sade att det var svårt att klara sig ensam för en man som varit van
att vara gift och att han ju varit gift så länge att han ännu inte
kommit över att bli lämnad ensam.

Han började tala om Charlottesville och frågade efter Torsten och
menade att Kenneth W. Bolton varit av sådan betydelse för honom.
Han var en del av det riktiga Amerika, sade han. Det var han som
fick mig att förstå det här landet. Han var genuin som bovetekakor
och lönnsirap. Han höll mig i rockärmen och talade fort och det stod
en liten kvast av saliv ur munnen på honom. Gå inte, sade han. Gå
inte. Han ville att jag i alla fall skulle undersöka om vi i FN inte
kunde använda honom till någonting. Jag är ju inte helt dålig, sade
han. På något sätt kan ni väl använda mig? Men jag lovade

ingenting och när jag kom ut på gatan gick fem studenter fram och åter
framför hans port och bar stora plakat på vilka det stod:

WHO KILLED JOSEPH MEYER? och ONCE AN
INFORMER ALWAYS A PIG!

Det tog mig nästan hela veckan att avveckla det hela. Men ingen
av de stora tidningarna hade ju ännu tagit upp historien. De hade
ju fullt upp med att bevaka vad som hände i Washington DC. Men
när som helst kunde historien komma fram och bryta ut i pressen
och då skulle vi kunna dras in och det skulle bli en stor ful fläck på
oss. Jag fick bort hans namn från olika planeringspapper och vi var
ju överens om att vi aldrig på något officiellt plan tagit kontakt
med honom och att de samtal som förts hade rört sig helt inom den
privata sfären. Också det är ju lite känsligt för FN eftersom vi ju i
alla fall är tjänstemän men det skulle bli möjligt att dra sig ur det
hela utan att åstadkomma större uppståndelse. En sådan vore
ytterligt olycklig just nu. FN är ju återigen under attack nere i
kongressen och om vi också skulle få liberalerna på oss och om allting från
femtiotalet skulle upp till general tvätt nu mitt i Vietnamdebaclet
vet jag inte hur det skulle gå för oss. Men jag tror jag sett till att vi
undkom med skinnet i behåll också denna gång.

Men det hela var mycket otäckt och jag upplevde en stark inre
upprördhet. Jag skrev faktiskt ett stycke om fyrtiotalet och det tidiga
femtiotalet och om Meyer och mina minnen av honom och den
skuld vi alla bar på.

Jag talade med Harrison om det och han menade att han ville ha
det för NYT. Douglas hade ju inte handlat av ond vilja utan av en
civic duty som visserligen var missriktad men dock återgick på den
”civism” som utgjorde själva märgen i den stora folkresning som
förde fram såväl den franska som den amerikanska revolutionen.
Den enskilda människans ansvar för det gemensamma.

I svåra tider kom detta att förvrängas och goda motiv kunde föra
till ohyggliga resultat men det var dock samma puritan heritage
vilket fick Douglas att peka ut Meyer och som fick Ellsberg att ta
ansvaret för att publicera Pentagondokumenten. Många unga hade
svårt att förstå den förra generationen. Men de borde inse att there
but for the grace of God go I och så vidare och att de när de talar om
den svåra tiden dock bör förstå att de själva fötts ur denna svåra tid
och att vi som genomlevde den också bar dem fram ur den. Jag hade

inte skrivit något så litterärt på femton år och det var faktiskt
riktigt tillfredsställande. Stycket skall komma nu i veckan som
gäst-column och Harrison lovade att man skulle följa upp det med en
ordentlig story om Meyer och Douglas och vad som nu händer vid
Washingtonuniversitetet. Han var riktigt glad över mitt stycke och
menade att det gav den rätta tonen och att det nu ju gällde att
förmedla en förståelse mellan generationerna så att inte det som brustit
under påfrestningarna kring kriget i Indokina och vad som visade
sig kring Vita Huset skulle växa till en oöverbrygglig klyfta. Jag skall
skicka stycket till dig såfort det kommit. Torsten som är här har läst
det och godkänt det och det är ju ett gott tecken nu som förr.

Anteckningarna läste jag med mycket stort intresse. I och för sig
bekräftar de mina allmänna iakttagelser. Dock vill jag göra några
kommentarer i marginalen:

Jag läste din rapport om samtalet med Borissov. Honom känner
jag sedan han var i Sverige på femtiotalet. Han är rätt duktig på
Sverige och läser ju svenska bra och är väl insatt i våra
förhållanden. Nu täcker han ju mest de internationella konferenserna. Han
brukar vara här rätt ofta. Jag är övertygad om att du har helt rätt när
du bedömer honom som både uppriktig och trovärdig när han säger
att man är beredd att ompröva politiken gentemot Norden. Dock är
ju denna politik också geografiskt bestämd. Frågorna om Åland och
Gotland och Sundet har på djupet icke förändrat sig sedan
Krimkriget. Detta bestämmer såväl deras som vår position. Finland
förlorade vi i uppgörelsen mellan Napoleon och Alexander I och sedan
dess har vår politik varit given. Ingenting tyder på att Moskva
skulle förändra dessa positioner. Det vore lika orimligt som att
tänka sig att de gett upp sin inriktning på Istanbul. Fredens zoner
har alltså sina begränsningar.

Borissov är helt uppriktig om detta. Det är — som han säger —
själva grunden för vår samexistens. Diskussioner eller offentliga
uttalanden om vad ryssarna gör på Kolahalvön eller vilka baser de har
kan bara upplevas som provokation. Östersjön som fredshav och
Norden som fredszon omfattar inte och kan ur rysk synpunkt aldrig
komma att omfatta de baser Ryssland anser sig behöva i norr för sin
säkerhets skull.

Borissov var fullkomligt uppriktig på denna punkt. Det är sant
som han sade att man var beredd att klippa av alla förbindelser med

det dåvarande kommunistiska ungdomsförbundet DU mitt under
konflikten med Kina därför att det tog upp frågan om att en
kärnvapenfri zon i Norden också måste omfatta den ryska norden.
Visserligen var de svenska kommunisterna marginella företeelser ur rysk
synpunkt men när de tafsade på ryska säkerhetskrav var man helt beredd
att göra sig av med dem även om Peking skulle vinna på det.

Det är alltså det spelrum vi har. Jag kan inte hjälpa att jag
känner det som om det vore viktigt för oss att ordentligt ta fasta på
Borissovs varning. Kraftförhållandena mellan supermakterna har
ändrat sig. Vi bör anpassa vår politik därefter. Sålänge vi inser att det
i vår omedelbara närhet gives vissa realiteter vilka icke i stort
förändrats sedan sjuttonhundratalet kan vi dra lärdom av hur vår
utrikespolitik omdirigerades och blev realitetsanpassad under
Bernadotte. Men under sådana förhållanden ser jag Borissovs löfte om en
verklig öppning i relationerna som något positivt.

Men det måste innebära en smidigare politik från vår sida. Jag
kan inte hjälpa att jag anser att avvecklandet av den så kallade IB
kunde skett under mindre uppseendeväckande former. Vi bör
komma ihåg att det som är tillåtet för lejonet inte alltid är tillåtet
för igelkotten. Här i Förenta Staterna kan man hålla sig med
avslöjanden och skandaler — även om det knappast är till nytta för
samhället i stort — men vi har inte råd med det. Det finns ett starkt
obehag hos många av våra vänner och man har en känsla av att vi i
Sverige inte längre är pålitliga. Jag tror du kan tolka Borissovs ord
om de onödiga offentliga komplikationerna i den riktningen. Här
har man inte sagt mycket men här har man just nu nog med sitt
eget.

Vad Karl Zweiling beträffar finns två viktiga synpunkter. Den
ena gäller hans försök till teoretisk förklaring av sin egen utveckling.
Teoretisk legitimering vore kanske ett bättre uttryck. Jag vet inte
om du läst in dig på marxismen på senare år. Det tycks mig som om
du inte alltid uppfattat vad han sade. Såvitt jag mindes hade du
inget större intresse för den. Jag har däremot ägnat en del av min
tid åt den under senare år. Om Hammarskjöld kunde idka mystik
kan väl jag hålla mig med marxismerna!

Han laborerar med tanken på en andra industriell revolution. Det
var Engels som myntade uttrycket ”den industriella revolutionen”
och det väsentliga är att minnas att kapitalismen enligt denna

modell föregick den industriella revolutionen som dock skapade såväl
den moderna industrialismen som den arbetarklass vilken enligt
Engels och Marx var den historiska nödvändighetens bärare. Nu,
menar Zweiling, har en ny industriell revolution gjort
arbetarklassen lika överflödig som en gång det romerska proletariatet vilket
varken förmådde arbeta eller kämpa utan blott leva på bröd och
skådespel som tillhandahölls av staten. De värdeskapande är nu en liten
elit. Detta i stark förkortning.

Nåväl, allt har således vänts ut och in. Alla värden har bytt
förtecken. Det som nyss var vitt är nu svart och det som nyss var
progressivt har blivit reaktionärt. Jag vill inte säga att Karl Zweiling är
unik. Olika element av hans åsikter finns nu på officiellt håll i öst.
Man kan säga att varje element finns där. Dock representerar Karl
Zweiling ett ideologiskt språng.

Jag är naturligtvis helt överens om att uppfattningen av samhället
formas av den uppfattandes funktion i samhället. På så sätt kan jag
säga att Karl Zweilings uppfattning av sin situation rätt återspeglar
hans funktion och att han således på ett normalt sätt ideologiserar
och legitimerar sin existens. Min kritik av ditt paper är ju strängt
taget densamma. Och jag ser inte att ni skiljer er alltför mycket åt.

Att denna Karl Zweilings ideologi rätt väl återspeglar hans
samhälleliga vara och att alla dess delar återfinns i hans miljö och att
han blott logiskt byggt dessa delar samman till en ideologi är en sak;
en helt annan sak är frågan om denna Karl Zweilings ideologi
någonsin kan bli allmän. Det tror jag inte.

Man kunde säga att Karl Zweiling åt sig konstruerat en
antinomianism för funktionärer. Men även om den reformerta läran rätt
väl återspeglar den tidiga borgerlighetens sociala funktion och även
om sedan antinomianismen helt logiskt följer ur föreställningen om
de utvaldas utvaldhet och även om det är i hög grad effektivt att
vara övertygad om att man dels är utvald och dels som utvald står
ovanför och vid sidan om all etik så har antinomianismen förblivit
en liten och kufisk sekt. Detsamma kan sägas om den extrema
manchesterliberalismen och därav följer att om Karl Zweiling har rätt
så kommer det samhälle vars utveckling han beskriver och bedriver
icke att forma den ideologi som är hans hos de ledande utan i
enlighet med alla tidigare erfarenheter i stället låta marxismen sjunka
undan för dem som reformationen sjunkit undan i Skottland eller

liberalismen i England.

Nyss förhärskande och nu till rök för vinden. Detta är ju inte
orimligt. Man kan inte söka sanningen om samhället i dess
ideologier; det hade Marx helt rätt i. Man kan inte söka sanningen om
människor i deras bekännelser. Ideologierna och bikten inte bara
speglar utan bespeglar. Just därför gör mig Karl Zweilings
ansträngda försök att legitimera sig så misstänksam. Om han varit den
han säger sig vara då hade han inte upplevat det behov han
beskriver.

Det är visserligen sant att samhället utvecklar sig till ett elitärt
och hierarkiskt stratifierat samfund och att detta sker helt oavsett de
politiska föreställningarna eller de officiella ideologierna. Detta
framväxande samhälle kommer också att avla föreställningar om gott
och ont och sanning och rättvisa och föreställningar om början och
slut med en helt absolut nödvändighet.

Att livet är äggviteämnenas existensform är en empirisk sanning
från förra århundradet. Själv menar jag att livet är den
existensform i vilken en struktur vid en viss grad av komplexitet måste
manifestera sig. I viss mening anser jag det också berättigat att tala
om staters liv och organisationers liv. Frågan om maskiner kan
tänka är meningslös då själva kännetecknet på maskin är att den
icke tänker men om datatekniken utvecklas till den punkt då man
kan börja tala om datorernas ”liv” då kommer detta liv att ta sig
ideologiska former. Sådana som för oss måste förbli i ordets mening
otänkbara och som ständigt kommer att avslöjas som falska och
förvridna och konstiga av nästa generation datorer med sin nya
tillvaros ideologiska bespegling.

Du minns att vi talade en hel del om detta i ungdomen. Du hade
lite svårt för dessa perspektiv. Jag tror inte ens att jag fick dig att
läsa Boström med uppmärksamhet. Du hade lätt att blott se det
föråldrade (det redan avslöjade) i hans ord. Men jag varnade dig redan
då för den lätthet med vilken du tog till dig föreställningar. Din
ivrighet. Jag känner den nu inför Karl Zweiling och jag kände den
också i ditt paper. Men jag vill därför att du medveten om denna
din svaghet skall se med stark skepsis på Karl Zweiling. Det flyter
för lätt det han tänker!

Om du nämligen börjar tro att ett stort antal beslutsfattare i DDR
eller i andra länder ideologiskt fungerar som Karl Zweiling då kan

du göra allvarliga misstag. Samtidigt som du erkänner inför dig
själv den lockelse hans systembygge innebär bör du själv (som en
annan Odysseus) binda dig vid den enkla sanningen att det är till
intressena du bör se. Det som skiljer dig och mig från roddarna är att
vi inte behöver sluta våra öron; vi kan höra och se och dock i
hörandet och seendet handla planmässigt.

Jag vet att du tycker jag låter sentimental igen, men det är dock
den stora gåva vi fått. Det pund vi har att förvalta. Du bör icke ta
Karl Zweiling på hans ord. På mig gör han intryck av att vara en
Offenbach-kommunist. Här kommer morske kommunisten!

Det han hade att säga om Sverige och DDR och Sovjet anser jag
därför närmast vara att betrakta som provokation. Det är möjligt att
jag är alltför misstänksam. Också jag har haft nattliga samtal med
alltmer berusade företrädare för DDR som kommit med de mest
fantastiska ideologiska konstruktioner om sin historiska mission och
Marx i kamp för ett verkligt Stortyskland. Men av vad jag redan
skrivit förstår du att jag inte tror på uppriktigheten hos Zweiling.

Torsten som läst dina anteckningar kände ju Zweiling något från
Indien. Han har lovat skriva ner sina intryck till ledning för dig.
Du måste tänka på att om detta var en provokation då kunde den
blott syfta till att skapa svårigheter för Sverige österut. Skälen som
talar för att se Zweilings förslag som provokation är betydligt
starkare än de som talar för att de var allvarligt menade. Dock även om
de vore subjektivt oprovokatoriska skulle de dock objektivt fungera
som provokation. Sverige är och förblir en småstat i Europas
utmark. Jag hoppas du minns Falstaff Fakir! Vi bör icke dras med i
några äventyr ”bortom Ural” hur rimliga de än kan synas.

Av vad Torsten har att berätta drar åtminstone jag den slutsatsen
att det är ren provokation mot dig från Karl Zweilings sida och att
du måste se till att du garderar dig med en snabb rockad. Det gäller
ju mer än din person. Det gäller strängt taget landet och dess
säkerhet. Det var — menar jag — på många sätt naivt av dig att ens
lyssna. Samma naivitet som du visade i ungdomen så ofta.

Jag skulle föreslå att du lät mig sköta det hela. Jag har en hygglig
och intelligent ung pojke från Moskva här på mitt office. Han har
gjort en lysande akademisk karriär och är redan doktor — vilket ju
säger något när det gäller en rysk titel! Han kommer att gå långt.
Han är mycket snabbtänkt. Jag skulle föreslå att du lät mig visa

honom dina anteckningar. Jag kunde förklara det hela för honom. Du
behövde ingenting göra och på det sättet vore du skyddad vad som
än är på gång. Gör nu som jag säger! Tänk igenom det hela och
skriv mig några rader om hur du har beslutat dig. Jag gör ingenting
om det är det du önskar.

Torsten har varit här några dagar. Han skall flyga västerut i
morgon. Och detta gör mig orolig. Han hade mig att hämta ut ett litet
mässingslok för 358 $ (trehundrafemtioåttadollarll!). Han verkar ha
svårigheter och sitter som så ofta bara drömmande. I morgon flyger
han till Kalifornien — för att titta på ånglokomotiv!

Jag är inte riktigt glad över hans utveckling och jag tror han har
det svårt även om han inte vill säga något. Det hänger väl delvis
ihop med de allmänna svårigheterna på UNESCO i Paris och
delvis med hans infarkt i fjol. Men det är inte bara det. Jag vore glad
om du verkligen toge dig tid att prata med honom när han kommer
förbi Stockholm. Du stod ju honom alltid närmre och han var ju
alltid mer öppen mot dig än han ville vara mot mig.

Jag vill säga dig att jag skrivit till Eva. Hon verkade ledsen och
jag menade att jag faktiskt borde skriva till henne. Du bör hälsa
henne från mig. Sköt om dig.

Hans

V(b)

Georg!

Karl Zweiling alltså.

For your information only som det heter i bättre sällskap.

Vi var i Delhi samtidigt. Jag har en rätt klar bild av honom. Den
stämmer inte helt med den han själv ger. Nehru var ju fortfarande
vid liv och i funktion när Zweiling kom. Såvitt jag kan minnas
hörde Zweiling aldrig till Nehrus och Indira Gandhis personliga
umgänge. Det är möjligt att han kom att träffa Indira Gandhi
privat senare; det kan jag inte yttra mig om.

Såvitt jag minns rörde sig Zweiling i kretsen kring Link som
hade goda relationer till DDR och jag vet att Krishna Menon
kände honom ty jag var uppe hos denne en dag för att få hans stöd
för mitt projekt. Krishna Menon var ju rätt inflytelserik då innan
kriget. Han var på sitt tväraste humör. Hade lagt fötterna på
arbetsbordet och satt och petade sig i näsan. Han riktigt borrade med
pekfingret. Det var som om han väntade på att jag skulle reagera för
att han skulle brista ut i sitt föredrag om europeisk kulturchauvinism.
Men jag höll mig och Krishna Menon frågade plötsligt om jag kände
Karl Zweiling, östtysken. Jag svarade att det gjorde jag bara helt
flyktigt. Krishna Menon sade då att Karl Zweiling hade en hel del
intressanta idéer. Sedan bröt han samtalet och sade att mitt projekt
var helt idiotiskt. Om UNESCO inte hade bättre användning för
sina pengar än att gå ihop med IBM och upprätta en computorbank
över indisk handicraft så borde IBM och UNESCO göra något
otryckbart med varandra. Jag sade att det var en fullkomlig
missuppfattning av projektet men Krishna Menon vägrade lyssna på mig
och höll ett långt föredrag om det amerikanska rustningskapitalet
allt under det han fortsatte att glo på mig. Om Karl Zweiling sade
han inget mer.

Att han kände Katz-Suchy är säkert. Det var ju båda
representanter för öst även om Karl Zweilings status var tvivelaktig och han
inte hade riktig rätt att föra standar på sin bil. Men jag tvivlar på

att umgänget var så intimt som Karl Zweiling uppgav. Han gjorde
inget övertygande intellektuellt intryck på mig och Katz-Suchy var
en skarp och självmedveten intellektuell. En Krishna Menon som
blivit mellow kunde man säga. Att Katz-Suchy skulle biktat sig på
ett eller annat sätt för Karl Zweiling finner jag helt otroligt.
Däremot har han säkert gett Karl Zweiling ett och annat ord på vägen.
Det var ju hans vana.

Något närmare umgänge med Karl Zweiling hade jag aldrig.
Men det finns några förhållanden som du nog bör känna till om du
har med honom att göra. De är visserligen hörsägner och rön, oklara
skeenden som kan tolkas på flera sätt men du får ta dem som de är.
Riktigt gott rykte hade Karl Zweiling inte. Delhi var ju då en
förvisningsort. Flera av de diplomater som stationerats där var
placerade i ett slags politisk djupfrys. Karl Zweiling ansågs nog höra till
dem även om han i och för sig hade en viktig uppgift i DDR:s
utrikespolitik och använde stor energi på att hela tiden kämpa sig
fram ur handelsförbindelser till statliga förbindelser och på så sätt
slå mot västtyskarnas Hallsteindoktrin. Man såg honom inte som en
ung man på uppåtgående utan lite på samma sätt som på
Katz-Suchy; en skicklig man som gjort misstag och nu fick rehabilitera sig.

Men det var inte det hela. Som granne i Sundar Nagar hade jag
ju K. P. Aiyar i CID. Han brukade komma över och ta en
sundowner om kvällarna. Det var en hygglig karl vars största intresse
egentligen var tiger jakt och som hade en otrolig mängd historier om
jaktäventyr och galna brittiska officerare och maharajor av olika
betydelse. Han var på något sätt nästan som han krupit fram ur
Kipling. Men det var en hygglig granne och han var oss till stor hjälp
när soparens dotter kidnappats till en barnbordell i Madras. Trots
att hon bara var en sweepers dotter fick han kollegerna i Madras
att ta loss henne och skicka hem henne till Delhi. Men sedan
hamnade hon på ett hem för fallna kvinnor. Det kunde han inte göra
något åt. Det sköttes för övrigt av två danska välgörenhetsfröknar. Där
lärde hon sig virka spetsar som såldes på missionsauktioner i Århus.
Eller åtminstone skämtade K. P. Aiyar om det.

Men en kväll var han ganska allvarlig. Han frågade mig om jag
kände Karl Zweiling. Sedan sade han att man undrade om han var
one of the friends. Han visste ju att han kunde lita på mig och
därför frågade han mig uppriktigt. Jag svarade att jag ingenting

visste. Jag undrade en hel del över detta men K. P. Aiyar sade att
han frågat mig ty han visste att flera bland svenskarna umgicks med
Alp Arslan Turkes och han hade fått säkra uppgifter om att Karl
Zweiling och Alp Arslan Turkes inte bara träffats utan att de suttit
i långa samtal med varandra.

Jag kände ju ingenting till om detta men fann det säreget. Turkes
var — och är — väl närmast att betrakta som fascist. Han hade ju
deltagit i den turkiska militärrevolten och sedan sänts till Delhi för
att hålla sig lugn. Jag hade träffat honom och det var en ovanligt
skarp och snabbtänkt ung militär med starkt nationalistiska åsikter.
Han var i och för sig beredd att tala med den som ville lyssna och
själv var han beredd att fråga ut den som ville svara. Men vad Karl
Zweiling kunde ha gemensamt med honom hade jag svårt att förstå.

Men vad jag inte berättade för K. P. Aiyar var en liten händelse
som du kanske erinrar dig. Det var när du och norrmannen Brögger
reste runt för att organisera anti-kommunistiska studentfederationer
i Asien. Ni hade just kommit från Kabul och vi hade gått till
Gaylord’s kinesiska för att ni var trötta på Claridges mat och du
berättade att ni fått höra att såfort ert plan lyft från Kabul så hade
flygplatsens gendarmeri låtit arrestera hela den nybildade
studentfederationens ledning. De togs på plattan när de ännu stod och vinkade.
Men, som Brögger framhöll var ju huvudsaken att federationen nu
äntligen kunde bildas. Han var säker på att dess ledning skulle
släppas igen. Regeringen hade ju varit så entusiastisk för era planer och
kungen själv hade ju hälsat på er. Arresteringen måste ha berott på
ett misstag, trodde han. Du menade att Brögger kanske var lite väl
optimistisk men Brögger fortsatte att tala om fria världen. Karl
Zweiling kom förbi då, han hälsade på dig och dunkade Brögger i
ryggen och sade: Rätt så! Fria världen behöver sina martyrer. Sedan
satte han sig några bord längre bort. Men han satt med Barry. Och
Barry var ju en mycket intressant människa som du minns. Ett stort
amerikanskt barn på många sätt. Jag kände honom väl och jag
trodde alltid han var one of the friends. (Han är död nu förresten.
Han och Joan förintades när deras shuttle exploderade i luften på
väg från Boston till Washington. Det blev inte så mycket som en
kindtand kvar av dem. Så är det. Eller så svarades mig i alla fall när
jag frågade efter honom. Jag hade ju inte hört av honom på ett
halvår och skrev till honom. Det kan ju vara sant också.) Men det

berättade jag inte för K. P. Aiyar. Ty hur det än är så är man ju
inte en sådan som springer kring och anger sina vänner för CID i
Indien. Men det fanns inget rimligt och inget diplomatiskt skäl för
dem att äta lunch. Tvärtom. Mycket tvärtom. Barry höll ju
förbindelser med amerikanska ambassaden och Karl Zweiling och han
existerade inte i samma värld.

Det var det ena. Det andra var att strax innan jag lämnade Delhi
skulle jag upp till Saxena vid Connaught Circus. Han skötte ju en
hel del affärer. Bland annat köpte han diplomatbilar. I porten mötte
jag Karl Zweiling. Han höll en svart portfölj tryckt mot kroppen.
Han hälsade inte. Vet du, sade Saxena, den där östtysken ryckte mig
på 35 000 rups för sin Cheva. Och den var inte ens
luftkonditionerad. Och det var den tredje bilen han sålde till mig. Och jag som inte
trodde de fick ha amerikanska bilar eller sälja dem till mig.

Nu var ju affärerna med bilar lite tveksamma. Indiska regeringen
sökte ju få slut på dem men ville inte stöta sig med diplomaterna.
Det var ju införselförbud på sådana bilar men diplomaterna kunde
köpa dem skattefritt och med diplomatrabatt och sålde dem sedan
efter en tid för fem gånger priset. De gjorde de ju alla, svenskar och
tyskar och alla som hade en möjlighet att utnyttja sin diplomatiska
status. Det rörde sig ju om mycket pengar. Ett par bilar i Delhi blev
en villa därhemma och då kunde man ändå köra dem gratis ett tag
också i tjänsten och ta ut milpengar. Men jag trodde inte att
östtyskarna tillät det på den tiden och jag såg aldrig Karl Zweiling köra
någon Cheva. Men av Saxena plockade han ut mer än 100 000
rupies på två år för dessa bilar. Och 100 000 rupies var mycket pengar
då innan rupien devalverats. Det fick mig att fundera en del.

Det här är — som du förstår — att betrakta som skvaller. Eller —
om vi skall tala högtidligt — personinformation. Du får ta det för
vad det är. Som du förstår skulle jag dock vara ganska försiktig när
det gällde att inlåta mig alltför mycket med en sådan som Karl
Zweiling. Utställningshistorien minns jag. Då var han alldeles ny i
Indien. Han hade inte lärt sig hur man skulle handskas med sådana
situationer utan gjorde det helt tyskt och kallade på polisen. Talet
hans var sedan lika träigt som utställningen!

Det om det. For your information only alltså.

Vi ses när jag kommer till Stockholm. Hälsa Eva.

Torsten


F

Käre Hans!

Här är gråväder och en sorts smetigt kall vinterluft som dryper in
genom näsborrarna. Jag håller på att bli förkyld och sprutar mig hela
tiden i svalget med något kvacksalvarpreparat jag hittade i
London. En stor apparat som ser ut som om den vore ämnad till verkligt
kirurgiska ingrepp. Den blänker av krom. Man drar ner en spak och
öppnar en ventil och håller sedan the nozzle i munnen och trycker
samman en stor röd gummituta och då tjuter det inne i rören och
det blir en obeskrivligt obehaglig smak ner mot luftrören. Varje
bacill borde fly. Kanske hjälper den. Men som placebo är den utmärkt.
Till och med Sven såg skakad ut när jag tog fram den och
monterade upp den.

Det är inte bara surt ute, det är surt inne också. Hela landet är
gråsurt. På LO bråkar man. Ibland undrar jag om de överhuvudtaget
kommer att kunna komma på rätt köl. Det finns en sådan diskrepans
mellan vad som är politiskt möjligt och vad som vore politiskt
nödvändigt. Och det är ju inte precis några kärleksfulla kuttranden som
de kommer med från Vatikanen. Man måste också så småningom
komma fram till ett läge där respekten för den samhälleliga
nödvändigheten av föränderlighet och anpassning inte kommer i konflikt
med det individuella kravet på trygghet. Vi har suttit och skissat på
några tankar men det går trögt. Nu visar sig också hur mycket vi
behöver Malmborg. Men man säger mig att han nog inte kan komma
tillbaka. Han är alltför bräcklig. Det var ju tur att vi fick iväg
honom till Frankrike så han inte kommer in i några svenska journaler.
Sådana kommer ju alltid på drift. Men jag tror knappast vi kan ha
honom i departementet efter det här. Du menade en gång att vi
borde göra ett justitieråd av honom. Vi får se hur han fungerar när
han kommer tillbaka. Deras är ju ett mer tillbakadraget liv. Han är

ju i alla fall en av våra bästa juridiska hjärnor. Du kan se hans
handstil nästan genom hela den nya grundlagen. Han anpassar lagen
till vår verklighets krav. Han liksom ser den framför sig som en total
struktur. Och det var väl det som bröt ner honom tillslut.

Den här årstiden tar hårt på folk. Birger fick inte komma över till
Vecko-Journalen. De hade inte råd att lösa ut honom. Han har ju
alltför ordentligt kontrakt för det. Så går VJ så illa också. Det är tal
om att den skall läggas ned. Men det har det ju varit länge. Men
han tålde inte motgången. Han söp ner sig igen helt och hållet.
Tillslut när han skulle ringa in sin spalt från Freden blev den så grötig
att han inte kom igenom den. Han bara sjönk ihop. Nu har han
lagts in på Sophiahemmet igen. Får se om han kommer ut den här
gången. Synd om honom. Han var ju en begåvad och hygglig kille
från början. Minns du när vi var på Sigtuna Stadshotell
tillsammans? Det måste varit fyrtiosju. Birger tog krukväxten och slog
krukan i golvet och tog ut blomman och gav den till kyparen och sade:

— Här får du en flitig lisa min kära!

På den tiden kunde han klara sådant. Nu kan han det inte. Nu
kommer han bara till polisen eller på dårhus hela tiden. Jag tror inte
det är mycket att göra.

Vad Zweiling beträffar kan du göra som du finner gott. Jag litar
på ditt omdöme. Är nog överens också.

Du har väl rätt för övrigt också. Jag har varit så förbannat
nedsliten denna höst. Och då vet du att jag börjar mala. Ligger vaken
om nätterna och bara mal. Men jag visar det inte. Och det är ju
huvudsaken. Fast jag mal inte bara tömning — det vet du. Och det kan
vara bra att ha någon gång. Brögger har för resten kommit i
trubbel nu, det vet du väl? Studentersamfundets nya styre hade grävt
fram något han skrivit för tjugo år sedan som låg däruppe i någon
gömma. Det släpptes i pressen just som han var i Moskva för
förhandlingar. Men ryssarna brydde sig inte om det. Fast jag undrar
om det inte har blivit ett slutstreck för honom. Det var en skiss på
en contingency plan för securityåtgärder om ballongen skulle gå upp
och den var från tidigt femtiotal och han hade visst en hel del
namn. Det var ingen bra historia men här i landet kom den undan
i det allmännare IB-bråket.

Men om det här IB-bråket skall du inte tro att jag inte håller med
dig. Det var erbarmligt. Gudskelov var det bara den ena som

överklagade och vi kommer inte att behöva veva frågan för mer än halv
maskin. Men det var ju inte jag som ställde till med det. Det var
klumpfötterna!

Men man är djävligt förstående i öst. Man rör inte i någonting.
Möwe från DDR var här i förhandlingar och han sade helt klart till
mig att man betraktade frågan som icke-existent. Sådant kan
finnas, menade han, men det är inget att tala om. Han sade att hans
delegation sagt ifrån på skärpen till skandalskribenterna redan på
PEN-konferensen när de första nyheterna kom. Ni hotar freden, hade
man sagt, sade han. Och han försäkrade mig att man önskade goda
förbindelser och att man inte tänkte publicera någon svensk
författare som kunde störa det goda grannsämjeförhållandet. Jag svarade
att jag inte kunde care less vilka svenska författare de gav ut eller
inte gav ut men han var tyskt översvallande och tjänstvillig och
lovade högtidligt att inte publicera någon svensk som kunde orsaka
irritation i Stockholm. Dom är sig lika! Dom förstår ingenting. Jag
sade att för oss fick dom gärna publicera Guillous och Myrdals och
de andras samlade arbeten och att vi säkert skulle lämna statsbidrag
till affären om dom gick via Svenska Institutet. Han skrattade som
om jag gjort ett gott skämt vänner emellan. Ibland känner jag
verkligen en lust att ta fram en knappnål och sätta i baken på dem.

Nå, jag släpper ånga! Fast inte har historien varit bra. Och Olle
har varit uppe och töntat igen. Vi får debatt om det vad det lider.
Då skall jag upp och trycka till.

Kanske har det hela varit till någon nytta. Vi får se!

Vad Torsten beträffar lovar jag att ta hand om honom när han
kommer. Han har väl inte börjat dricka?

Många hälsningar.

Gugge




VI

(Torsten talar, hotell Stockholm)

— Det är ett förbannat väder ni har. Det svenska helvetet är ju ett
blåsigt draghål. Du vet som gumman sade när prästen hotade att hon
skulle brinna i Gehenna. Ja, tack. Förr sade jag ju alltid att man
frös mer i Paris. Men det är inte sant. Det är bara en sådan där
utlandssvensk dröm om ren vit snö och torr fin kyla. Sverige är inte ett
land för folk. Den optimala befolkningen i Sverige är en enda
person som pantar landet och flyttar till Paris! Ja, det är gammalt.
Tack! Det kan jag behöva. Kylan sitter i märgen.

— Kanske inte bara kylan förresten. Landet molar i mig. Hotellet
hade ju skaffat en Volvo åt mig. Det var som att hålla på hela dagen
att knuffa fram ett hölass genom kurvorna. Jag sneddade ju upp
genom Bergslagen på smavägarna och det borde jag inte gjort. Du vet
hur vägarna är vid den här tiden på året. Tänkte åka in och titta på
torpet men gjorde det aldrig. Ville ju upp och se på graven och
sedan hem hit i tid att ta ett varmt bad innan du kom. Det var bara
modd och blåst och släkten hade varit framme och ändrat på stenen.
Den passade inte in i den nya tiden eller också passade den inte in
i deras nya ambitioner. Den var för stor och prålig och så hade
gubben kallat sig godsägare också. Det stack i ögonen. Nu hade man
plockat bort all marmor och gett honom liten granitplatta med ordet
hemmansägare på. Det låter bättre. Det kanske kniper röster
däruppe. Fy fan. Det är svenskt.

— Jag minns ju när han ritade gravvården sin. Han tyckte ju om
att rita. Det hade han ju lärt sig. Det är proportionerna det hänger
på, sade han. Allt är en fråga om rätt proportion. Det måste ha varit
vid nyår 1942. Han kände sig ju rätt dålig då och visste väl hur det
skulle gå. Det vet man ju.


— Jag är väl lite ur balans. Såg du att Hans hade skrivit ett stycke
i NYT? Han hade hållit på att muttra om det när jag var däröver
men han hade inte låtit mig läsa det. Han var väl försiktig som
vanligt. Ville ha det i tryck först. Har du läst det? Jag vet inte
riktigt vad jag skall säga. Han tar för lätt på det. Jag tror jag minns
vad han syftar på. Du var väl med också. Jag minns det tydligt.
Kenneth W. Bolton talade om demokratins självförsvar och the tradition
of civism. Det var ett förbannat fint framförande. Han tog upp hela
det amerikanska arvet och ställde frågan om demokratin och
demokratins självförsvar på ett principiellt sätt.

— Det var ju inte så att det varit byråkratin som krävt kontroll
och prövning av medborgarsinnet. Byråkratin tenderar alltid att
skydda de sina även när dessa är hostile till moderkroppen, sade han
och han tog exempel från franska revolutionen.

— Douglas var en ganska troskyldig typ. Det var väl det som blev
hans olycka när han råkade i konflikt med Meyer som ju var en
sådan där europeiskt cynisk judisk emigrant. Den gången bad Kenneth
W. Bolton Douglas att läsa upp ur sektionen Bergets protokoll för
den 14 augusti år 1793. Han talade ju fin franska Douglas. Jag
minns stycket än. Det sitter i bakhuvudet. Då föddes
lojalitetsregistret. Varje medborgare skulle egenhändigt — eller med hand å
penna klart medveten om handlingens vikt — underteckna
förklaringen om de mänskliga rättigheterna och den republikanska
konstitutionen. Den som inte gjorde detta hade ingen medborgarrätt.
Den som bröt mot sitt ord var värd döden. Så föddes
lojalitetsförklaringen. Den var en folklig och demokratisk och revolutionär akt.
Och jag minns hur Douglas stod upp och läste med sin höga, klara
röst:

Pour que dorénavant nous puissons tous nous honorer de la même
estime et confondre tout esprit d’astuce et d’intrique chaque fois
qu’il y aura élection, ou nomination pour quelque emploi ou
mission, le régistre sera consulté pour savoir si les noms des proposés y
sont contenus: dans le cas contraire, les aspirans seront rejettés
comme étant indigne d’être initiés dans un gouvernement
d’hommes libres.

(För att vi från och med detta nu kan sätta en ära i att ha samma
åsikter och för att vi skall kunna fördriva varje intrigens och
baktankens ande skall var gång när ett val eller en utnämning till vilket

som helst uppdrag eller anställning detta register rådfrågas för att
efterse huruvida den föreslagnes namn finnes däri. I motsatt fall skall
aspiranterna förkastas såsom ovärdiga att upptas i en regering av
fria människor.)

Kenneth W. Bolton fick oss att lära oss detta utantill. Det är den
radikala och demokratiska civismens grundsats, sade han. Och han
framhöll att just detta att sektionen Berget talade om en regering av
fria människor innebar att sektionen Berget slog fast att folkets
suveränitet förde till att en sektion icke blott var en lokalförvaltning
utan en beståndsdel av de fria människornas regering. Det finns en
stor demokratisk tradition bakom den federalistiska principen om
staternas rättigheter i unionen, sade han.

Hans slarvade bort det här i sin känsliga kolumn. Han gör så när
det passar. Men han kunde gott ha sagt att Douglas kanske hade fel i
själva sakfrågan och hade missuppfattat Meyers cynism och
europeiska intellektuella hållning men att Douglas ville göra rätt. Det
hymlas för mycket med femtiotalet. Jag håller inte med er om att det
var ett uselhetens och eländets årtionde. Det vet du. Vi tog ju en
gång upp kampen för den vanliga människan. Och det var inte
Stalin som stod för demokratin och traditionen från 1793 när korten
skulle synas i Korea. Men så kan det låta på många av er nu. Ni
följer med strömmen. Men det gör inte jag.

— Nå, inget ont ment. Du behöver inte ta illa upp. Men du
förstår väl att den där artikeln Hans skrev sätter sig i halsen när man
vet hur djävligt Douglas har det nu. Hans har ju sitt på det torra.
Men också Douglas var ju med bland oss. Och vi hängde ju ihop.
Man kan inte bara helt plötsligt säga att det bara var han därborta
som gjorde det han gjorde på femtiotalet. Men Hans har blivit så
försiktig i FN. Det är som om han alltid trodde att hela tredje
världen står och lyssnar på vad han säger. Men jag skiter i dem. Shejker
och hövdingar och kungar och allt annat som säger sig vara folk.

— Kenneth W. Bolton är ju död för länge sedan han också. Jag
kände honom bättre än vad ni gjorde. Han brukade ta sig ledigt för
att gå promenader och prata med mig. Vi gick ner till floden och
han talade om hur han arbetat i progressiva partiet för La
Follette. Han talade om hur farmarna kämpat för bättre förhållanden
och för att rensa upp bland byråkrater och järnvägsbaroner i
Washington DC och se till att det blev vanligt folk inte finanshajar som

skulle regera Förenta Staterna. Vet du vad han gjorde på hemväg
sedan? Jo, han tog mig till drug-storen och bjöd mig på ice-cream
soda. Han sade att jag egentligen var en riktig amerikansk grabb.
Han tyckte jag borde stanna. Jag hörde till detta land av immigranter.
Ett land som inte ärvts utan som byggts upp av arbetande händer,
sade han.

— Hans skämtade ju om honom. Hans har aldrig haft något
riktigt sinne för mänsklig helgjutenhet. Ty även om man kunde skratta
åt Kenneth W. Bolton så var han ju en genuin människa. Och han
var ju den stora specialisten på amerikansk
nittonhundratalshistoria. Han visste ju allting och man kunde fråga honom om vad som
helst och han var precis likadan mot alla vare sig de var enkla
studenter från Sverige som vi eller stora och världsberömda forskare och
politiker.

— Det var ju han som hjälpte mig att få det där jobbet åt FN.
Han kände Lie och talade direkt med honom och Lie hörde sig för
hos Sven och så fick jag det. Ni åkte hem och jag flög till Korea.
Då sade Hans inget mot det. Då sade han bara att jag hade tur som
en tokig. Men Kenneth W. Bolton tog ut mig på långpromenad och
hade ett allvarligt samtal med mig. Du skall till Korea. Du kommer
att se mycket som är ont och mycket som är eländigt och Gud skall
veta att det kommer fram både det ena och det andra när man
börjar mocka i den stora samhällsdyngan. Men det viktiga är inte alla
de små detaljerna och ytterst är det heller inte viktigt om det
verkligen var så att Rhees trupper utlöste kriget genom att erövra Haeju
eller om kommunisterna gick till angrepp utan att vara provocerade.
Det enda som är av verklig vikt är att komma ihåg vad Truman
sade 1947 att i detta ögonblick av världens historia måste varje
nation välja mellan olika livsvägar. Valet är inte obehindrat och fritt.
Vi måste därför hjälpa de fria folken att skapa sitt eget öde. Du
kommer, sade han, att komma till den front där kriget är verkligt
hett. Din uppgift är att hjälpa det koreanska folket att kunna bli
fritt nog att skapa sig sitt eget öde. Därför har FN gett dig det stora
förtroendet att gå ut dit där du får stå i dynga och blod och elände
och smuts och mitt i allt detta hålla ditt hjärta rent och veta att det
du gör det gör du för folkens frihet.

— Jag var riktigt glad att Hans aldrig hörde detta. Men så
upplevde vi det då. Nu är Kenneth W. Bolton död. Lika död som gubben

däruppe under sin nya falskskyltade gravvård. Och det finns väl inte
mycket kvar av liket längre. Några oxeltänder kanske. Om man inte
gjort Kenneth W. Bolton till mumie. Amerikanarna har ju konstiga
dödsriter. Gubben borde man dock låtit vila i frid.

— Men hade man kunnat hade man väl grävt upp honom och
skrivit in honom i NTO. Det var ju där han började en gång.
Templarsångare. Men man lyckades i alla fall pressa in honom bland
hemmansägarna. De skaffade väl dit pressen också. De brukar vara
skickliga på sådant. Syns på bild när de bär blommor till graven och
går i gamla kyrkan. Också det kniper väl röster.

— Ja, du kände ju gubben. Han var hygglig. Han var annorlunda.
Det var väl sommaren 1942 vi var uppe hos honom. Minns du det?
Och han bjöd på konjak. Ni är stora grabbar nu, sade han. Han dog
ju sedan den hösten men du var ju inte på begravningen. Och det
var väl rätt för ni var inte släkt. Det var en stor begravning. Och det
var krig så det var hästskjutsar. Egentligen skulle jag ärvt hans
bibliotek. Det hade han ju själv sagt. Det minns du väl? Han visade
oss Hogarths ”Analysis of Beauty” och förklarade skönhetens linje för
oss och sade att jag skulle få ärva hela biblioteket efter honom. Det
fanns ju mycket fint franskt sjuttonhundratal. Halva Cohen
åtminstone! Men det fick jag ju inte. Det ville man inte. Man sålde det
på auktion i stället och det var ju inte ens några priser på den
tiden. Jag var så förbannad. Det var därför jag inte gick på
auktionen. Efteråt hörde jag att Hogarths bok gått för tolv kronor. Jag
kunde ha spytt. Men de är ju sådana. Och nu har de bytt grav åt
gubben också.

— Det var hyggligt av dig att ta dig ledigt. Det är ju inte så
många kvar av det gamla gänget nu. Inte så många man kan prata
med i alla fall och du vet hur det är när man kommer hem. Men det
vet du inte riktigt. Du har ju aldrig varit ute på allvar. Du har bara
varit bortrest några månader ibland. Men efter tjugofyra år ute är
man ganska löst. Jag tycker ju inte ni gjort Stockholm vackrare
precis. Jag menar inte det bara som utlandssvensk kritik. Jag skulle tyckt
så också om jag bott här. Men slottet står kvar. Och kungadömet.
Det visste jag ju redan då.

— Birger är väl inte så konstig. En svensk som super. Han var
nere hos oss på väg österut för SIDA. Jag hade honom inte hemma.
Jag erbjöd honom rum, jag har ju gott om dem, men han ville inte.

Han höll till på ett litet hotell nere i kvarteret vid rue
Monsieur-le-Prince. Han hade bott där förr sade han. Han var inte klok. Första
kvällen ville han jag skulle följa med till bar Monaco. Han ville ta
en calva och spela pin-ball. Jag trodde han skämtade men sedan
hördes han inte av på tre dagar och jag gick ner för att leta rätt på
honom. Då var han alldeles väck. Han hade ett litet ynkligt rum och
satt på sängkanten när jag kom in och drack billigt rödvin. Sedan
sade han:

— Förlåt mig!

och tog upp sin högersko och spydde i den. Det gick inte att tala
med honom. Han ställde ifrån sig skon på nattduksbordet bredvid
vinflaskan och sade att han skulle gå ned till grabbarna om hörnet
och så somnade han. Jag bad tanten att gå upp och se till honom och
gav henne en slant för det. Senare på kvällen ringde hon mig. Birger
hade gett sig ut. Han sprang genom gränderna och bara skrek. Han
var barfota. Hon var rädd att polisen skulle ta honom och jag körde
ned till kvarteret. Klockan var väl ett på natten. Jag fick syn på
honom uppe i hörnet vid rue Casimir. Han tjoade och sprang undan.
Så småningom hittade jag honom uppe på place de l’Odéon. Han
satt på trottoaren och vaggade med huvudet. Jag fick tag i honom
och lyfte upp honom och drog honom med mig hem till hans hotell.
Han var som en trasdocka. Men när vi fått upp honom på rummet
repade han sig igen. Han började fäkta med armarna och slet sig lös
och sade att han var en tjur och så sprang han tvärs över rummet
och körde huvudet i väggen. Det gjorde han två gånger utan att vi
fick grepp om honom. Han var hal som en ål och alldeles nerspydd
och tredje gången körde han huvudet i kranarna ovanför handfatet
och vattnet sprutade. Då föll han baklänges och var helt borta och
blodet rann över ansiktet på honom från ett djupt jack i svålen.

— Nå, han var väldigt mager redan då. Han såg dålig ut också
när han var nykter. Jag ringde konsulatet nästa dag och fick dem att
ta kontakt med tidningen och läkare och allt och se till att han
transporterades hem. Han var pank och jag betalade kalaset. Hade
jag inte gjort det hade han blivit ett av kranierna uppe på Musée
de l’homme. Men han var ju den som skulle blivit lyrikern bland oss.
Minns du när Lindberg lät honom hålla morgonbön och han läste
Ekelöf i stället och krossade bokstävlarna mellan tänderna och hela
aulan började tjuta av skratt och det blev fullkomlig skandal? Sedan

på kvällen satt vi ju i ditt rum och han hade sina nya dikter med
sig. Men du sade att du sket i lyrik för du hade börjat läsa Stephen
Crane eftersom Lundkvist skrivit om honom och sedan började ni
gräla och han beskyllde dig för att läsa världslitteraturen efter recept
och menade att när du nu läst allt som Böök rekommenderat hade du
börjat med Lundkvist men att du inte förstod något för det och du
sade att han inte kunde annat än imitera det som varit på modet
tio år tidigare med Ekelöf och modernister och hela surven. Sedan
gick vi hem till Eva och drack te som vanligt och Hans låg på
hennes säng och rökte och lät henne spela de plattor han hade haft med
sig. Det var Bessie tror jag. Minns du det? Det var allt djävligt
länge sedan. Det var våren efter el Alamein och Stalingrad och Hans
brukade hålla långa föreläsningar om hur stilig den nya världen
skulle bli med funktionell arkitektur och nya städer av helt annat
slag än de städer vi kände och att egentligen och ur evighetens
synvinkel hade detta krig varit nödvändigt för att världen skulle kunna
nå fram till en ny och bättre världsordning. Han lyssnade ju på BBC
han.

— Nej, jag tog inte vägen hem förbi landet här bara för att åka
upp till graven. Du vet ibland har man sprungit så fort att man
måste låta själen hinna upp också. Och det sista året tycker jag att
den legat långt efter mig. Jag drömmer mycket mer nu än för några
år sedan också. I natt drömde jag att en stor man gav mig pepparrot.
Han hade malt den och höll fram den åt mig. Nu skall du inte bli
freudsk. Vi är inte sjutton längre. Vad jag menar är att jag
drömmer stora och tydliga scener och det brukade jag inte göra. Det är
nu nästan som om jag inte kan vara riktigt säker på vilken som är
drömmen. Ty i drömmen minns jag ju detta nu och här som
spridda och tillfälliga och förvridna bilder och i detta här och nu
minns jag drömmen som spridda och tillfälliga och förvridna
bilder. Det är som om vi alltså var sjutton igen. Och vilken är
drömmen egentligen Georg!

— Jag var ju inte riktigt sådär litterär som ni och jag minns att
jag nöjde mig med Mark Twain. Du vet; Vilken var drömmen
egentligen? och han som seglade i en droppe. Man läser visst inte
det numera. Man läste det visst inte då heller och du rynkade på
näsan lite och talade om dina franska dekadenter och höll långa
föredrag för mig om varför Mark Twain trots allt aldrig kunde vara mer

än en historieberättare och dessutom hade han haft en så djävlig
hustru som förstörde allt han skrev för det hade du läst hos Lundkvist
som läst det någon annan stans så det lönade sig inte att läsa hans
konstigare berättelser som ju ingen tog som litteratur i alla fall
utom mannen som korrumperade Hadleyburg som var en klassiker på
sitt sätt. Minns du den kvällen? Det måste ha varit samma vår. Jag
skulle följa dig hem och sedan vände vi och du följde mig hem för vi
var inte färdiga med diskussionen och så gick vi fram och tillbaka
hela natten till dess det var sol överallt. Jag minns inte varför de
andra inte var med.

— Ett tag hade jag faktiskt tänkt att jag kanske skulle flytta hem
igen. Men varför skall jag det? Du har ju varit med om det hela så
du märker nog inte hur mycket Sverige förändrat sig på de sista
tjugo eller tjugofem åren. Du vet man reser ut 1950 och kommer
tillbaka 1974 och allting är annorlunda och till och med människorna
är annorlunda och ibland undrar jag om inte också språket är
annorlunda. Jag tycker inte om mig här längre.

— Ja, hade man låtit bli att tafsa på hans grav hade jag kanske
kommit hit för att stanna. Men vad skall jag nu här att göra? en
socialdemokratins ci-devant. Jag var med i SSU när det verkligen
gällde. Det var ju inte du. Jag minns när jag skulle gå ut för att
demonstrera 1944 och bar studentmössa och jag minns vad du sade.
Nåja, olika falla ödets lotter och resten behöver jag inte dra. Men
vad skulle jag här att göra? Ni skulle inte veta var ni skulle göra av
mig. Alla platser däruppe är ju redan besatta och väntelistorna är
övertecknade och ingenstans finns att börja. Jag kan ju inte börja
underifrån. Jag har ju status. Fast inte någon modul hos er. Jag kan
riktigt höra hur Örn skulle säga det. Men är det riktigt riktigt då
han inte är i karriären? Så skulle han säga. Och han skulle ha rätt.
Jag är inte i karriären. Inte nu längre. Och det är väl inte bara det
utan att de ambitioner jag skulle kunna ha de sträcker sig högre än
att bli landshövding eller att bli något slags Thedin. Som jag ju
inte kan bli för Örn skulle ha helt rätt när han skulle mena att jag
inte ens var i karriären.

— Det är jag väl inte hos oss heller längre. I början när jag var
utstationerad och var på besök i headquarters och taxin svängde in
på Avenue Klébert då kände jag mig riktigt högtidlig och när den
drog upp framför ingången tänkte jag att det nog skulle bli jag som

en dag toge över hela klabbet. Men nu går jag varje morgon ner
mot bron och det gör jag vinter som vår och vare sig det regnar eller
är solsken för konditionens skull. Den måste jag ju tänka på nu
särskilt efter smällen 1973. Vi blir ju inte heller yngre någon av oss och
jag har ju mina år just ovanför tropikerna och de tar på lever och
hjärta som majorerna brukar säga. Sedan går jag genom parken och
sneddar fram mot palatset och egentligen har jag inte en tanke på
att kunna gå vidare där. Egentligen är jag ju ganska så expendable
och allting har ju också blivit så annorlunda under dessa senaste år.

— Annat var det ju förr. Jag minns då alldeles när jag placerats i
UNESCO och jag skickades till Delhi för världshistorieprojektets
skull. Jag var bara där några dagar och sedan var jag i Bombay. Det
var på våren 1952 och jag gick till Tata Institute of Fundamental
Research för att titta på D. D. Kosambi som man rekommenderat
mig. Han var svår sade man men jag kanske kunde ha nytta av
honom. Vi hade gjort en appointment och det visade sig vara en
ovanligt snorkig indier. Du vet en av dessa marxistiska brahminer.
Jag hade inte läst hans uppsatser och jag låtsades inte ens kunna
något om indisk historia och själv var han ju matematiker egentligen
och jag skulle ju bara söka sound him om han ville arbeta åt oss.
Men han bara skällde på Förenta Staterna och menade att jag var en
typisk okunnig europé som gick i Förenta Staternas ledband. Det
hela var ganska fantastiskt egentligen och det var knappt jag fick
in ett ord på tvären här och där. Så det blev inget samarbete och jag
kände mig rätt dyster ty det tycktes som ett misslyckande. På tåget
upp till Delhi var jag rätt övertygad om att jag inte skulle klara
jobbet. Jag hade luftkonditionerad hytt och låg mest och läste
Toynbee. Men när jag kom upp så hade Nehrus First Secretary ringt och
sagt att premiärministern ville se mig till te. Han var ju intresserad
av vårt projekt. Det skulle vara informal.

— Det var första gången jag träffade Nehru. Han var precis
sådan som Roerich målat honom. Med ros och allt. Det var en av hans
goda dagar och han var charmig som bara han kunde vara. Vi fick
te och Indira sade att hon själv gjort muffinsarna. Vi talade om
historien och Nehru berättade om sitt första möte med Gandhi. Han
frågade mig hur jag hade det och jag sade som det var att det inte
gått särskilt bra i Bombay. Nej, sade Nehru D. D. är svår. Brilliant
men svår. Det har han efter sin far. Kommunist är han också och det

hade nog varit bättre om han hållit sig till the lord Buddha. Nehru
menade att det var ett dåligt råd jag fått att resa till Bombay för att
tala med D. D. Kosambi. Det fanns helt andra. Det rimliga vore att
indiska synen kunna presenteras av sådana som Radhr Kumud
Mookerji och Radhakrishnan och andra. Det fanns sannerligen ingen
brist på goda historiker som kunde sätta in Indien i sitt
sammanhang. Han vore själv intresserad av att komma om han kunde
placera in det i sitt schema. Det var ju viktigt att övervinna de
europeiska vanföreställningarna.

— Det var en fantastisk eftermiddag. Nehru var vacker som en
yngling och talade till mig som om vi varit två undergraduates och
Indira hällde upp te och bjöd på varma muffins hon själv bakat.
Strax innan jag skulle gå undrade Nehru om jag menade att
Kosambi skulle få gå till Kina. Han hade kommit med en ansökan om
att han skulle få leda en delegation för fredsrådet till Kina. Han
ville ha tag i några manuskript där också. Nu undrade Nehru hur
jag som utomstående såg på det hela. Nå, mr Prime Minister, sade
jag det var väl inte min sak att lägga mig i sådant som var rent
indiska förhållanden och jag kunde ju inte säga att jag verkligen
kände D. D. Kosambi och det var väl i och för sig bara bra att de
två stora nationerna i Asien kunde komma varandra närmare i sina
kulturella och vetenskapliga förbindelser även om jag som
representant för en internationell body ju inte kunde rekommendera
kontakter med röda Kina fast jag trodde inte att den resan skulle kunna
missuppfattas ens i Förenta Staterna där man ju var abnormt
känslig både när det gällde Indien och än mer när det gällde Kina och
det var kanske inte att undra på med kriget och allt. Egentligen
trodde jag nog om jag skulle säga det verkligt uppriktigt och som
min rent personliga mening att en sådan resa skulle kunna
missuppfattas såväl i Washington där jag inte hade mycket förbindelser som
på mitt eget headquarter där man i alla fall strävade efter att ha det
bästa förhållande med State Department och därför skulle nog
delegationen kunna skada Indiens ansträngningar att åstadkomma en
varaktig och rättvis fred i Korea. Men jag trodde nog inte, sade
jag, att det skulle vara riktigt bra om D. D. Kosambi hindrades från
att resa ty det var viktigt att Indien framstod som en hederlig broker
i konflikterna på det asiatiska fastlandet och därför skulle nog jag
som min personliga rekommendation föreslå att D. D. Kosambi

ensam fick resa men att själva delegationen finge bli kvar i Indien.

— Nehru log och sade att jag var en bright boy och sedan började
han åter tala om det symposion han föreslog. Han menade att den
indiska regeringen kunde stå för merparten av kostnaderna men att
vi finge se till att det bleve en verkligt representativ samling. Det
skulle kunna betyda en vändpunkt inom historiografien menade
han. När jag sedan gick viskade hans sekreterare till mig att jag
verkligen hade haft tur med premiärministern för han hade mitt
under vårt tedrickande sänt ut Indira att stryka över en lång rad
appointments för att vi skulle kunna fortsätta samtalet i lugn och ro.
Jag förstod att han verkligen var intresserad och att det nu verkligen
gällde att sälja honom på tanken. Jag insåg ju att detta var min
stora chans.

På vägen hem, jag bodde ju i andra ändan av staden på gamla
Maiden’s i the Civil lines, funderade jag på uppläggningen.
Mycket berodde ju på själva titeln. Asian perspectives fungerade ju
inte. Dels var titeln alldeles för vid och dels kunde man bli
misstänksam. Du vet det var ju krig lite varstans då. Inte bara i Korea
och detta var ju just som man var helt tokig i USA efter att ha
förlorat Kina. Det måste vara en mer specifik rubrik. Nehru själv var
ju tagen av Ashoka. Det syntes på statsvapnet inte minst. Man
kunde bygga på det; Ashoka and the rule of love. Men det lät inte
riktigt trovärdigt och frågan var hur många historiker med
standing som skulle ställa upp då. Ett tag tänkte jag på något allmänt
som Continuity and change in Asian history men inte heller det var
bra för det gav möjlighet för sinologer att börja tala om yin och
yang och det skulle inte Nehru tycka om. Det gällde att fånga in
honom med en riktigt bra slogan. Indusfloden låg ju i Pakistan nu.
Det var synd ty The Indus valley civilization and dess ditt eller datt
låter ju alltid bra och är en tacksam rubrik att få in historiker med.
Då skulle det i varje fall blivit många engelsmän.

Jag hade tre stora sköna mörka rum och så snart jag kommit upp
till mig bad jag om is och vatten av room-bearern. På den tiden var
det pli på dem. De hade inte hunnit slappa till och man kunde både
beställa vatten och is utan att riskera att bli sjuk. Då kokade man
vattnet. Hur det är nu vet du ju själv.

Sedan satte jag mig att skriva. En sammanfattning av samtalet;
ett motiverat förslag; praktiska synpunkter. Det skulle inte få bli

mer än en kvarto med ordentliga marginaler och dubbelt radavstånd.
Ett enda papper!

— Nar jag satt där i det stora mörka rummet och skrev visste jag
att detta var min stora chans. Jag hade inte lång tid på mig. Nästa
dag kunde Nehru ha glömt mig igen. Det gällde också att formulera
sig precis så att han på en gång intresserades av projektet och kunde
bestämma sig för att ge pengar till det och samtidigt kunde få
förakta mig lite. Det var ju inte bara så att han var lynnig och
charmig och inte gärna tålde dumhuvuden; han behövde förakta också.
Han var ju en kashmiri brahmin.

— Du förstår jag hade ju inget mandat för det här. Jag var ju
verkligen mycket junior och hade skickats till Indien på
springpojksuppdrag för att få några olika professorer intresserade av att
skriva några papers för oss och samarbeta med oss i en förberedande
kommission. Att lova något för UNESCO kunde jag ju inte. Men
detta var min stora chans och jag lovade. UNESCO skulle göra allt!
Hela arbetet med den nya världshistorien skulle få sin brännpunkt
just i ett symposium i Delhi. Det behövdes bara att den indiska
regeringen gick med på det.

— I min första draft hade jag tagit upp Mahabharata också. Men
det vågade jag inte bygga vidare på. Jag var ju uppriktigt talat inte
vidare kunnig om Indien på den tiden. Timmen med Kosambi
hade varit otäck nog. Så jag tog Sanchi och Ashoka i stället.

— Jag föreslog januari 1954. Det skulle ge tid till förberedelser.
Allting skulle inledas med en stor opening session i Sanchi. Jag
föreslog att Nehru skulle presidera och att Radhakrishnan skulle tala
om ahimsa och tolerans och hinduismen som praktisk enhet i
mångfald exemplifierad i Indiens historia. Själva arbetet skulle sedan
genomföras i Delhi. Scholars från alla UNESCO:s medlemsländer
skulle presentera sina findings inom ramen för ett gemensamt tema.
Detta, menade jag, skulle balansera mellan nödvändigheten av en
historical re-orientation för Man i denna vår tid av decisive
changes vilken borde lägga grunden för en common world-outlook
vilken inte offrade det mänskligt relevanta åt en facticity som var
societal blott på en superficial level utan som innefattade ett vårt
gemensamma re-statement av de fundamental insights i the reality
of human value structures som Asia — ordet lät ju i detta
sammanhang utan tvekan som India — stått för through the ages i the

human shaping of history. Hur detta tema som jag framed skulle
formuleras lämnade jag öppet for the time being. Och jag bad om ett
snabbt ställningstagande.

— Det var fräckt. Men Nehru tyckte om fräckhet ibland och det
hela var ju en chansning. Jag tror inte jag riktigt berättat det här
för dig tidigare. Men du bör känna igen det. Det var ju mitt gamla
anförande i gymnasieföreningen år 1942. Men då hade jag ju trott
på det och då hade du och de andra i gänget sagt att det var bra och
jag hade till och med tyckt det vara modigt och nassarna hade
visslat och stampat. Jag minns ännu Würz som satt på första bänk rakt
framför mig och var så förbannad att han var blå i ansiktet. Det
hade tagit tio år för orden att tömmas på innehåll. Nu hade jag
bakat ihop dem till något slags UNESCO:ska och petat in lite
indiska fraser på tvären och gjort ett förslag och när jag sänt iväg det
med ett bud till premiärministerns residens fick jag kallsvett.
Plötsligt blev jag djävligt rädd. Jag satt i det stora mörka rummet och
tittade på den imiterade fire-placen av trä och vart rädd.

— Det kändes som om någon stod tätt bakom mig beredd att ta
mig i nackskinnet och slunga ut mig i natten. Jag frös. Jag drack ur
nästan hela flaskan den kvällen och såg hela tiden för mig själv hur
Nehru öppnade brevet och såg så där kallt förbannad ut som bara
han kan göra och sedan kallade på sin sekreterare och bad denne
skicka dumheten till Mathieu i Paris. Och då vore det slut.

— Du minns när vi skulle iväg till Förenta Staterna den gången
1949 allihop så blev det trubbel med mitt visum. Plötsligt fick jag
inget visum av amerikanarna. Det var för att jag gått på några
kommunistmöten 1945. Det var inte så konstigt på den tiden. Du
vet ju hur det var. Vi hade varit flera stycken från SSU den gången
som ibland gick till kommunistmötena och som diskuterade med
dem. Det var ju innan Prag. Ingen hade sagt åt oss att inte göra det.
Men de hade väl haft någon där som rapporterat och så fick jag
inget visum. Och det gick ju inte att klaga heller. Jag var ju uppe på
SKU på Kungsgatan i Stockholm och talade med Knut Olsson om
det och bad om ett intyg på att jag aldrig varit medlem men han
bara flinade och sade att han tyckte jag kunde gå med nu när jag i
alla fall gjort mig olycklig.

— Det var ju ingen som kunde göra någonting och alla bara
ryckte på axlarna och plötsligt var det som om jag började upphöra

att finnas till och till och med du och Birger och Hans och Eva
började dra er undan tyckte jag och jag visste inte hur jag skulle göra
och det var då jag bestämde mig för att ta ett uppriktigt samtal
med konsuln och sedan ordnade allt sig.

— Men när jag gick på Strandvägen den vårdagen och skulle få
tala med konsuln och skulle få säga precis som det var och inte visste
om han skulle tro mig och hjälpa mig eller om han skulle kasta mig
på porten och då kändes det på samma sätt. Det var ett gamble och
skjortan var alldeles våt i ryggen. Tänkte ni på hur jag hade det
någon gång? Jag tror inte det. Ni förstod aldrig hur nära det hade varit
för mig. När vi stod på däck och gamla Gripsholm lade ut och ni alla
skrek: — Vi är på väg! Vi är på väg! Vi är på väg! då minns jag
att du sade: — Du fick visum i alla fall trots att du skulle skjuta
presidenten och göra världsrevolution.

För ni förstod ingenting då ännu. Eller åtminstone tyckte jag att
ni ingenting förstod.

Men så kände jag mig den natten när jag väntade på vad Nehru
skulle göra. Och jag undrade vad som skulle hända om han blev
förbannad. Mathieu skulle stänga det helt för mig om Nehru skrev till
honom. Jag visste att också den gamla visumhistorien fanns i mina
files. Hade Nehru gjort det då var det slut. Då hade jag måst
lämna. Fått komma hem till Sverige och vad skulle jag gjort där?
Inte ens lärare kunde jag bli. Jag hade ju inga riktiga meriter. Och
rörelsen skulle inte ha någon användning för mig. Du vet på den
tiden tog man ingen som fått en klick på sig. Jag satt där i Delhi och
var skiträdd helt enkelt.

— Jag sov en helt kort stund. Sedan vaknade jag och hade svårt
att andas. Jag var helt övertygad om att jag gjort mitt livs tabbe. Jag
undrade vad jag skulle göra därhemma. Jag undrade om det skulle
bli möjligt att fixa något i Stockholm. Det var väl det enda ställe
där det kunde gå.

— Du vet nu efteråt förstår jag hur märkvärdig världen var under
de åren. Det var som om tiden höll andan. Men det begrep jag ju
inte då lika lite som någon annan. Jag låg där i mörkret i Delhi och
funderade på hur jag skulle ordna ett hörn åt mig i Stockholm när
jag nu fick foten. Något med konst kanske. Man kunde organisera
ett hörn åt sig någonstans inom Konsum, tänkte jag. Men jag var
rädd. Perspektiven var inte större för mig. Och egentligen var jag

ju då bara en skolgrabb ute på resa i en efterkrigsvärld. Du minns
det var ett alldeles speciellt stilla ljus över städerna på den tiden.
Fast egentligen var det ju Koreakrig och jag hade varit där. Men i
Europa märktes kriget ju inte annat än på att amerikanarna åkte
runt och investigerade och att kommunisterna slogs på gatorna och
det var bra tider. Hos oss på UNESCO hade man gjort
investigeringar om vår pålitlighet och jag hade ju klarat mig, jag var ju på
rätt sida, men om Nehru nu bråkade skulle jag få fan. Jag ångrade
mig.

— På förmiddagen fick jag svar. Det var sekreteraren som skrev
att premiärministern fann förslaget intressant och lovade att ge det
sitt support och att alla praktiska frågor med säkerhet skulle kunna
ordnas och att vad Indien beträffar skulle han honour alla
obligations och att han hade föreslagit en titel som borde täcka temat rätt
väl: Cultural impact of Indian Asia. Han hade önskat mig lycka till
och hoppats att jag skulle ta kontakt med honom nästa gång jag var
i Indien.

— Det var vad jag hade med mig tillbaka till Paris. Det blev
några känsliga dagar. Mathieu var vit i ansiktet av ilska. Jag hade ju
bundit upp dem. Men man kunde inte desavuera mig. Då skulle
UNESCO ju tappa ansiktet. Carmichael bara flinade och sade att
Panditji behövde ett kort att spela ut mot Mittens Rike. Men han
sade mig att jag nog skulle komma att gå långt. Mathieu tog hand
om det hela själv och jag fick inte syssla med det mer. Han hotade
att skicka ut mig på fältet som alfabetiseringsexpert i Manila men
så beslöt man att sätta mig på att sortera reproduktioner i stället.
Göra kataloger. Det var inte förrän Mathieu dött som jag ju kom ut
igen.

— Visst förstod jag vad han menade. Ty när han väl var död och
jag kom ut och kom till Indien igen så märkte jag att jag hade pull,
riktigt ordentlig pull i Delhi.

— Vad symposiet beträffar blev det ju som det brukar.
Amerikanarna trasslade och varken Nehru eller UNESCO var ju vidare
populära och det lades på hyllan ett tag. Det fanns inga pengar till det
heller. Men jag var ju rätt glad. Det var då jag bodde nere vid rue
Guénégaud.

— Minns du att det fortfarande faktiskt fanns en timme då det
var blått i luften? En blå timme? Det var innan hela Paris slammat

igen av bilar och avgaser. Jag tror att det egentligen var den tid då
jag var lycklig. Fast det visste jag ju inte då. Egentligen borde man
kunna djupfrysa tiden. Då hade jag fortfarande levt kvar i de två
rummen däruppe på fjärde våningen. Men det förstod jag inte utan
jag bara ville komma ut och skaffa mig ett utgångsläge för en attack
mot toppen. Och hela tiden tänkte jag ju att när jag tar över då ...

— Du skämtade med mig om det minns jag. Men det var ju inte
så mycket att skämta med. Det var inte konstigare än att du skulle
komma dit du kommit. Det hade jag inte trott då. Var du
egentligen ens riktigt med i rörelsen då? Jag hade minst lika stora
möjligheter och man talade ju om mig som en bright boy. Carmichael
riktigt tog sig an mig. Vi brukade köra ner mot Loire-dalen över
veckosluten. Vi uppträdde som helt vanliga turister som tittade på slott
och drack lite vin och åt något gott. Han var intressant att prata
med. Han hade ju kommit över från gamla NF. Där hade han hållit
på med opium och hos oss höll han på med konst. Han hade
övervintrat i Genève under hela kriget och hade mycket att berätta. Han
var hygglig mot mig. Han var ju ganska ensam då också och det var
inte alla som förstod hans humor. Men det var han som skyddade
mig mot Mathieu och han brukade säga att jag nog skulle gå långt.
Jag hade fantasi och initiativförmåga menade han. Jag tror aldrig
du träffade honom.

— Han gick i pension 1955 och skaffade ett hus nere i Nerja
alldeles ovanför Malaga. Det var en stilla kust på den tiden. Det fanns
ju nästan inga turister där då. Han hade ordnat det rätt skönt för
sig. Huset låg en bit upp från kusten och hade en vidunderlig
utsikt. Det hörde en vingård till men den hade han utarrenderad. Jag
bilade ner och hälsade på honom den påsken. Han sade att han
trivdes. England hade han aldrig tålt, sade han. Och det är mutual. Han
hade skaffat hund och lagt sig till med mustasch och gick klädd i
tweedkostym och såg väldigt indisk ut om du förstår vad jag menar.
När jag skulle köra hem till Paris följde han mig i bilen ner till
staden. Han skulle köpa musslor, sade han. Han bodde ensam och hade
bara en creada som kom till och från. Han stod utanför marknaden
och vinkade när jag körde hem mot Paris. När jag kom upp till
arbetet sedan kom Mathieu och sade att Carmichael dött.

— Jag vet inte någon tid som ligger så långt borta som just 1955.
1925 är ju som i går. 1935 är som i förrgår och man glömmer inte

1945. Men 1955 är helt borta och jag tror nästan inte det är möjligt
att få de andra att förstå hur det var då. Luften var en annan. Och
vi talade på ett annat sätt.

— Allting var ju möjligt på den tiden. Det var som om det
aldrig skulle ta slut. Jag tänker på vad Robert Graves skrev om det
romerska imperiet: ”It was a stable world.” Det ville Life inte trycka.
Och som Carmichael sade så var det ju för att de misstänkte att den
egna stabiliteten inte var så stable. Och kanske inte så ärorik heller.
Men också när han sade det så kunde varken han eller jag ha
föreställt oss att dollarn skulle gå ned som en gång peson. Vi som levde
inuti femtiotalet, för oss var det en stable world. Som att leva i en
kristallkula.

— Eller åtminstone var det så för oss här i vår del av världen.
Men det andra liksom inte fanns trots att det fanns. Det är svårt att
förklara. När jag var hos Hans plockade han fram sin stora survey
från 1955 om prospects och mänskliga resources i de andiska
staterna. Det var ju den som han kom att bygga hela sin karriär på
sedan. Men när vi nu tittade på den var det som en rapport från en
au tre monde. Konstiga människoliknande djur förklädda till
statistik och analys. Hans satt i sin study och läste det ena stycket efter det
andra till dess vi båda tjöt av skratt. Men då när det skrevs hade det
inte åstadkommit ens några höjda ögonbryn. Alla hade bara varit
högaktningsfulla. Hans menade att det var hans smala lycka att den
surveyen nu låg bortglömd bland de andra avlagringarna i arkivet.
Annars skulle det kunna bli en praktskandal.

— Det enda som är sig likt är författarna. Inte den där sorten du
har besvär med; den finns ju den med utan de där kulturella
fackelbärarna. Då fick jag ju hålla på att organisera konferenser och man
talade högtidligt och fint på olika hemmagjorda språk. Det ligger
ton av papers och presentations och utskrifter från dessa konferenser
i vårt arkiv. Du vet detta om Man och Industrial civilization och
frihetens gränser och allt det. Amerikanarna satsade ju väldiga
summor på det då och gör väl så fortfarande.

— Jag var ju så junior så jag blev den som kunde skickas att
närvara och representera. Fy fan vad jag föraktade dem! Carmichael
brukade säga att man alltid kunde känna igen en nobelpriskandidat
genom att se efter vilka som började squirm och wriggle their little
bottoms inför second rate Swedish poets. Fnask! Då öste

amerikanarna ut dollar och de europeiska författarna sprang så de flåsade för
att kunna få del av guldregnet. Och kravlade upp på podierna och
talade om själen och om hur man måste bekämpa conformismen och
hur modern Man blivit atomized. Fy fan.

— Det är möjligt det var lika illa i öst. Varför skulle det inte ha
varit det. Kulturfnask här och fredsfnask där. Jag var så äcklad så
jag slutade läsa sådana som inte varit ordentligt döda minst hundra
år. Carmichael menade att det var bra för min education. Det är
dock jorden och de döda som avgör, sade han. Det var han som fick
mig att se konsten. Han tog mig till Autun och förklarade
sammanhangen för mig. När jag ville köpa bilder av kapitälfigurerna på
museet sade han att jag var dum. Det är bilder för änglar, sade han.
Tror du att skulptörerna gjorde dem för änglar som svävade i
rymden? De gjorde dem för troende som stod på golvet, som stod under
figurerna, som såg upp på dem. Konsthistorikerna är så dumma så
de begriper inte ens hur rummet fungerar. En religiös och troende
fransk bonde i Auvergne förstår mer av romansk konst än alla
konsthistoriker tillsammans, menade han. Han hånade Kristushuvudet på
tympanen. Han menade att det bara var ett fromt bedrägeri. Först
slog prästerna sönder gudahuvudet för att det inte var modernt
längre och när det sedan blev modernt och de kretade fram reliefen
igen fanns inget huvud och då fick de en uppenbarelse och hittade
huvudet och alla änglarna fröjdade sig. Men den Kristus hade inte
haft något huvud på tvåhundra år. Det kan varje barn se. Huvudet
är så falskt att det sitter där och skriker mitt bland utvalda och
fördömda i yttersta domen. När yttersta domen kom till Autun då gick
det som det gick med rättvisan ty prästerna hade gett Gud fel huvud.
Och ingen säger något. Kära Torsten, sade han, allt är ju svindel.
Jag hade tänkt bli präst och var med om det ända till dess jag fick
syn på eländigheten. Det fanns mer fromhet i NF:s korrupta
narkotikabyrå än i hela Church of England. Tro mig. Efter att ha tittat på
religionen förstår jag varför Kristus föredrog att ta rövarna med sig
till himlen.

— Han var en fin man Carmichael. Jag minns en eftermiddag
när vi satt nere vid kaj S:t Michel och tog en kaffe. Det var på
våren. Det måste ha varit 1954. Titta på kvinnorna! sade han. De ser
ut så som de sett på vår tids bilder att de skall se ut. Små händer,
små ansikten, stora stjärtar och stora bröst. För åttahundra år sedan

var det annorlunda. Minns du lilla Eva vid dörren i Barret? Stort
ansikte, stora händer och öppen mun som talade. Var tid markerar
det som är viktigt i dess kultur. Då var det händerna, som skapade,
och ansiktet, själens spegel. Nu när kvinnorna inte ammar sina barn
längre bär de omkring sina bröst framför sig och då de är sterila
visar de fram stjärtarna sina med botten full av orenlighet. Det är
framsteget det. Jag hade ju inte tänkt på det sättet förut men nu såg
jag att han hade rätt.

— Jag var bara hemma hos Carmichael en enda gång. Han hade
två små vindsrum, mycket propert inredda, uppe vid rue Payenne.
Han tog inte mot folk hemma hos sig i Paris. Jag följer seden, sade
han, i Paris tar jag inte emot i mitt hem. Men han ville visa mig
något. Under en glaskupa på bordet vid innerväggen i rummet hade
han en helt fantastisk liten ångloksmodell. Ett sådant där engelskt
tanklokomotiv i grönt och svart med guldbokstäver. Det är en
Basset-Lowke, sade han. Det var första gången sedan jag blev vuxen som
jag fick uppleva en verklig lokomotivmodell. Plötsligt blev allting
helt genomskinligt kring mig och det var som när jag var i
Stockholm på skolresa 1938 och stod framför den vackra modellen som
stod vid bagageinlämningen i vänthallen. Den kanske står där
fortfarande. It is not a toy, sade Carmichael, det är en 2 gauge modell.
Den går med ånga. Vi hade talat om proportioner och skönhet då
han bett mig följa med hem till sig för att han hade något att visa
mig. Nu kände jag med händerna på detta gröna ånglokomotiv som
Basset-Lowke tillverkat i seklets början och det var en så fullkomligt
hel lycka i mig. Det var som om jag var elva år igen och hade
kortbyxor och knästrumpor och stod i Centralstationens vänthall i
Stockholm före kriget och före allting och hade fått lyfta locket från
modellen framför mig. Jag undrar om du kan förstå det. Men så var det.
Och jag känner mig lycklig nu igen bara jag tänker på det.

— Efteråt berättade han för mig att han fått den av sin far. Han
var åtta år när han fick den och det var år 1900 precis och det var i
Lahore i Indien för där var han född och det var när det var som
hetast just innan monsunen skulle bryta ut och det var den dag han
skulle ta tåget upp till Bombay med sin mor för att åka hem till
England där han aldrig varit och börja skolan och det var sista gången
han såg sin far för tre år därefter hade fadern blivit vådaskjuten när
han var ute med Baroda och jagade. Han hade varit domare vid

The Chief Court för Punjab i Lahore.

— Egentligen hade det varit meningen att också han skulle till
Indien men det blev inte så. Det blev kriget och Home Office och
han hade en religiös period och hur det var hamnade han så
småningom på NF:s narkotikabyrå i stället. Men han var mycket
konstintresserad och han fick mig att se. Med arbetet i UNESCO hade
det inte så mycket att göra. Det var ju, som han sade, ett gagne-pain
där horeriet inte blev alltför uppenbart. På NF:s narkotikabyrå hade
han suttit och fört statistik över opium i brittiska Indien. Hur
mycket gavs åt de registrerade svåra missbrukarna och hur mycket gavs
åt de registrerade lätta missbrukarna och hur mycket gick på den grå
marknaden och hur mycket gick till medicinsk användning inom
armén. Det senaste var lite känsligt. Man sparde ju inte en hel del
kostnader för sjukvård genom att hålla laudanum som
universalmedel. Det var tradition. Det menades att the natives mådde bra av
det. Men det borde inte talas alltför mycket om det. Det fanns också
sådana som menade att det var en militär hemlighet. Men
Carmichael förde statistik på det hela och statistiken var så riktig och så
hederlig som mänsklig makt och byråkratisk rutin förmådde göra
den.

— Man säger att det var på opium imperiet byggdes, sade han,
men det är fel. Om man skall tala om förbrytelser så är det inte opiet
utan teet. Inte spred vi opium över Indien inte. Vi gjorde vårt bästa
att begränsa narkomanin. Opiekriget i Kina var ju en annan fråga.
En helt annan fråga. Vi höll liv i addicts genom att ge dem en liten
ranson. Det var alltihop. Men om några år kommer min statistik att
grävas fram och det kommer att skrivas avhandlingar om British
imperialism and the rise of narcomania. Tro mig! De
transatlantiska kusinerna vässar redan skrivmaskinerna nu när vi är förbi.
Men det var inte opium; det var te. Det minns jag från min
barndom. Du vet Torsten, indierna drack ju mjölk. De hade boskap och
de drack mjölk. Men imperiet behövde crops, imperiet ville minska
betet och öka jordbruksproduktionen. Det gav inkomster. Det gav
skattemedel. Så vi införde teet. Vi hade handelsresande som reste
kring i byarna och berättade hur skadligt det var med den
outblandade mjölken och hur nyttigt det var med te. Och det var prestige med
te också. Drottningen själv drack te. Alla drack te. Så gick det till.
Och sedan gick det som det gick. Men det var inte med design,

ingenting är någonsin med avsikt. Det bara blir så att några får det
bättre och andra får det sämre.

— Så jag satt, sade han, i NF och gjorde statistik över opium för
det var alla överens om. Teet däremot var handel och framsteg och
kultur. Men jag visste ju att det var teet och inte opiet som var
faran i Punjab. Ty jag var ju född där. Men det sade jag inte. Ty jag
hade ju mitt gagne-pain i NF. När man ser riktigt noga efter är vi
fnask allesamman. Det gäller bara att hålla någon plats i sig och
kring sig clean and decent. Man måste kunna dra sig undan till ett
rum där gardinerna är vita och solen skiner och det inte finns små
otäcka kryp under mattan och där allt ligger rent och öppet och kan
inspekteras och där lådorna inte rymmer några hemligheter och där
man inte behöver rygga tillbaka om man öppnar dörren på fel tid.
Man behöver ett inre rum där tiden står stilla. Där man kryper in
bakom spegelglaset och kommer ut ur spegelvärlden och in i den
riktiga. Förstår du vad jag menar? Det är Carroll fast baklänges. Han
måste läsas baklänges. Fast inte heller han kan läsas. För jag vet ju
liksom du liksom vi alla vad som finns att läsa hos honom. Så inte
ens det läsandet går längre.

— Jag minns det där samtalet väldigt bra. För du vet ju hur det
var när jag gick till UNESCO. Jag kunde ju valt något annat. Men
jag gjorde inte som du och Hans. Fast utan Carmichael hade det
nog gått mig illa.

— Vet du vad jag tänkte på när Mathieu sade att han dött? Jo,
jag undrade vem som skulle få Basset-Lowke-lokomotivet. Jag tänkte
faktiskt fråga Mathieu om han kunde ta reda på vem som var next
of kin och vem som skulle ärva Charmichael. Men sedan gjorde jag
det inte. För det var ett lokomotiv jag skulle fått av honom eller som
jag själv skulle köpt. Det hade inte tålt att köpas från hans dödsbo.
Förstår du mig?

— Sedan jag togs hem från Indien har jag tänkt en hel del på
Carmichael. Men jag vet inte om han gjorde riktigt rätt. Han hade
glömt sin dödlighet. Han trodde han kunde sitta kvar i Paris och
överleva sin tid fram till dess han kunde dra sig tillbaka. När han
sedan drog sig tillbaka så dog han. Jag tror han gjorde fel. Men så
har jag ju fått första varningen också.

— Sverige är ett konstigt land, Georg. Mycket konstigare än du
förstår. Om man kör från New York västerut så rör man sig i samma

rum hela tiden. Man går ur ett rum på morgonen och sätter sig vid
ratten och kör samma väg som man körde dagen innan och kommer
in i samma rum på kvällen. Amerika är inte Europa. Men inte
heller Sverige är Europa. Sverige är som Amerika. Det är så konformt.
Så ensartat. Det förstår du inte för du bor här. Men för oss som lever
utomlands är det påtagligt. Det är därför det är så svårt att komma
hem. Du vet det Sverige jag trots allt älskade ligger lika djupt
förborgat som en gång lokomotivet under sin glasskiva i montern på
Centralen.

— Jorden och de döda, det var Carmichael som sade så. Ty han
var nästan fransk. Men man kan ju inte ens vara konservativ längre
i Sverige. Mina döda får inte ens bevara hällen att sova under.
Landet är annorlunda. Det luktar annorlunda. Minns du när Hans
tog oss med till Ossiannilsson sommaren 1943? Minns du hur det
luktade över landsvägen när vi cyklade fram? Gud vet hur Hans
kommit på Ossiannilsson. Han var ju den mest bortglömda av alla
bortglömda svenska författare då. Han var inte ens riktig nazist.
Ingen hyllade honom. Han var inte som gamle Heidenstam varit.
Men Hans hade ju hittat honom. Och Hans korresponderade med
honom. Jag undrar hur det kom sig att Hans kunde korrespondera
med dem alla när han gick på gymnasiet. Varför svarade de? Av
hövlighet?

— Vi satt i trädgården och drack vinbärssaft och Ossiannilsson
hällde i glasen. Hans frågade honom om han lämnat
socialdemokratin för att han upplevde sig själv som han skildrade Mirabeau i
sin dikt och Hans skanderade:

Jag hör era viskningar: ”Traître!”
Skrik ut det med dundrande röst!

och Hans fortsatte under det att gamle Ossiannilsson hoppade upp
med saftglaset i handen och stod studsande på gräsmattan:

Jag lydde ej takten av pinnen:
ett folk som en kung blir tyrann.
Mitt parti var mitt vett, mina sinnen,
mitt parti var en självständig man.


— Det är en historisk dikt, sade Ossianilsson, en dikt utan
djupare personligt underlag. En dikt som däremot har mera av mig
själv heter Gracchernas moder. Kan ni den? Det var som ridderlig
kämpe för andras rätt jag högg in vid arbetarnas sida.


Hans satt i trädgårdsstolen och såg road ut. Minns du det? Är
det inte lite efterrationalisering, sade han. Men Ossianilsson blev då
helt stilla och slog ut med högerarmen och talade till oss som vore
vi en nation:

— Jag uppfattar icke den politiska utvecklingen från sekelskiftet
och till denna stund såsom något glädjande eller ens stort och
omvälvande. Det finns något som heter tyngdlag också för människornas
del och det är inte naturenligt att de människor som av det naturliga
urvalet försatts till samhällets botten blott och bart genom egen
sammanhållning och andras överdrivna medkänsla förflyttas till maktens
höjder att handskas med saker som de inte gärna kunna begripa på
ett sätt så att kulturen synes på väg att gå under.

Sommarhimlen var hög över honom och han sköt fram hakan
och bockskägget vippade och han avbröt Hans när denne sökte
svara och han fortsatte att tala till oss som om vi vore en hel
eftervärld.

— Vad har ni läst av min penna efter Barbarskogen? Ingenting
tycks det. Och så dömer ni ändå som ni gör — och såsom ungdomar
antagligen alltid döma en sextioåttaåring med en produktion på
ungefär hundra bokvolymer alla artiklar oräknade.

— Mina förfäder, sade han, tillhörde alla fyra gamla
riksstånden: bönder, borgare, präster och adel, men däremot icke
lönearbetarklassen. Det var icke för min sjuka mor jag slogs. Jag ville
arbetarnas frigörelse till full medbestämmanderätt i samhället vid
sidan om de övriga stånden. Därför var jag i det socialdemokratiska
ungdomsförbundet. Men jag ville aldrig industriarbetarklassens
övervälde över alla andra.

— För Voltaire har jag en tid hyst en viss sympati men aldrig för
Rosseau vars brist på människokännedom tyvärr alltjämt får
påverka sociala rörelser och även personer av vilka man kunde vänta
sig bättre. Det att jag visat sundare omdöme och i tide gjort min
gensaga mot en fördärvlig utveckling har visserligen inneburit att
jag gått miste om den större personliga framgång som annars nu
skulle stått mig till buds. Detta betyder för mig ganska ringa.

— Jag, sade Ossiannilsson, ensam under sommarhimlen framför
oss, jag var och är ingen lycksökare som följer framgången i
spåren. Min lilla farkost har aldrig dansat lätt och lustigt över böljorna
men den har varken väjt för storm eller friat till steppvinden från

öster. Som fri man har jag levat och som fri man vill jag dö.

— Jag har alltid älskat sundhet, ärlighet, ordning och avskytt
alla än så skickliga sofister som förlett och fördärvat generationer av
svensk ungdom. En sådan sofist var Bengt Lidforss. Vad värdet av
min produktion Barbarskogen beträffar så är jag ur stånd att
bedöma den. Jag kan emellertid försäkra er att litterärt och mänskligt
sett betyder för mig personligen i inre avseende min så att säga
borgerliga alstring oändligt mycket mer än det halvtannat dussin dikter
som jag på sin tid ägnade arbetarrörelsen.

Hans satt där och var kall och överlägsen bakom sitt saftglas och
gubben stod framför oss och deklamerade och vi sneglade mot
varandra och blinkade och Hans nickade liksom instämmande med
huvudet åt den gamles ord samtidigt som vi kunde se hur han log lite
och visade på Ossiannilsson vilken sade att det var den härskande
opinionen som förföljt honom för att han tagit ställning och som
sett till att han gått miste om sin plats i det svenska språkets historia
och att han förlöjligats och bespottats och fått ha det svårt men att
han aldrig brytt sig om den tomma äran utan tagit ställning för
vad som rätt var.

Men Barbarskogen, sade Hans, var det inte Gissing som spökade?
Ossiannilsson hörde det inte. Han ville ge oss mer saft.

— Det otäcka var att jag skrattade åt honom. Minns du det? Jag
låtsades få ett hostanfall och du dunkade mig i ryggen och båda
fnissade vi. Men tänk om han hade rätt? Vad var det som gjorde
honom till en glömd författare och andra till berömda och
omskrivna storheter. Han fortsatte väl att leva i tjugo år till eller mer.
Jag minns inte att jag sett något om hans död. Han dog litterärt ju
på tjugotalet. Sedan fortsatte han bara att skriva.

— Men det fanns något genuint hos honom. Carmichael skulle
förstått honom. Jorden och de döda och en inre renhet. Barbarskogen
är inte som Hans menade en svag efterklang. Den är en fin och ärlig
bok. Tycker du inte det? Har du läst den på länge? Och vad du än
tycker om Sverige så kan du ju se skogen tränga fram. Det mörknar
över landet också i fysisk mening. När jag kör upp genom Sverige
kör jag genom ett vått drypande grått helvete av buskar och ödetorp
och övergivna gårdar som blivit sommarnöjen och det finns inte
ens lukten kvar av det Sverige vi upplevde under kriget.

— Minns du när vi luftbevakade? Minns du hur det luktade?

Och nu har de låtit ändra till och med gubbens riktiga titel. Han
var patron. Det var det han kallades och han var stolt över det. Jag
undrar om ens benen hans finns kvar därunder den falska nya
namnskylten. Fy fan.

— Jag har ju fått första varningen och hemma hos Hans i New
York funderade jag faktiskt på Sverige och jag tänkte att kanske...
Men det går inte. Det går bara inte. Du vet inte hur det är i
UNESCO nu. Det går inte. Ibland känner jag mig som om jag skulle
resa på mig ur stolen och gå ut i korridoren och rycka upp dörren till
Sahib Singhs rum och ropa: ”Get out boy!” Du förstår mig inte. Du
tror mig inte. Jag kommer aldrig att göra det och jag kommer ens
aldrig att säga det till någon annan men det är no place for a white
man längre. Jag hade ju en onkel som blev senil och fick tas in på
hem för fem år sedan. Han togs för att han ringde upp kändisar om
nätterna och väste ”Far till Vietnam och kyss halvaporna i arslet”.
Till slut spårades han och åkte dit. Men jag förstår honom. Jag får
ibland riktigt behärska mig för att inte gå fram till denne fete och
korrupte Sahib Singh som jag känner sedan så många år och säga
precis vad han går för. Det upplevde jag aldrig förr. Det känner jag
bara sedan man tog hem mig från Indien.

— Det var då det började. Det var då allting förändrades. Det var
ju inte winds of change som blåste; det var ett otäckt och elakt
golvdrag av förändring. Det vet jag inte om du förstår. Ni bryr er inte
om det här hemma. Det hör ju till god ton att inte tala om det. Hos
er går kvinnorna ständigt till brunnen med krukor på huvudet i alla
föredrag och filmer och i all propaganda. Har du tänkt på det?
Länderna växlar och ibland är det internationellt samarbete och ibland
är det befrielsekrig och ibland är det Förenta Staternas aid och
ibland är det frigörelse från imperialismen men ständigt går
kvinnorna till brunnen med krukor på huvudet och journalissorna gråter
i bladen. Fy fan.

— Sist jag var hemma hade ju Sven fått tag i mig och lurat ut
mig till Bommersvik. Man hade en internationell kurs och ville ha
mig som levande internationalist och gammal klubbist. Allt var som
vanligt. Det var bara att lägga på skivan. Det var ju inte första
gången. Men det var som om jag såg dem som genom ett glas. Stora,
feta dumma akvariefiskar som satt i rad framför mig och gapade.
Det är folket det. Det är mörkret. Och jag tänkte hela tiden under

det jag hörde mig prata att detta är fänad. Sedan drack vi kaffe och
då pratade man som om man hade ett lager gamla ”VI” i huvudet
och nu släppte fram osorterade ledarstycken. Man pratade om
kooperation och samförstånd och alfabetisering och jag trodde jag skulle
skrika högt. Men det gjorde jag inte. Jag var fin internationalist.
Fast på kvällen kom pluntan fram och då talade man ärligare. Då
talade man om dig också och du vet vad man tror om dig. Man
menade att du var intellektuell och man misstänkte dig för att läsa
Aftonbladet. Värre kan det ju inte sägas därute. Du hade ingen
kontakt med rörelsen. Du var inte uppvuxen i den som jag. Och man
mindes att jag varit klubbist och sade att man kom ihåg mig och
en stor fet ombudsman som satt någonstans i Metall nu, han svor på
att vi känt varandra under kriget i Göteborg. Det du!

— Det måste vara värre än att ha med Sahib Singh att göra. Du
bör i alla fall veta att man talar skit om dig bakom ryggen på dig.
Riktigt mycket skit. Man glömmer aldrig att du var folkpartist ett
tag. Det förlåter man aldrig. Inför mig däremot kan man ta fram
pluntan ty jag var ju med från början. Och till mig kan man
berätta hur det gått till. Och jag kunde ju inte göra dem besvikna
genom att säga att det går till precis som det går till överallt. För man
satt och var så troende övertygade om att man var unika. Jag undrar
vad Ossiannilsson skulle sagt. Här var det sprit men inte tankar. Det
var ju ingen risk för vare sig andlig eller annan förförelse som för en
gång Ossiannilsson på Tua.

— Ända sedan jag togs hem från Indien har alla erfarenheter bara
idisslats. Om man kunde hitta en garderob utan fönster och utan
telefon skulle man placera mig där och ingen skulle veta att jag fanns
annat än någon anonym datoranläggning. Så är det! Jag minns
Aeroflotrepresentanten i Delhi. Han hade varit officer i indiska
armén. Men en kväll när han var ordentligt full förklarade han för mig
varför han lämnat. En dag fick jag besked om att hädanefter skulle
kommandoorden vara på hindi, sade han. Men han hade fört befäl
över europeisk trupp och gjort det i Europa. På hindi, sade han,
aldrig! Då lämnade jag, sade han och han var från Madras. Så du
förstår ju hur han såg ut. Men hindi vägrade han också därför att
engelska var ju lite heder i alla fall. Det är likadant med mig. Fast
han fick bättre betalt också vilket ju inte stämmer för mig.

— Det finns inte en chans för mig där längre. Jag är ju inte den

som klagar, det vet du Georg, men jag tycker det är förbannat
orättvist. Jag var ju inte den enda. Du minns själv hur det var när
Kenneth W. Bolton höll sina pep-talks. Te och toast och the battle
for the minds of men. Just det. The mind and heart. Hans sade ju att
K. W. Bolton innerst inne såg sig som Gud fader och trodde sig
rannsaka hjärtan och njurar. Jag gick på det. Jag var kanske den
dummaste av oss. Eller också var det för att jag hade haft mitt
trubbel med visumhistorien. Och för övrigt tyckte ni alla att jag skulle
göra det. Jag hade ju fått en chans. Och det var ju inget skamligt
att få chansen till ett jobb i FN även om det bara var tillfälligt och
som påhäng till Katzin. Men det var ju Kenneth W. Bolton själv
som rekommenderade mig till Lie och Sven som sade att jag var
klubbist och allt och jag trodde att jag skulle bli ordentligt rentvådd
på det här sättet och så var det ju så förbannat spännande också. Ni
avrådde mig inte. Tvärtom! Hans menade ju att jag hade en
förbannad tur.

— Det gick med en djävla fart vet du. Redan innan jag hunnit
flygas dit ut gick man över parallellen mot norr. När jag kom dit
hade man redan bildat UNCURK och jag blev något slags office
boy i interimskommittén. Men du vet med uniform och allt och
treatment som officer. Det var ju många svenskar med. Det var
ju så då. Det var en konstig tid. Du vet till och med språket var
annorlunda. Nu skriver man FN-historia utan att låtsas om oss. Vi var
något som bara inte fanns. Då skrev man att det var vi som ledde
det hela. Det var krig vet du. Men när kineserna gick in förstod jag
att det skulle bli långvarigt. Fast det fanns ju mycket som var kul
också. Alldeles innan vi skulle lämna Pjongyang var jag inne i en
liten bod med antikviteter och krafs. Där fanns en snygg gammal
bronsbuddha. Jag frågade hur mycket gubben skulle ha. Hundred,
sade han och menade riktiga dollar. Du är inte glok gubbe, sade jag.
På kvällen kom jag tillbaka. Då var han rädd. Han frågade mig hur
mycket. Tjugo, sade jag. Och jag fick den för tjugo. Den är
djävligt snygg. Den är berömd. Den hade tagits från museet i Söul
egentligen. Jag vet inte om du sett den. Jag har ju haft den i bankfack i
Zürich ända sedan 1951. Den är ju ovärderlig. Jag hade tänkt
donera den till ostasiatiska. Jag undrar vad som hände med gubben
och hans affär. Han var skiträdd och på kvällen gav vi oss iväg. Det
var ju så jag kom in i det hela.


— Det var så djävla fantastiskt allting. Man blev inte riktigt
densamma senare. Det var likadant för oss alla. Det var därför Barry
blev som han blev också. Ni märkte inte det där kriget. När jag var
hemma sedan så var det ingen som talade om det egentligen. Det var
som det inte fanns. Men egentligen var det ju ett stort krig. Nästan
fem miljoner döda. Det var inte så enkelt allting när man var
därute.

— När jag kom tillbaka till Staterna hade ni ju redan åkt. Jag satt
i New York och svettades med min del av rapporten till Lie. Det är
också det en rapport som finns någonstans långt nere i arkiven. Det
här är ju inte sådant det är hälsosamt att tala om längre. Men jag
har varit internationell tjänsteman nästan hela mitt liv. Det du! Det
var inget fel på rapporten. Jag står för den än i dag. Det är bara det
att tiden ändrat sig. Jag minns när Kenneth W. Bolton kom upp den
sommaren. Han hälsade på mig i mitt office och det var så djävla
varmt att jag dröp av svett fast jag satt i skjortärmarna. Himlen var
alldeles grå av hetta och det var en riktig New York-sommar. Då
kom Bolton och han var likadan som alltid. Han menade att jag
borde ta mig ledigt. Det var ju ingen nytta med att slava sig till
döds.

— Vi gick upp till hans hotell. Han hade två rum uppe på gamla
Waldorf och de var inte alltför stora men de var mörka och vid
fönstren stod stora luftkonditioneringsapparater. Sådana där som
blåser tonvis med kall luft över dig. Vi satt däruppe och han hade
bourbon och han sade att han var stolt över mig. Jag visade att hans
educational program var riktigt. Det gällde ju att vinna the hearts
and minds. Han var mycket sentimental. Han sade att Europa var
helt riddled with neutralism och att de intellektuella svek. De hade
ju alltid svikit och just därför måste man ta upp kampen. Han hade
varit över med delegationen till UNESCO och man hade fått ta till
storsläggan för att tvinga alla dessa halvkommunister i sekretariatet
att inte öppet shirk från den världsomspännande kampen for the
minds of men. Huxley hade alltid varit en dåre menade Bolton och
även om Torres Bodet var en pålitlig man så var hela sekretariatet
korrupt. Bara homosexuella och kommunister, sade Bolton.

— Vi gjorde fel från början, sade Bolton. Han hade suttit i the
preparatory commission och det var ju precis vid krigsslutet och
han hade inte varit hård nog. Fransmännen tog över, sade han. Vi

fick inte ens genom massmediaprojektet och världsradion. Och vi
accepterade Julian Huxley. Men jag tvang honom lova att inte sitta
hela sin tid. Det fick han säga från början innan vi godkände
honom, sade Bolton, men det var för eftergivet och slappt alltihop
ändå.

— Det var då jag började förstå vad han ville. Jag hade ju
undrat varför Kenneth W. Bolton hade brytt sig om att komma upp till
mig. Det behövs riktigt folk i sekretariatet däröver, sade han.
Sådana som är beredda att stå upp för UNESCO:s verkliga uppgift att
ta upp kampen för frihet och demokrati. Kenneth W. Bolton menade
att jag var en sådan. Han talade om mig till mig och sade att jag
var bright och att jag redan hade internationell experience och fått
en first hand upplevelse av hur fronten gick i världen och att jag
verkligen gjorde honom proud över gamla Charlottesville och att
jag var europé och från ett neutralt land och vuxit upp i mitt lands
arbetarrörelse och var i mitt lands regeringsparti och att han bara
hört gott om mig och att Sverige ju trots allt och trots vad som
hände under andra världskriget och trots dess neutralistiska politik
dock var så nära Amerika som kanske inget annat europeiskt land
undantagandes England.

— Han menade att det inte skulle möta något hinder att få in
mig i sekretariatet. Svenskarna skulle säkert kräva det och han skulle
understödja det och det var en stor möjlighet för mig. Jag kunde
börja rakt i centrum. Jag skulle få börja på den lägsta pinnen men
det skulle bara bero på mig själv om jag klättrade vidare eller inte.
Vi, sade han, behöver folk som växer upp inom UNESCO.

— Det var så jag kom till Paris. Det var Sverige som krävde att
få in mig. Jag har aldrig varit amerikan trots allt de säger. Och det
var därför jag sökte upp Kosambi. Jag visste ju vem han var och
amerikanarna tyckte ju inte om honom. Vilket ju var mutual också
det. Men jag gick ju in i arbetet för dess egen skull och inte för
Washingtons skull. Det vet du lika bra som jag. Nu ljuger man ju
om historien igen. Och varken du eller någon annan gör något åt
det. Det var ju inte så att vi på femtiotalet sysslade med någon
världsomspännande sammansvärjning för Amerikas räkning. Det
var helt enkelt så att vi ville skapa en värld för den vanliga
människan. Vem var det som tvingade de fina och konstnärliga och
fransktalande byråkraterna i det första UNESCO att börja intressera sig

för folk och för alfabetiseringskampanjer och sådant? Jo, det var
Washington! Visst var det mycket som var fel och som var skevt och
jag såg ju en hel del i Korea, men var någonstans var det som det
fanns någon demokrati? Jo, det var i Amerika. Visst var K. W. en
fånig figur och visst var han både frireligiös och falsk. Men i alla
fall fanns det något riktigt och hederligt hos honom och han menade
det bästa. Det står jag för fortfarande.

— Och det är för att jag står för det som jag inte vill ut till ert
Bommersvik. Där går kvinnorna till brunnen med lerkrukor på
huvudet och där talar man om fred och förståelse och nu är det Chile
man skall gråta över på kulturkvällarna som det förr var Spanien
men Bolton hade rätt när han menade att det var ett djupt svek
bland européerna.

— Det är försent nu men en gång fanns faktiskt möjligheten till
en bättre värld. Om amerikanarna inte hade varit så försiktiga och
tagit så stor hänsyn till olika europeiska känsligheter då hade de
städat upp och när det smutsiga jobbet väl var gjort hade världen
blivit bättre. Du kan väl inte tycka att det har blivit bättre för att man
kunde sätta krokben för amerikanarna? Men det gjorde man och det
gjorde man inte på sextiotalet utan det gjorde man mitt under det
som nu kallas det kalla kriget. Det var redan i början av femtiotalet
man svek amerikanarna och de orkade inte bära hela lasset
ensamma. Så var det.

— Jag är ingen kall krigare, jag säger bara som det är och du vet
att jag har rätt. Nu kan jag säga det för nu är det redan över och när
jag satt hos Nehru den gången visste jag ju innerst inne att det var
förbi redan då. Det hade jag ju förstått när vi fick dra oss bort från
norr den gången i Korea. Mac Arthur var ju ingen krigshetsare som
man framställer honom numera. Han var förnuftig och klok. Men
han menade att man måste strike home. Man kan inte gå in i ett
krig till hälften. Men nu har det länge varit försent.

— Jag trodde på det och jag tror väl på det än och det är väl det
som är fel. Du känner ju amerikanarna lika bra som jag. Du vet hur
förbannad man kunde bli över denna europeiska snobbighet mot
dem. När jag hörde de franska intellektuella, så franska, tala om
Amerika kände jag mig fullkomligt som om jag hade lönnsirap i
ådrorna. Och UNESCO hade verkligen snobbvärde då när jag först
kom dit. Julian Huxley hade visserligen fått ge sig iväg och Torres

Bodet hade kommit i hans ställe men hela huset var fullt av franska
esteter och amerikanska halvkommunister från trettiotalet.

— Jag hade ju kommit in på en annan bana än den ni tog. Och
jag hade ju sett dem i Korea. Det var ju amerikanarna som fick
gräva i skiten. De andra bara pratade och gjorde affärer. Och när
jag kom till Paris var det likadant. Jag vet inte vad de tyckte sämst
om, att jag var svensk eller att jag stod upp for Amerika eller att jag
inte hade någon riktigt fin degree från något riktigt fint
universitet.

— Det var därför jag djavlades med dem hos Nehru. Och han
hade väl sina skäl. Och amerikanarna i UNESCO begrep ju inte
mycket heller. Antingen levde de i något syntetiskt trettiotal eller
också var de bara dumma. Den enda jag umgicks med var
Carmichael och jag vet precis vad man sade om honom. Men det brydde
jag mig inte om. Det var en hederlig man. Han var kunnig och
intellektuell utan att spreta med lillfingret när han drack kaffe. Och
han hjälpte mig. Jag hade åkt ut annars efter den där Indienresan.
Men Carmichael skyddade mig.

— Jag förstod varför man skickade ut grupper att undersöka folket
i UNESCO. Det var inte bara fråga om lojalitet och säkerhetsrisker
och sådant utan det rörde sig ju om om UNESCO skulle vara ett
reservat för queers av olika slag eller om det verkligen skulle kunna
göra något för education och science och culture för vanligt folk. Det
var ju amerikanarna som slogs för detta. Och de fick slåss mot hela
denna finhet. Fransmännen med sina intellektuella. De hade ju
aldrig brytt sig om UNESCO. De ville ha sitt gamla Institut
International de Coopération Intellectuelle. De var helt beredda att betala
för att man bara skulle få tala franska och bara tala fint fint folk
emellan. Om du visste hur amerikanarna fick slåss för att få ett
minimum av demokrati och det bittersta av respekt för vanligt folk in
i UNESCO! Det är inte så förbannat enkelt som det skrivs.

— Man kan skriva hur mycket man vill om MacCarthy och om
hans idiotier. Dessa investigators var jönsiga. Men de hade rätt
även om de inte begrep det. Det gällde ju enkel anständig respekt
för the common man bland dessa fina intellektuella civil servants.
Du tror väl inte jag sade det på Bommersvik. De skulle inte
begripa. De skulle bara säga att jag var reaktionär. Om jag sade åt
dem att vi som tog itu med skiten på femtiotalet gjorde så för att vi

trodde på vanligt folk och på demokratin och på enkelt anständigt
arbete och avskydde folk som smet från arbetet för att dricka
champagne på krogen klockan elva på förmiddagen då skulle de inte
begripa. Men så var det ju. UNESCO var ett palats fullt av snack när
jag kom dit.

— Skulle inte kongressen haft rätt att titta närmare på vilka som
representerade Amerika i UNESCO? Du vet precis hur det går till
när folk tas till sekretariatet. Det är ju regeringarna som föreslår och
som screenar sina egna kandidater. Skulle inte Förenta Staternas
kongress ha någon rätt att säga till om hur de ville ha sina
representanter? Bara för att det rörde sig om Amerika? Hela kampanjen den
gången mot lojalitetskontrollen var så förbannat lögnaktig. Jag sade
det till Kenneth W. Bolton när jag var över för diskussionen med
sekretariatet hösten 1952. Det är allt ett djävla pack Amerika har
exporterat till UNESCO, sade jag. Och det var det. Precis alla dessa
misslyckade intellektuella från öststatsuniversiteten. Fellow travellers
och folk från olika WPA-projekt. Jag gav honom min uppriktiga
mening om dem. Ty det var ju amerikanarnas egen plikt att se till
att deras folk i UNESCO arbetade i enlighet med fattade beslut.
Även UNESCO måste ju fungera enligt normala demokratiska
bestämmelser.

— Luther Evans var en hederlig karl. Jag talade uppriktigt med
honom också. Han lyssnade till folk. Han var inte en sådan där fin
intellektuell som såg rakt förbi en och sade: Eh, eh eh jag tycker att
jag känner igen er men vad var det ni hette nu igen? Han var
demokrat. Och han gjorde rätt. Det var riktigt att avskeda de
amerikaner som inte ville rätta sig efter den egna myndighetens beslut.

— Men det var ett förbannat liv. Personalen skrek. Du vet de slogs
för sina privilegier. De var ju intellektuella. Nå, jag sade inte för
mycket. Carmichael höll mig tillbaka. Han sade att jag inte skulle
sticka ut huvudet. Det kommer alltid en dag i morgon också. Men
jag skrev min rapport direkt till Kenneth W. Bolton. Som du vet var
jag ju inte den ende som gjorde så. Jag var inte ens den ende svensk
som skrev rapporter den gången. Och det var rätt. Vi såg till att
UNESCO överlevde och vi fick bort en del av den gamla surdegen.

— Du må tro man hatade mig. Mathieu tyckte så illa om mig så
det klirrade av isbitar ur munnen på honom när han talade med
mig. Han var ju en sådan där fransk gaullist som föredrog en fransk

kommunist eller en fransk petainist framför en amerikansk professor
om professorn inte kunde tala franska som en bok utan bara var
världens bästa expert på populär education och hade slitit ett helt liv
med att hjälpa lusfattiga mexikanare i Kalifornien att få ordentliga
skolor och verklig medborgarrätt. Men han rådde inte på Evans och
Carmichael skyddade mig och när Mathieu dog fick jag min post
som chief of mission i Delhi.

— Där var det ju inte populärt att tala om Joe MacCarthy. Det
gjorde jag heller inte. Det har jag aldrig gjort. Men nu kan jag
det. Om jag nu fick en inbjudan till Bommersvik skulle jag göra
det. Han var ju inte värre än andra. Han var inget helgon, men vem
är det? Men han hade inte så fel. Och den som känner de
amerikanska universiteten vet ju det. Och han försökte faktiskt rensa upp.
Det gällde ju för Amerika att verkligen hålla fast vid sina ideal.
Men han offrades. Du vet precis hur han offrades. Du ser det på
Nixon nu. Nixon offras för han är underklass. Vad tror du man
kunnat få fast Franklin Delano Roosevelt för? Du vet lika väl som jag att
allt Nixon eventuellt gjort bara är småpotatis jämfört med vad FDR
gjorde. Skillnaden var att FDR var en Roosevelt. Det var inte Nixon.
Alltså ut med Nixon. Död åt Nixon.

— Jo, jag skulle försvara MacCarthy. Jag såg ju hur det gick till i
UNESCO. Och hade MacCarthy verkligen kunnat få sin vilja
igenom och om man inte hade huggit honom i ryggen då skulle vi
kunnat få ett amerikanskt århundrade som varit ett verkligt århundrade
för the common man. Jag menar det. Jag säger det inte. Jag säger det
inte öppet i alla fall men det var ju det hela kriget rörde sig om.
Det var ju att göra världen mänsklig.

— Detta är heresi. Det vet jag. Man får gärna skriva om Judas
Iskariots själsliv men man får inte säga att MacCarthy i stort hade
rätt. Och man får framförallt inte säga att detta visas dag för dag.
Förenta Staterna hade inte guts nog att verkligen fullgöra sin
skyldighet som världens ledande nation och enda verkliga folkliga
demokrati — all eländighet till trots — då i början på femtiotalet och
sedan var det bara en lång slide ned i en alltmer spansk obetydlighet.

— Du vet lika bra som jag att Barry var en hederlig karl. Han var
inte hederlig utan han var till fånighet öppen och fri. Men han fick
ta på sig uppdraget åt CIC vid krigsfångelägret i Koje. Någon måste
göra jobbet. Och kineserna satte honom på sin krigsförbrytarlista.

Han kom ju till Delhi sedan och skulle studera vidare där. Han var
ju veteran. Han talade med mig om det en kväll. Det var en fläck
han aldrig kunde få bort. Men han var ingen torterare. Det han
gjort hade han ju gjort för sitt land och inte bara för sitt land utan
verkligen för att människorna i hela världen skulle få ett bättre liv.
Det var sant att Rhees polis var djävlig men det kunde han inget
göra åt. Det visste ju jag redan från Korea och jag hade ju skrivit
om det i UNCURK:s rapport och visat att det var berättigat med
hårdhet. Det Barry eventuellt gjort hade han ju gjort för oss alla. I
FN:s uppdrag och med vårt stöd och nu stod han på den kinesiska
krigsförbrytarlistan.

— Det kom ju alltid att förfölja honom. Indierna var försiktiga
mot honom. Mer än det. När han besökte Kathmandu 1959 blev han
robbad. Men det var ett konstigt rån. Det var bara hans dagbok som
togs. Pengarna fick han behålla. Och det var han ledsen över. För det
var hans dagbok från Kojelägret. Han log inte ens när han berättade
det. Det var en av de få gånger jag sett honom berätta något utan att
le. Jag tyckte om Barry. Det var en vän. Jag begriper inte att han
verkligen är död. Det är möjligt att han också var en av the friends.
Det var inte min sak och jag frågade honom aldrig. Det hände ju
mycket i Delhi de åren. Du minns hon svenskan som försvann? De
bodde hos honom innan de gav sig iväg mot Afghanistan. Det
konstiga är att de hade hund med sig. En stor schäfer. Vad hände med
schäfern, frågade Barry, ingen talar om den.

— Herregud, ja. Jag vet inte om jag kunnat göra det mycket
annorlunda än jag gjorde det. Åren i Delhi fylldes i varje fall av
hederligt arbete. Jag gjorde min plikt. Inte fick jag igenom mitt stora
projekt inte men det hade jag väl inte räknat med. Man är ju bara
en tjänsteman även om man är chief of mission. Jag hade ju drömt
om att få göra något för handkrafts och jag hade kontakt med en
massa folk om det och jag kunde få loss hur mycket som helst ur den
amerikanska counterpartfunden. Säg mig bara hur mycket du
behöver, sade Black till mig, nämn bara summan. Vi drunknar i rupier.
Det gjorde de ju också. Därför blev Delhi helt nerlusat med
amerikaner de åren som forskade och levde på counterpartpengar. Men det
behövdes riktiga pengar också. Och det var svårare. IBM ville ju
ha betalt i dollar. Men det hade varit ett rimligt projekt om det
kunnat genomföras. Du vet jag skrev till dig om det på den tiden.

Jag trodde ju ni kunde pressa på från Sverige. Ni hade kunnat komma
in på bottenvåningen och fått vara med om hela uppbyggandet.

— Att sätta all indisk handkraft på data och kunna få fram form
och typ på varenda kruka och vartenda textilmönster och vartenda
silversmide i hela landet och ha en kontinuerlig inmatning och ett
center i Delhi där uppköpare från hela världen kunde komma och
programmera sina önskningar och få fram var och hur och hos vilka
och samtidigt kunna få en vägledande hjälp för hantverkarna och få
fram den verkliga profilen på efterfrågan och samtidigt se till att
det kommersiella inte snedvred det konstnärliga genom att koppla det
hela till en stor Indian Academy of Handicrafts and Populär Art som
processade hela materialet och styrde det så att det på ett genuint
sätt uttryckte det indiska folkets stora tradition. Det du! Men det
gick ju inte. Krishna Menon misstänkte mig hela tiden för att vara
en CIA-representant. Det var ju fånigt. Han var sådan när han satte
den sidan till. Han menade att detta skulle lägga hela Indien under
ett nät av informatörer. Om man trycker in krukors form från
varenda en av Indiens femhundratusen dynghögar till byar, sade han, då
kan man lika gärna trycka in annat också. Jag vill inte ha CIA i
varje by. Det är final!

— De levde i en fullkomlig spionromantik i Indien den tiden.
De gör så än. Vem fan vill ha Indien? Men pakistanarna var
likadana. Adil som basade för familjeplaneringen för att han var Ayubs
vän sade till mig i Paris 1967 när vi möttes för rådsmötet att han
var tacksam mot svenskarna som hjälpt honom organisera alla
barnmorskor i Östbengalen till ett finmaskigt nät. Nu vet vi för första
gången vad dessa bengaler verkligen tycker och tänker, sade han.
Ayub ansåg att barnmorskerapporten var det viktigaste bidraget till
nationens säkerhet och integritet och utan svensk know-how hade
man aldrig lyckats. Sedan gick det ju lite skevt med ert tryckeri och
det hela och jag är inte övertygad om att er riksdag begrep det fina
i kråksången. Men jag hade i varje fall inte tillåtit något sådant
hos mig i Indien. Det var knappast så jag hade tänkt släppa in Ford
foundation. Men det hela gick ju om intet. Det som så mycket
annat. Även om det inneburit stora pengar för Indien och kunnat ge en
grund för en verklig education satsning. Jag tror den filen väger
sina modiga trettio kilo nu.

— Men egentligen hade ju amerikanarna förlorat redan då.

Luther Evans var en slug fyfan. Han svängde på en tjugofemöring och
var med om att plocka in ryssarna ordentligt. Och ryssarna hade ju
inget emot att det var prejudikat på att man kunde ha tummen i
ögat på de sina. Men det blev lite kallare kring mig och det var väl
redan när Veronese fick ta över som jag förstod att jag aldrig skulle
nå mycket mer än det jag nått. Det ansågs ju fint klättrat men det
skulle inte bli mer. När Maheu sedan kom till förstod jag vad
klockan var slagen. Och han hade inte mer än hunnit bli varm i
kläderna förrän han tog hem mig och stoppade undan mig i ett hörn av
Paris. Där sitter jag ju än. Så gick det med fruns katt!

— Jag hade ju inte kunnat räkna med att bli director-general
1962 när René Maheu kapade åt sig posten. Men om man frågat
mig kring 1952 vilket år jag beräknade komma fram så hade jag väl
sagt 1968. Men det blev ju inte så och det kunde inte bli så och nu
är ju UNESCO sådant att jag inte skulle ta i director-generalshipet
med tång om man gav mig det. Som morbror sade: jag kysser inte
halvaporna i arslet.

— Visst hade det funnits möjlighet att skapa en värld utan
fruktan och utan nöd. Hade Roosevelt fått leva och hade han varit frisk
så skulle han kanske kunnat lyckas. Det var ju en hänsynslös djävel.
Men Truman räckte inte till. Amerikanarna darrade på
manschetten. Redan när vi kom ditöver var det hela försent. Då hade världen
redan en stor framtid bakom sig. Men det begrep vi ju inte.

— Jag har ju aldrig haft någon speciell kärlek till amerikaner.
Halvbildade, obildade, öldrickare. Du vet ju hur jag ser på dem.
Det vet du. Men de var vår möjlighet. Nu är den möjligheten förbi.
Vet du hur jag firade flykten från guldet den 15 augusti 1971? Jag
skickade 160 dollar till NMRA för att få ett life membership som
modelljärnvägare. Man kan ju lika gärna syssla med att bygga
modeller av sådana ånglok som inte längre finns som att planera för en
bättre värld som upphört att vara möjlig för snart trettio år sedan.

— Sista gången jag träffade Nehru var han mycket trött. Munnen
var slapp. Det hängde droppar av saliv i mungiporna. Han flackade
med ögonen och fingrarna krafsade hela tiden mot varandra. Han
berättade för mig att Indien nu besegrat kastväsendet. Han beskrev
för mig att kasten avskaffats. Han bröt ut i ett häftigt angrepp på
kineserna för att de hejdade Indiens ekonomiska framsteg. Sedan
återkom han till kastväsendet. Det var kineserna som spred ryktet om

kastväsendet. Det var deras network i världen som smutskastade
Indien. På författarmötet i Tasjkent var det kineserna som sökte smyga
in ordet ”kast” i diskussionen. Kämpa mot imperialism,
neokolonialism och kast hade de sagt. Det var slander. Han förstod varför.
De var avundsjuka på Indiens self-reliant development. Jag sade
inget. Jag visste inte vad jag skulle säga. Han var en mycket gammal
man och nu såg jag att han inte hade charmen kvar längre. Han
visste ju att jag visste att det han sade inte var sant.

— Förr hade han klarat rollen. Strax innan gränskriget hade han
talat med mig om kineserna. Han såg mig rakt i ögonen och han var
rank som en yngling mitt i sin åldrade kropp. Det som sårat honom
djupast i livet, sade han, var kinesernas svek. De byggde vägen i
Aksai Chin och han fick ingenting veta. Hans underbara ögon
glittrade mot mig och jag kände hur han själv speglade sig i mina
ögon. Jag tänkte på Lady Mountbatten och det började krypa i
ryggraden och Nehru såg djupt in i mig och sade: De svek mig.

— Men hela tiden visste jag ju att det inte var så. Jag kände ju
Kusum. Jag visste vad hela Delhi visste att hon varit däruppe och
kommit tillbaka och rapporterat för Nehru om vägen och gjort det
många år innan krisen och att Nehru då menade att det ju var
riktigt; vägen hade alltid funnits där. Den var uråldrig. Det var ju
kinesernas gamla karavanväg. Men när han såg in i mig var det som
om hela medvetandet tumlade ur mig och jag bara hörde hans röst
säga: De svek mig.

— Nehru var en farlig man när han ville. Men sist jag träffade
honom kunde han inte vilja längre. Han var gammal, trött och
förbrukad och han flackade med blicken när han sökte koncentrera sig
till att säga mig att kasten inte längre fanns. Jag förstod att han inte
kunde ha långt kvar.

— Visst hade jag pull sålänge han levde. Men inte i stora frågor.
Mitt projekt kunde jag aldrig intressera honom för. Jag hade pull
bara för att folk visste att jag umgicks med Nehru och att han tyckte
om mig. Umgås och umgås. Vi drack te ibland om eftermiddagarna
och vi talade om olika saker. Vi konverserade. Innan Erlander skulle
komma undrade han om Erlander egentligen var vidare bildad. Men
han hade respekt för honom. Det var bara hans sätt att vara
uppriktig. Han undrade vad Erlander skulle ute vid Konarak att göra.
Begriper han sådant?


— På den stora mottagningen i Dehlhi hörde jag Erlander
förklara sin upplevelse för Nehru. Det var mycket vackert, sade
Erlander. Det symboliserade själens vandring, hade Erlander hört.
Frigörelsen från det jordiska. Nehru såg på honom och snurrade sakta den
röda rosen mellan fingrarna, Ja, svarade Nehru, som Höga Visan.
Själen möter en Gud. Just det ja, sade Erlander. Precis som Höga
Visan. Man får inte missförstå sådant. Nej, sade Nehru, nej det får
man inte.

— Hans vackra ögon glittrade och han såg på Erlander och jag
som kände honom så väl visste ju hur intensivt han njöt av detta
det djupa föraktets ögonblick. Nu är han död och nu täcker de
årliga utlandslånen väl knappt de årliga låneräntorna. Men atombomb
har man. Kastväsendet är kvar och allting blir lite fattigare och lite
eländigare år från år.

— Du kan säga att det stora priset gick mig förbi. Men då kunde
jag svara att det redan blivit värdelöst som kattguld. Vi hade haft
en möjlighet åren direkt efter kriget men den möjligheten kom inte
att utnyttjas. Den sista möjligheten var kanske den när MacArthur
menade att man måste gå på och göra slut på det hela. Han tyckte ju
inte om krig och han var ju egentligen alltid emot att gå in med
trupper på det asiatiska fastlandet. Han var ju soldat och vet du den
som en gång varit med om ett krig och sett allt ohyggligt elände vill
sannerligen inte formera det och vill inte vara med om det en gång
till men det finns dock sådant som är nödvändigt. Har man gått in
får man fullfölja sitt uppdrag. Den gången förlorade amerikanarna
nerverna och Truman visade sig som den haberdasher han var.
Roosevelt skulle inte fegnat. Han skulle gått på. Han gjorde större
vågspel än så. Men det låtsas man aldrig om ty Roosevelt har alltid
haft god press bland intellektuella och européer. Jag har sett det här
spelet och jag har sett hur vi förlorat parti efter parti.

— Ni gör helt rätt. Om jag skulle ha återvänt till Sverige skulle
jag inte gjort annat själv. Det är ju inte 1952 längre. Men ni skall
alla upp att vittna. Du med. Det tål jag inte. I det här landet har
man aldrig fått säga ett sant ord. Det är så förbannat fräckt naivt
det som gäller för offentlig debatt här. Det argumenteras ju inte.
Den som är van att läsa Le Monde och New York Herald Tribune
och sedan får vara här en tid och kan svenska nog att följa landets
debatter blir ju äcklad. Aldrig en ny tanke. Aldrig ett uppriktigt

ord. Jag märker det ju på dig också Georg. Du vågar inte vara ärlig.
Du jamar med.

— Men vi vet ju hur det är. Massmedia har blivit reservat för
misslyckade existenser. I vilket annat land tror du Birger skulle få
hålla på? Ett till sådant finns inte! Men här går det. Den som aldrig
förmår samla sig till en avhandling ens blir högerman och den som
super ner sig blir vänsterman och den som med nöd och näppe släpps
ut ur dårhuset ibland blir radioman. Det är debattens verkliga
villkor.

— Nej, om jag tog mig hem igen och om ni mot förmodan skulle
hitta en post åt mig skulle jag vara omöjlig. Jag blev
socialdemokrat för att jag trodde på demokrati. Du minns att vi diskuterade
detta under kriget. Men demokrati kräver medborgarsinne. Vad
finns det för medborgare i detta land? Hur kan man ha medborgare
om man inte ger dem ens grunderna av ett medborgerligt
medvetande. Sverige är bara demokrati i ytlig mening. Jag minns vad
Marianne viskade till mig när vi såg på hur Nehru tog emot Erlander.
Svenska flicka titta vackert bort när världens äldsta demokrati möter
världens största demokrati. Vi höll på att fnissa på oss allihop. Hon
var obetalbar. Jag förstår inte hur Svenskan kunde ha något så klokt.
Men det kunde de ju heller inte.

— En nation av massmediafår kan aldrig vara en demokrati. I
verklig mening finns ju ingen demokrati. Vi tog fel väg efter
kriget. Vi tog inte vårt ansvar. Nu är det försent. Den styrka vi hade
kunnat använda var Amerikas styrka. Det fanns så mycket gott
däröver trots allt. Det fanns en viss jämlikhet och det fanns en
amerikansk dröm och ett American heritage och dessa öldrickande
baseball-fans menade ju helt uppriktigt allvar när de frågade how new
will the better world be. De dog ju för det på Normandies kust och i
Bataans djungler. Vi hade kunnat skapa ett århundrade för the
common man. I allt det som sedan hänt och också i antikrigsrörelsen och
i synnerhet i den rörelsen har ju denna amerikanska tradition varit
den drivande.

— Det finns ett stort amerikanskt hjärta som bultar tätt intill oss
och som vi hör i Walt Whitmans sånger eller hos Woody Guthrie
och som betyder fan så mycket mer än all coca-colonisation. Men vi
förmådde inte utnyttja denna styrka på rätt sätt och amerikanarna
blev själva skakis och undrande när de märkte sina möjligheter och

det historiska ögonblicket gick förbi och inte ens den sista
räddningen som MacArthur föreslog dem kunde de ta utan han sändes
bort i retirement och nu är Amerika bara ett allmänt dårhus i ett
meningslöst och misslyckat krig och styrs av en kriminell president
som till rådgivare har en tokig tysk emigrant. Fy fan.

— Det går ju inte att säga detta här i Sverige. Här är det
konformt nu som alltid. Under kriget fick man inte säga att demokrati
var något av betydelse innan myndigheterna hade fastställt att Hitler
verkligen höll på att förlora. Det vet du ju. Sedan fick man tala om
demokrati en stund till dess man blev rädd för att det var ryssarna
som höll på att ta över. Då sparkade man ut balterna. När det sedan
var Tingsten under några år då gick det inte vidare djupt. Och
aldrig har någon fått säga något som inte passade i tiden. Du vet ju att
jag må vara aldrig så mycket socialdemokrat och ha aldrig så rent
demokratiskt mjöl i påsen men jag skulle bara skällas för fascist om
jag sade högt i Sverige vad jag och annat förnuftigt folk tänker. Du
kan föreställa dig Dagens Nyheters ledare. Nej, till det priset att tala
som det anstår hederlig svensk vore jag inte beredd att köpa mig
hemlandet åter. Hellre då fortsätta i utlandet. Även om Sverige är
vackert. Det är det vackraste buskhelvetet på jorden men man kan
inte leva här. Jag kan det inte i varje fall.

— Som du förstår tänker jag ge mig iväg. Det beror inte bara på
att jag fick första varningen förra året. Men det spelar också en roll.
Jag vill inte bli som Carmichael. Jag vill pensionera mig till
levande livet. Men det är meningslöst att vara kvar. Jag kommer
aldrig att kunna avancera och de tar ju över alltihop nu. Vi behöver
inte låtsas något annat. De tar över vad vi än säger och även om
vi talar om kulturkonflikter och även om vi i decennier arbetat för
att bekämpa dessa kulturkonflikter och de-fuse dem så finns de. Och
det blir inte vår värld. Vi har haft vår chans. Amerikanarna gjorde
inte sin plikt när de kunnat göra den och nu är det försent och nu
tar de andra över. Ibland känner jag mig som om jag vill brista ut i
Kipling eller Malmberg. Men det behöver jag inte. Jag vet ju ändå
vad jag menar och någon annan att tala med finns det inte längre.
Jag går helt inuti min egen ensamhet nu. Jag är inte sentimental
Georg. Det behöver jag inte vara. Det bara är så. Med dig kan jag
tala och med Hans och kanske också med Eva fast vi träffas så
sällan. Med Birger går det ju inte. Han är ju redan borta tycker jag

och de andra, de andra går det inte att tala med. De som kunde
svara är döda eller försvunna och jag går nu var morgon ner mot
floden och över bron och hör mina egna steg mitt i bullret. Hör dem
alldeles tydligt. Och tror du Sahib Singh skulle förstå vad jag
menade? Han skulle bara söka sätta dit mig. Rasist, skulle han säga.
Men det är jag inte. Culturalist kanske. Men det kan ju inte vara så
att vi alltid skall kämpa för att förstå deras culture. Vi måste en dag
kräva att de skall förstå vår. Eller vi hade bort kräva det. Fast det
finns något som kan kallas ömsesidighet också. Men det finns inte.
Det blev aldrig så.

— Innan jag var över för att tala med Hans och se mig kring satt
jag tillsammans med min ryske counterpart en kväll. Det är en fin
man. Han skall ha skrivit en viktig avhandling om unghegelianism
och kritisk tradition i rysk litteratur redan i tjugoårsåldern. Det var
före kriget. Vi talade om Sahib Singh. Käre vän, sade han, vi har ett
östjudiskt uttryck som lyder: Livet är vackert men dyrt; man kan
också få det billigare men då är det inte så vackert. Mr Singh visar
att detta är fel. Det är fullt möjligt att få ett liv av prima kvalitet
till verkligt rabattpris.

— Det är ju så. Men Sahib Singh är inte den värsta. Han är en
oljig propp som sitter sin tid ut för att kunna plocka FN på
pension. Vad tror du det är för standard på de nya indierna vi får?
Eller än värre de nya afrikanerna? Nehru är död och hans generation
är borta. De var ju bländande gestalter. Redan nu är de kvalificerade
tjänstemännen från kolonialtiden pensionerade. Vad tror du vi får
nu? Fram kommer portvakterna och olika independence wallahs och
gnidiga okunniga och intriganta studenter. Det är rena huggsexan.
Vet du vad som händer med mig om jag säger detta högt? Vet du?
Ja, det vet du!

— Kolonialismen var usel och hade den inte varit usel så hade
den inte försvunnit. Men kolonialisterna var inte så svarta som de
utmålats. Hur tror du FN kunde ha byggts upp utan
kolonialtjänstemännen? Jag kände dem. De var utmärkta och lojala tjänstemän.
Det fanns inte fler rödbrusiga whiskydrickande lättingar bland de
brittiska kolonialtjänstemännen än i den svenska domarkåren! Det
är anständigt folk. Men nu lämnar de av den ene efter den andre och
i stället kommer alla dessa våra developing brothers. Vad tror du
Maheu skulle säga om han hörde detta? Det vet jag!


— Det var sedan på slutet av femtiotalet och i början på
sextiotalet som standarden verkligen sjönk. Då försökte ni ju exportera allt
omöjligt folk från era länder. Ja, jag säger era länder ty jag tillhörde
ju dem som fick ta mot dem. Norrmän som gjort sig omöjliga i
departementen, svenska sociologer som skulle fixas fram mot en
professur på alltför svaga meriter, partivänner som förlorat i maktkampen
efter regimskiftet i KF. Och alla skulle de ha fri sprit och
diplomatiska privileges. Och nu kommer tredje generationen. Nu är det Idi
Amins folk och gorillornas i Chile män och olika tokiga afrikanska
stamhövdingesöner och så naturligtvis sura kommunister från
Asien. Och vi som skall arbeta mitt i allt detta har att göra som min
tokige morbror sade: Kyss halvaporna i arslet eller get out! Och
därför vill jag get out! Mens det ännu är möjligt.

— Jag är ju inte någon ung och dum socialdemokratisk sociolog
som skall slicka sig fram till en professur i hemlandet. Jag hade ju
något jag ville göra. Men när jag blev riktigt medveten om detta då
var möjligheten redan försutten. Den djävla sommar då jag satt i
New York och svettades över min rapport om rättsväsendet hos Rhee
i Korea för UNCURK var ju allt redan förbi. Inte förstod vi det. Vi
borde i alla fall ha förstått det när MacArthur sparkades. Det man
inte har i huvudet får man ha i benen men om man varken har det i
huvudet eller i benen då går det illa. Och det gick illa. Det blev
bara Idi Amin och Giap och gorillorna i Chile av det som kunnat
vara en värld utan hunger och fruktan. Skratta inte. Det är så. Och
nu står Nixon där och sjunger sina dikter vid gränsen. Fy fan.

— Donald flöt upp i Paris i höstas. Men nu var det inte för FN
och världsmedborgarskap och jurister för demokrati eller ens för
Vietnam. Nu var det Chile. Han hade blivit specialist på
gorillornas tortyr. Han framträdde i Le Monde till och med. Han är så
ivrig. Vi gick på Allard och tog fisk i vit sås till lunch en dag. Han hade
ringt mig och sagt att han var ledig och dragit på det så jag förstod
att jag måste ta ut honom. Min sekreterare skaffade ett bord på
Allard. Det är ju ett av de få ställen som fortfarande är rätt
anständiga. Och hela lunchen satt Donald där mitt emot mig och
smackade fram sina berättelser om tortyr i Chile. Och så stoppade dom
in råttorna i hennes vagina, sade han under det han petade i fisken.
Och han sade vagina med långt sugande a. Han kommer att gå
långt.


— Jag är övertygad om att de chilenska gorillorna stoppar upp
råttor i kvinnors vaaaginor om de får tag i några kvinnor. Vad tror
du den indiska polisen roar sig med när de får tag i en soparflicka
och kan leva ut utan att behöva betala en naya paisa för det? Ute
vid Bombay finns en hel liten filmstad där svenskar och danskar och
tyskar låter filma sig när de våldtar småflickor. Sedan tar de
filmerna till Köpenhamn och Stockholm och flickorna skickas till
Madras ty de har kommit in i yrket. Världen är sådan.

— Det ville vi ju inte. Och därför trodde vi faktiskt att det
kunde gått på ett annat sätt. Men det blev inte så. Det bara gick som
det gick som flickan sade. Du berättade om din kusin som höll på
med BC-frågor på FOA och som med jämna mellanrum får noja och
ringer upp Sven eller Synnergren och alltid kommer fram för han ger
ditt namn och som säger att han är Sveriges farligaste man och att
han håller på att förstöra hela landet och att makterna är ute efter
honom och så tar Sven och Synnergren kontakt med myndigheterna
och så tar man din kusin och stoppar in honom på dårhus och botar
honom och när han är frisk kommer han ut och börjar på FOA igen
och fortsätter att arbeta med BG för han är landets bästa på det. Har
det aldrig gått upp för dig och har du aldrig talat med de andra om
att din kusin kanske bara är riktigt klok när han är tokig?

— När man tog hem mig till Paris från Indien och jag förstod att
detta var så långt jag kunde komma och att jag aldrig skulle få en
andra chans då byggde jag mig min egen värld. Jag byggde den på
vinden. Swampy River & Black Mountain RR. Dit har jag inte
tagit dig. Du skulle inte förstå. En värld jag kan stänga dörren om när
jag går ned till de andra. Nu skall den rivas. Nu river jag världen i
Europa! Egentligen kanske jag byggde den åt Carmichael. Du har
aldrig förstått det här med modelljärnvägar. Du hade ju inte en
Märklinanläggning som barn. Du höll dig ju inte ens med en
Shucobil, vad jag minns! Och det var knappt jag fick. Det är inte alls
infantilt. Långt därifrån. Det är en hel vetenskap. Man är en
konstnär som bygger för sitt eget nöje. Leken är en skapelseakt.

— Fast från början hade jag inte tänkt bygga en anläggning.
Men jag togs till Paris och man placerade mig ute vid Bois de
Boulogne som publicity-hora i den där paradvåningen där jag skulle ta
emot och vara representativ. Boulevard Jules Sandeau. Inte riktigt
fint. Inte fint alls ty vänt in mot staden och nere i det stora diket

mitt i gatan rasslade tågen förbi. Du har ju varit där. Stora rum
med blanka golv och öppna spisar och speglar i tjocka guldramar.
Det såg ut som ett bättre horhus från tjugotalet. Där skulle jag gå
kring och vara charmerande. Ty det skulle ju bli min uppgift. Det
fanns sådana som avundades mig. Men jag kände mig som en som
verkligen hade framtiden bakom sig. Det var ju helt klart att mer
skulle det inte bli för min del. Och jag gick kring i den stora
paradvåningen och ett tag tänkte jag faktiskt återvända till Sverige.
Men vad skulle jag där att göra?

— Där fanns fyra paradrum i fil ut mot gatan och långt in mot
gården låg ett sovrum. Det gick en mörk gång dit in förbi en toalett
som stod och rann. Den hade runnit länge och det var fukt på
väggen och i fukten kröp små krabbliknande djur. Det fanns toalett för
gäster därute bland paradrummen. Marmor och glas och förgylld
brons. Men sovrummet var litet och ynkligt och gömt längst bak i
korridoren. Sedan fanns ett gästrum också. Det var försett med eget
badrum.

— Jag gick omkring i detta djävla horhus och man höll på att
paradmöblera det runt mig och jag kunde riktigt se hur hyrda
kypare skulle komma att vandra med cocktailbrickor genom rummen.
Det skulle ju bli min lott i livet att vara en vänlig och vandrande
klädhängare. Men så kom jag ut i köket och slank iväg ut i
baktrappan. Och du vet hur det är med fina hyreshus i Paris? De bär
slummen på vinden. Upp genom den vindlande kökstrappan, baktrappan
kom jag upp på vinden. Där var tegelgolv och hett som i en bakugn.
Det stank slum och fattigdom. Ungar i kippande skor sprang i
gången framför mig och in genom en öppen dörr såg jag en gumma
ligga på en madrass på tegelgolvet och snörvla. Två av rummen
hörde min våning till. De hade använts av förre tjänstemannens
tjänare. Det ena var för husan. Det var dekorerat i guld och vitt.
Det andra var för kokerskan och det var dekorerat i rosa och blått.
Det var två fina rum mitt i hela helvetet runt om på vinden. Jag tog
det oskuldsvita rummet till mig själv. Där har jag bott i alla år. Dit
har jag dragit telefon. Dit kommer inte ens städkärringen. Det är
mitt. Tjänare har jag ju inte. Jag vill inte ha någon sådan boende
inpå mig. Hela nätterna står det stora horhuset för UNESCO-partyn
alldeles tomt därnere och jag bor däruppe i mitt eget rum. Jag bor
bland folket, kunde man säga. De hasar i gången utanför dörren,

hasar och hostar och har sig. Du vet det fina folket nere i huset gör
som jag och tar tjänstfolket utifrån och låter dem komma på
förmiddagen och gå på kvällen men sedan är det fina folket också vad
jag aldrig varit. Det är gnidet det fina folket. Det hyr ut vinden till
immigranter och gästarbetare och löst folk som drivit upp till Paris
från Auvergne. Men jag bor däruppe. Man är hövlig må du tro.
Man lyfter på mössan för mig, man bockar, man hälsar och jag
hälsar tillbaka och jag sover tryggt som ett barn. Det skulle jag aldrig ha
gjort därnere i lyxhoreriet bland speglarna. Här har jag bara en
pigtittare jag köpte på auktion i Jönåker när jag körde förbi där för
fem somrar sedan. Där nere är telefonerna vita och mässingsgula.
Men uppe hos mig är apparaten helt vanligt svart. Jag klarar mig
med handfat och bidé och en liten garderob och det är ett dåligt
eländigt vindsrum men det är inte det rum man tänkt ut åt mig på
sekretariatet och liten tröst är också tröst.

— Jag undrar hur de beskriver detta i min dossier. De misstänker
mig kanske för utsvävande leverne. Tror jag håller mig med små
algeriska gossebarn som jag hämtar in från korridoren. De kan inte
förstå att man kanske bara vill vara sig själv. Det förstår sådana
aldrig.

— Och i det andra rummet har jag byggt en liten värld. Swampy
River & Black Mountain RR. Det är egentligen två dioramor med
lite förbindande skenor. Du vet det finns en amerikansk
modelljärnvägsfilosofi som européerna aldrig begripit. Prototype realism. Det
kan du se på flänsarna på europeiska modelljärnvägsanläggningar.
De är alldeles ur skala. Och du har väl kunnat se hur man i Europa
helt samvetslöst bryter mot enkla prototypförhållanden. Men det är
ju nästan omöjligt att bygga upp en realistisk operation. Vad jag
har gjort är att jag byggt ett diorama med en gruvanläggning i
västern någonstans och så utkanten av en lumber camp. Och därifrån
går en smalspårig bana bort ut mot huvudlinjen som jag ju inte
visar utan i stället har jag i andra ändan av rummet en station vid
Swampy River där smalspårsbanan går in och gods lastas över till
huvudlinjen. Det är en färja också. Nå, det är ganska bra det hela
och ger mig mängder av växlingsmöjligheter. Du vet det måste ju
upp gods till gruvan och sedan annat över till timmerhuggarna och
det gäller att veta vad som måste dit och så skall malmen ner och ut
och timret skall bort och de skall åt olika håll på den stora banan

och så finns det ett par små fabriker också nere i Swampy River och
det är ett bygge med stora möjligheter. Jag arbetar ju i HO och
HO3 och på huvudlinjen har jag ett par djävligt stiliga
mässingslok. Hans skaffade mig ett i Seattle när han var där. En Denver &
Salt Lake 2-6-6-0 som var alldeles förbannat vacker.

— Däruppe i kokerskans rum brukar jag sitta om nätterna när
folket gått hem från korruptionsmiddagen nere i horhuset och jag
sluppit loss. Och jag har gruvan däruppe där hon en gång hade
huvudkudden i sin säng och jag har staden nere vid garderobsdörren
och verkstadsutrymmet mellan handfatet och bidén. Bortsett från
loken försöker jag ju bygga det mesta själv. Det är ju det som är
själva lyckan med det hela. Och sedan kör jag upp det blandade
godståget på smalspårsbanan upp mot gruvan vid Black Mountain
och bokför noga vad för slags styckegods som gått till vilken adressat
och så tar jag ner kvällens malmtåg och sedan lastar jag om
vagnarna nere i Swampy River junction.

— Du förstår inte. Men det är inte en hobby bara. Naturligtvis
kan man ha det som hobby. Vad kan man inte ha som hobby? Jag
försöker faktiskt återskapa en verklighet som en gång funnits. Jag
har köpt in antikvariskt från en hygglig kille på västkusten flera
årgångar järnvägsmagasin från trettiotalet och nu skapar jag ett
bättre trettiotal. Du förstår inte vilka regler som gäller. Det är
samma regler som i verkligheten fast mer komplicerade. Allt måste
ju stämma. Ingenting får vara tillfälligt. Jag är ju inte en sådan
modelljärnvägare som fungerar som en gud ur maskinen utan jag är
mer en deistisk gud som följer sina lagar och vars utveckling styrs av
de lagar som jag en gång formulerat.

— Jag har inte vågat avslöja detta för Hans. Jag vet alltför väl,
vad han skulle säga. Jag minns ju hur han flinade när vi kom till
Charlottesville och fick se den anläggning Kenneth W. Bolton köpt
åt sin grabb. Det var American Flyer och Lionel. Nej, det finns
sådana saker som modelljärnvägar och Billböcker som Hans aldrig begrep
sig på trots allt. Han var ju alltid liksom den vuxne bland oss och
han hade varken lekt med ett Märklintåg eller läst en Billbok. Minns
du första gången han kom till klassen? Hösten 1940. Den enda av oss
som hade antydan till mustasch. Vi hade tyska för Lindmark och
Hans var helt suverän. På rasten gick han fram till mig och sade: Så
lustigt att du heter Torsten! Sedan sade han: Goethe är en

krämarsjäl egentligen. Han är vanlig. Det går en liten Goethe i varje dum
SA-man. Du skall läsa Seume i stället. Och jag som aldrig drömt om
att våga mig på att frivilligt och för nöjes skull ta ut en volym
Goethe ur hyllan hos gubben. Än mindre att sedan verkligen läsa i
den. Jag bara stod där och såg på honom och han gick vidare fram
till dig. Minns du det? Till honom kunde man inte tala om
Richmal Cromptons böcker eller tåg från Märklin. Det gör jag ännu inte.

— Men så fick jag den där smällen förra året. Då blev jag rädd.
Jag vill inte bli som Carmichael. Död som pensionär. Och jag har
ju gjort mina år i FN. Även om dollarn sjunker så har den inte
sjunkit så mycket att jag inte kan dra mig tillbaka på ett
anständigt sätt. Och det tänker jag göra. Det var därför jag körde upp till
gubbens grav. Ville se honom en sista gång och ville liksom helt
övertyga mig själv om att det trots allt inte skulle gå att flytta hit
hem.

— Det var ju roligt så länge det varade. Nu river jag mitt lilla
empire på vinden. För dig är det ju annorlunda. Jag kan lika gärna
säga dig vad jag gjorde däröver. Jag vågade inte säga det till Hans.
Jag hyrde ett hus vid Lomita i California. Ute vid Redondo Beach.
Hela Stilla Havet framför mig och Los Angeles åt ena hållet och
Disneyland åt andra och några goda vänner från förr alldeles
bredvid.

— En sak är ju hur det hade gått om det varit annorlunda. Men
när det inte är annorlunda och när det är ebbens tid då kan man ju
vara klok som en Candide. Fast klokare. Jag odlar ingen kål och
spinner heller inte utan kan ligga på rygg i sanden och se stjärnorna
vandra över himlavalvet och höra bränningarna slå. Du må tro det
blir glädje i sekretariatet. Det blir nästan lika bra som om jag dött.
Befordringsfanan vajar och alla skall upp ett pinnhål och någon
kallas hem för att sättas i disponibilitet bland speglarna och guldet i
representationsvåningen. Men jag är ute. I opt out!

— Jag hoppas du kommer över någon gång. Eva med för den
delen. Det är ju inte så många kvar av det gamla gänget. Jag kan ge
dig mitt telefonnummer. DA-6-3824.


G

— Du borde inte gått på begravningen Eva. Du blir bara uppriven
av sådant. Du borde stannat hemma när jag inte kunde följa med.
Det finns ju inget vi kan göra åt det ändå. Birger hade inte velat
att du skulle gå. Han visste ju hur du upplevde begravningar.

— Det var inte nödvändigt att gå. Hans hade ju redan ordnat
kransen. Du såg den ju själv. Jag har redan fått räkningen. Birger,
vän och kamrat! Eva och Georg. Hans. Torsten. Vi behöver ju inte
markera. Vi känner ju varandra. Vi är ju inte
begravningsmänniskor Eva, vi är rationella. Begravningen hade vi kunnat lämna till
hans kolleger och släktingar och till Greta. Vad hade du på
begravningskaffe att göra. Inte ens kakorna hade Birger bakat. Drömmarna
hade köpts på Konsum. Nej, bli nu inte så uppriven Eva. Jag
försöker ju bara att få dig att se verkligheten för vad den är.

— Det är riktigt att du tänker igenom det hela. Men du måste
tänka med förnuft. Det var inte ditt fel. Han hade tappat greppet
om realiteterna för länge sedan. Han var ju helt upplöst. Han ringde
ju nästan var natt. Det gick inte. Det kunde inte gå. När vi skulle
lägga på luren ropade han: Men jag har något viktigt att säga. Och
sedan bara pratade han. Det minns du ju. Varken du eller jag
trodde ju han menade något med det den här gången. Vad skulle du
gjort? Skulle du ha tagit bilen och kört över till honom? Men det
ville han egentligen ju inte. Förra gången han var illa däran gjorde
vi det. Då sov han när vi kom fram.

— Det fanns inget annat att göra än det du gjorde. Man kunde
inte hålla honom under armarna hela tiden. Jag hade sagt det klart
och tydligt till honom. Om jag varit hemma när han ringde skulle
jag gjort precis som du. Det är inget att oroa sig över och det finns
inget skäl för dig att känna dig illa till mods. Sov vidare Birger,

hade jag sagt, sov vidare så kan vi talas vid i morgon när du blivit
nykter. Det brukade jag ju säga. Det hjälpte ju. Han ville ha ett
fast och klart kommandoord när han var sådan där.

— Men Eva, detta är inte riktigt rätt av dig. Du gör fel som tar
åt dig på detta sättet. Du gör fel också mot Birger. Han var inte
något fall i någon av dina läroböcker. Du vet lika väl som jag att det
han kom med inte var något riktigt rop på hjälp. Man kan inte
bara ta exempel ur böcker och låtsas som om de vore verklighet. Vi
kände ju Birger.

— Om du menar att han ropade på hjälp så hade han hållit på
att ropa i trettiofyra år. Du vet han var ju likadan då. Minns du
när vi stängde in honom i garderoben hemma hos Torsten. Först
skrek han och ropade. Vi stod därutanför och sade att vi bara skulle
räkna till tusen först. Men sedan plötsligt slutade han skrika och vi
kunde höra honom prata. Och han pratade med olika röster och
skrattade och var glad. Han var ju eidetiker. Han kunde se saker.
Han var en fantasimänniska. Det var hans sätt att spela upp sin
livsroll för oss andra. Nu ringde han om nätterna och pratade. Vet
du att han ringde till Hans i New York också. Han ringde upp sina
pengar och pratade om nätterna. Men det var fyllan som pratade i
honom.

— Det fanns ingen annan väg för honom. Du skall inte ta det på
det här sättet Eva. Tänk på honom som han var innan han blev ett
fyllo. Ser du inte att den enda olikheten var att spriten gjorde honom
suddigare och lösare i köttet och lite dummare. Men det var ju
samma Birger som 1940 egentligen. Han var ju precis likadan. Och
det hade inte blivit annorlunda även om ni inte gjort slut 1948. Jag
vet att du anklagar dig för att ni gjorde slut och för att du inte
lyssnade och för att du nu lade på. Men det är fel. Det var inte du. Det
var han själv. Han kunde inte annat.

— Han växte aldrig upp. Det var det hela. Och det kunde man se
på honom redan när han var barn. Minns du inte när Hans skulle
hålla på att hypnotisera folk? Det var när han hittat den där
engelska handboken i hypnotism på Thulin & Ohlson. Den enda han
lyckades hypnotisera var Birger. Och det var på riktigt. Han gjorde sig
inte bara till. Vi stack ju nålar i honom för att prova. Han såg ut
som ett piggsvin tillslut. Men han glömde det ju sedan. Hans
försökte med oss alla men det var bara Birger som föll för han hade

egentligen inget jag och det hade han aldrig haft och det var därför
det gick honom sådär. Du var ju annorlunda. Du var ju snäll och
hygglig och ville göra Hans glad men du bara låtsades. Det såg jag
med en gång. Det var därför jag stack dig med synålen. Du skrek och
alla förstod att du bara sökt vara vänlig och förekommande mot
Hans men med Birger var det annorlunda, han blev mesmeriserad på
verkligt. Egentligen tror jag aldrig Hans var så lycklig som den
gången. Det var första gången teorierna stämde med verkligheten.

— Men redan då sade ju Hans till oss att Birger var en svag
suicidal människotyp. Hans hade rätt; det visste vi ju. Det som hände
när han ringde dig nu skulle ha hänt i alla fall. Det finns absolut
ingenting du kan förebrå dig. Han hade ju alla chanser. Det var
inte vårt fel att han inte kunde ta dem.

— Jodå, visst minns jag hans studentskiva. Men det är länge
sedan. Hans var full och rå och ville visa sin makt men det är länge
sedan och Birger tog inte livet av sig 1974 för vad som hänt trettio
år tidigare. Och du minns inte riktigt rätt heller och det var inte
som du säger. Om vi skall vara fullkomligt uppriktiga så var det
ditt fel. Hans var ju sådan. Han höll ju på med andningsövningar
och yoga och allt det där en generation innan det blev på modet. Jag
vet inte hur han gjorde och jag vet inte hur det kan förklaras men
man kunde fimpa cigarretten mot armen på Hans utan att det ens
blev brännmärke av det minns du det? Hans tog av sig kavajen och
kavlade upp skjortärmarna och höll fram vänsterarmen mot oss och
vi fimpade cigarretterna mot den under det att han såg oss in i
ögonen. Vi var ju fulla. Det var därför vi började fimpa på Birger.
Meningen var ju inte att skada honom. Vi trodde ju på Hans och
när han sade att det bara gällde att koncentrera sig och att det bara
gällde att ha tillräckligt stark motivation för att lyckas ta språnget
över till avvägd självbehärskning så ville vi se om inte Birger kunde
ta det språnget om vi drev på honom. Värre var det inte. Du blåser
upp en småsak. Alla grabbar gör ju så. Du förvrider det i minnet Eva.
Och det var inte därför det gick illa med Birger. Man kunde lika
gärna säga att det var ditt fel. Ni förlovade er och allt och alla
hurrade och Hans gick åt sidan med dig och pratade med dig om
Birger och varför ni skulle förlova er begrep jag aldrig. Det var
ju ingen förlovning.

— Jag vet att det inte angår mig och jag har heller inte talat om

det förut men du är orealistisk Eva. Om du vill veta vad jag anser
så kan jag säga det tydligt och klart. Ni förlovade er för att Hans
skulle få något nytt att fråga Birger om. Ni förlovade er för att du
och Hans skulle kunna tala om det. Det var ju så det gick till hela
tiden. Det angår mig inte. Det är länge sedan. Men det var ju så.
Men inte ens det hade något med Birgers död nu att göra.

— Om du vill veta varför Birger dog kan jag säga det. Birger dog
för att han var oduglig. Helt oduglig. Han fick alla förbannade
chanser och han tog dem bara för att tappa dem. Och så söp han.
Och så söp han ner sig. Tror du inte vi också talat med honom. Han
måste ju visa sjukdomsinsikt menade vi. Hans var över och talade
med honom så sent som förra året. Det vet du. Men ingenting
hjälpte. Plötsligt stod Birger i dörren och var full och spydde på
mattan och så fick vi alla rusa fram och ta rätt på det efter honom.
Och så var det egentligen långt innan han fick tag i alkohol.

— Det var som med dåligt gjutgods. Det fanns en svaghet i
honom och den måste brista vid belastning. Han höll ovanligt länge.
Jag vet att du inte tycker om det här men du måste ut ur din
negativism. Du måste se verkligheten.

— Jag vet precis vad som sades. Du behöver inte dra det för mig.
Jag kan det. Jag kunde skrivit det själv. Jag kan det hela med fanor
och ord till bortgången kamrat och jag vet hur man skall säga det för
att det låter riktigt och hur man skall hålla tonen och jag hade inte
velat säga ett enda ord över Birgers lik och därför var jag glad att
jag måste gå till riksdagen och dra ner byxorna på G. H.
Hermansson i stället.

— Det var därför du inte skulle ha gått. Egentligen var Birger
bara en sådan som svek gänget. Det gjorde han hela tiden. Och hela
tiden väntade han på att du eller jag eller Hans eller till och med
Torsten skulle komma fram för att leta rätt på honom och plocka
med honom. Men man kan inte hålla på att bära femtioåringar.

— Jag hade sagt honom detta rakt upp och ned för länge sedan.
Han hade supit bort sina möjligheter. Inte ens Vecko-Journalen
ville ha honom längre. Ingen ville köpa loss honom. Han hade bara
sitt kontrakt att hålla sig i och han stod inne i telefonkiosker på
olika krogar och sluddrade fram sina förbannade krönikor som blev
allt lösare och lösare i köttet och fick allt fler och fler stålblanka
romarcitat och blev allt läskigare och läskigare. Det gick inte.


— Tror du det hade gått att komma med honom till Örebro och
säga: Se här er nye chefredaktör? Eller till Sollefteå? Eller till
Malmö? Frans skulle bara ha kastat ett öga på honom och så hade
han åkt ut. Men Birger bara klagade. Vi gjorde ingenting för
honom. Vi brydde oss inte om honom. Vi hjälpte honom inte. Men vi
hade hållit på att hjälpa honom en hel förbannad generation utan
att ha fått något för det.

— Minns du när han fick vårt stipendium för att åka till New
York och skriva om FN:s inre arbete? Hans skulle hjälpa honom.
Hans gjorde allt. Men vad gjorde Birger? Gick på barerna. Och
sedan satt han här och grät hos dig för att han blivit hemskickad.

— Jag vet att han kunde skriva när han tog sig samman. Men det
blev bara alltmer och mer sällan. Det är väl lika bra att vi talar
igenom detta på allvar. Det är nödvändigt att vi talar igenom det. Du
får faktiskt ta dig samman och begrava Birger du med. Jag vet att
han var din barndomsvän. Jag vet att ni lekte i samma sandhög. Jag
har hört det i fyrtio år. Vi var kompisar. Men du måste låta de döda
begrava sina döda.

— Nej jag är inte rå. Vi hjälpte Birger långt över det möjligas
gräns. Vi hjälpte Birger även när det kunnat bli total skandal om
det kommit fram. Ja, jag och Hans och Torsten satte faktiskt väldigt
stora saker på spel gång på gång för att hjälpa Birger. Men inte
hjälpte det inte.

— Jag tyckte om honom. Jag tyckte mycket om honom. Men det
fanns inget att göra tillslut. Och han var sjuk. Du kunde se det på
honom. Han magrade så mycket i det sista. Det var bukspottkörteln
och det visste han ju. Ja, han visste det. Han talade med mig om
det. Det hade inte med dig att göra och inte med mig och inte ens
med resten av hans liv och Greta och allt det där trasslet. Och det är
därför du inte skall ta så tungt på det.

— Han proppade sig inte full med tabletter för att du skulle
komma över och få honom magpumpad. Han gjorde det för att han
var rädd för att dö och för att han visste att han måste dö nu när han
supit sönder sig så grundligt. Därför tog han tabletterna. Sedan
ringde han dig för att han visste att du skulle tala snällt för det har
du alltid gjort och han var rädd för att han tagit tabletter för att
han var rädd. Han ville få över rädslan på dig. Men så var du för
trött för att tala och tillslut somnade han bort. Det var det hela. Det

har du inget skäl att anklaga dig själv för. Om du hade lyssnat på
honom så hade du fått in honom på sjukhus och där hade han
länspumpats och så hade han dött i alla fall. Det gick lättare för honom
på det här sättet.

— Du minns hur det gick när han sedan skulle till Bengalen för
att skriva om familjeplanering och rollförväntningar och
välståndsmöjlighet? Han plockade ut 20 000 från SIDA. Jag rekommenderade
honom och Torsten skulle göra allt för att ge honom de rätta
kontakterna. Vad blev det? Precis som vanligt! Han kom till Paris för att
träffa Torsten men surrade bara ut i kvarteret och sedan söp han ner
sig så fruktansvärt att han fick skickas hem.

— Och nu, i den här historien just nu gick det likadant. Jag lät
honom läsa verkligt hett bakgrundsmaterial. Jag tog upp honom till
mig och han fick sitta hos mig och jag gick långt över mina
egentliga befogenheter och lät honom ta del av verkligt interna papper.
Sådana som är hemligstämplade med all rätt. Han fick gå igenom
personundersökningar och rapporter och allt. Han hade fått ett
pangmaterial. Jag lät honom inte göra några anteckningar. Då hade
det kunnat gå oss illa. Men han hade ju gott minne. Han glömde ju
ingenting även om han var ett fyllo. Han hade sin stora chans nu.
Han kunde rehabilitera sig. Han kunde ha stuckit hål på hela
IB-ballongen. Pang! Plufs! Flop! Han fick verkligen sin chans.

— Men vad gjorde han. Han gick rakt ur mitt rum och ut genom
korridoren och tvärs över bron till gamla riksdagshuset och tog sig
in på IB-galan och där satt han längst ner bland bänkarna och
tryckte genom tre föreställningar. Det var tacken det! Sedan tassar
han ner på Freden och groggar sig till sömns och skriver inte en rad.
Inte en rad skrev han om det hela! Och jag vet inte ens om han
förmådde hålla tätt. Jag tror han gick så långt att han rapporterade till
motsidan. Det har sett så ut i vad som sagts från dem. Han hade
blivit helt karaktärslöst förfallen. Ett kött var han. Ett slemmigt kött.
Och så ringde han för att du skulle trösta honom. Fy fan!

— Men de har inte mycket för sitt skrikande. Du skulle gått till
Riksdagen i stället. Jag städade upp med dem. Du borde hört det. C.
H. tappade hakan. Han var inte beredd på det. Jag hade ju
talat med honom i korridoren strax innan. Men då undrade jag bara
hur det var med hälsan. Det går ju så många rykten, sade jag och
var vänlig. Du vet det var riktigt kisse, kisse, kattfan! Han tappade

hakan. Han åkte på en så förbannad snyting. Det skall väl komma nu
på kvällsekot.

— Hermansson är dum. Han hade chansen. Han hade den flera
gånger. Han var ju sosse från början. Men jag var med när vi
försökte få tillbaka honom 1960. Det var Gunnar Myrdal som gjorde
anbudet. G. H. var ju hans gamla elev. Du skall över, sade Myrdal.
Du skall över till oss. Partiet behöver radikalt och kunnigt folk. Vi
behöver stärka vänstern inom partiet.

— Hade han gått över hade han blivit riksdagsman och minister
och landshövding och vad fan som helst nästan. Det där du håller på
med är bara barnsligheter, sade Myrdal. Kom till oss. Vi behöver
radikala unga människor. Men Hermansson begrep inte sitt eget
bästa. Han bara skämtade och slog bort det. Han trodde kanske han
kunde göra något av sin egen bix. Men han missade båten den
gången. Om han kom över nu skulle han inte ens få en egen tidning.
Han är slut.

— Sedan hoppade ju hans kronprinsar. Det gick tretton på
dussinet av dem. Landin och Eriksson och Utberg och allt vad de hette
som hade tänkt bli partiledare. Då trodde väl C. H. att han skulle
bli något. Men det blev han inte. Nu skall det komma snart.

— Han skulle inte ha stuckit ut huvudet i IB-affären.
Kommunister skall hålla käft om sådant. Men han trodde väl jag skulle ha
silkesvantarna på bara därför att han var charmerande och hade
skällt på ryssarna när de tog Tjeckoslovakien. Men då gick han på
pumpen. Nu, nu kommer det:

— Herr talman! Det finns gränser för det politiska hyckleriet.
När G. H. Hermansson talar om rättsstaten då går skam på torra
land.

— Här försökte han ännu flina.

— Herr Hermansson talar om angiveri. Det kan jag förstå. Det
är ju det sätt på vilket herr Hermanssons kamrater umgås.
Nackskottet är ju där ett argument. Men Sverige är en
demokratisk stat herr Hermansson och svensk arbetarrörelse tolererar
inga skadegörare inom sina led. Vi skakar lössen ur den röda
fanan och vi skakar lössen ur nationens fana. Minns det herr
Hermansson.

— Nu drar jag ner byxorna på honom!

— Eftersom herr Hermansson är så angelägen att värna

rättsstaten kunde jag kanske be herr Hermansson att tala med sina
kamrater i öst. Inför herr Hermansson avslöjar jag ju ingen
hemlighet när jag säger att man därifrån sökt slussa in agenter
i mitt parti och borra sig in i svensk arbetarrörelse. Men till
ledning för kammarens övriga ledamöter som inte kan beräknas
vara insatta i frågan kan jag nämna att vi fått klara belägg för
att det sänts in agenter från herr Hermanssons kamrater i Prag i
vårt parti och att de sökt krypa ända upp till partistyrelse och
regering.

— Nu förstår du skall jag rycka kärringarna i hjärterötterna!

— I ett öppet samhälle är det svårt att skydda sig mot sådana
metoder. Vi är sårbara. Men hellre förblir vi sårbara och hellre
tar vi på oss bördan av den skadegörelse som herr Hermanssons
kamrater och skyddslingar utför än vi lämnar vår demokratiska
grundhållning. För oss inom arbetarrörelsen är demokrati mer
än ett ord. För oss är den ett livsvillkor.

— Och så knyter jag ihop det. Nu är C. H. bara en blöt fläck.

— De personer på våra arbetsplatser och inom våra
fackföreningar och folkrörelser som herr Hermansson behagar kalla
agenter och polisspioner är vanliga hederliga svenska arbetare
som tagit på sig en svår uppgift och som står på demokratins
mest utsatta poster. De är inte bara värda respekt och aktning
utan de förkroppsligar det bästa inom den demokratiska
svenska arbetarrörelsen. C. H. Hermansson och hans kamrater i
Prag är inte värda att ta deras namn i sin mun.

— Han var uppe och studsade sedan. Men han var rätt matt. Han
visste inte på vilket ben han skulle stå. Jag hade ju knutit upp
svansen på honom. Han vågade inte gå riktigt hårt fram för då hade vi
bara sagt att kommunisterna lierade sig med Bohman mot en
arbetarregering. Han höll på att tjata om Prag och om att han verkligen
tagit avstånd och det blev dumt det hela.

— Helén var uppe också. Men han var som vanligt. Det var
egentligen bara det jag sade som det var något med. De andra kunde
inte bjuda över och hade inget eget att komma med. Det slutade
med seger över hela linjen. Vi tillsätter några kommittéer och så
blir det inte mer. Luften har gått ur dem. Ballongen har spruckit!

— Tror du inte jag tänkte på Birger när jag var uppe och
talade? Men det var inte vårt fel att det gick som det gick för honom.

Hade han inte haft gänget som höll sig uppe skulle han sjunkit
redan under fyrtiotalet. Det fanns en spricka i karaktären redan från
början. Men visst gör det ont Eva. Och jag vet hur du känner dig.
Det är den första av oss som är borta. Torsten fnattar och har sig
men Birger är död. Ja, det är rätt. Gråt ut. Jag har aldrig tillåtit att
någon sagt ett ont ord om Birger när jag hört på. Utåt har vi ju
alltid skyddat honom. Om vi var hårda mot honom ibland så var det
ju för hans eget bästa. Han var ju en av oss. Hans sade alltid att
Birger var den svagaste av oss. Det var rätt. Men du skall inte ha
dåligt samvete. Vi gjorde vad vi kunde. Mer kunde vi inte. Till slut
visade det sig att godset inte höll. Det fanns en inre spricka i
honom från början. Det kunde vi inte göra något åt.

— Jag är ledsen att jag inte var hemma när han ringde. Men du
vet ju att han sagt så många gånger förr. Det gick som med pojken
som ropade att vargen kom. Den natten vargen väl kom var vi inte
där. Så var det. Han låg inte och väntade på att du skulle komma.
Det gjorde han inte. Han visste ju att han ropat varg ofta. Det blev
tillslut en festlig ploj för honom. Och det gick ju lättare för honom så
här än om han låtit naturen gå sin gång. Han hade ju inte mycket
kvar att leva med.



VII

Kära Georg.

Ja, det var ju mycket tråkigt med Eva. Och jag förstår hur hårt du
måste ta det särskilt nu när det kommer så tätt inpå Birgers död.
Men det var ju inte någonting som kom oväntat. Vi har ju talat om
det många gånger och Eva var ganska klar över sin egen situation.
Du har gjort helt rätt som sett till att hon nu får den vård hon
behöver.

Det är naturligtvis alltid möjligt att hon hade kunnat hålla ut
ännu en tid om du haft möjlighet att helt ägna dig åt henne. Men
det är ju inte säkert. Och jag tror att Eva hade upplevat det som ett
offer från din sida och det hade i sin tur blivit henne en alltför
tung börda. Det finns inget skäl för dig att känna dåligt samvete.
Men jag förstår hur förtvivlat ensamt det kan bli nu. Eva var ju i
alla fall en som varit med ända från realskolan. Man behövde ju
knappt tala en mening till slut innan hon redan svarat.

Att du har pojken hemma är fel. Även om du har duktig hjälp
kommer det att skada honom. Han är alltför inåtvänd som det är.
Du bör skicka iväg honom till Sigtuna. Lundsberg är för fisförnämt.
Och även om jag inte är överdrivet moralistisk tycker jag att dess
traditioner drar väl mycket åt de slemmigare sidorna av engelskt
skolväsen för överklassen för att det skall vara riktigt lämpligt att
råda dig att sända honom dit. Men Sigtuna är bra. Jag har flera
kolleger här som har sina barn där och de menar att det är en frisk och
förnuftig miljö. Det är inte nyttigt för honom att gå ensam hemma
nu. Du är ju sällan i huset och han är i en känslig ålder. Han
behöver kamrater. Och det är bättre för dig också att du kan ägna dig
mer helhjärtat åt ditt arbete. Du vet om du har honom hemma kan
du råka in i emotionella konflikter där du av oklara skuldkänslor

söker ta hand om honom och sådant brukar bara sluta med
pinsamheter för båda parter.

Vad Eva beträffar så är det väl svårt för någon av oss att spå om
framtiden. Detta är ju tredje gången hon har gått in i en verkligt
djup psykos. Alla dessa perioder har ju varit perioder av hormonell
omställning. Du minns ju hur hon var när hon kom till oss. Då hade
hon ju legat på privatklinik ett år och var som något ur
Krusenstjernas romaner. En flicka som flytt förnuftet när hon fick något rött
mellan benen. Det var kanske också mycket därför som hon tydde sig
till oss och vi blev ju hennes stöd. Vi fungerade som något slags
yttre skelett runt henne. Hon var mycket djupt engagerad i oss alla
och Birgers död måste ha träffat henne ända in i märgen.

Minns du när vi var ute i Slottsparken vintern 1942 och det var
så svinkallt? Birger skulle nödvändigtvis vara härdad och manlig
och gick i skjortärmarna fast han var blå om läpparna. Tillslut
började Eva gråta och tog sin kappa och lade om honom och sade att
han frös. Och hennes olika förlovningar. Hennes förlovning med
Birger var ju en vit förlovning. Jag undrar om de gjorde mycket
annat än höll varandra i hand. Jag tittade på dem en kväll uppe hos
Torsten. De satt i soffan och var förlovade och plötsligt strök Birger
över hennes högra bröst med handryggen. Hon blev alldeles stel och
han rodnade och drog undan handen. Torsten såg det inte. Han höll
på att ta fram den exakta texten till Bessies Empty bed blues och hade
grammofonarmen hängande i en sorts galge. Om och om igen
spelade han samma korta fras. Jag minns det tydligt men jag minns inte
dig. Jag undrar om du var med den kvällen eller vad du gjorde.

Hon var skör Eva. Vi talade mycket om det. Hon sade mig att det
hängde ihop med föräldrarnas skilsmässa. Jag tror inte hon fick lov
att träffa sin far. Han var ju överläkare i Umeå. Men hon hade
aldrig sett honom och hon anförtrodde mig att hon brukade fantisera
om honom när hon var liten. Minns du modern? Som brukade
komma med te? Jag minns inte att hon någonsin talade med mig.
Goddag Hans! sade hon och Adjö Hans. Och det var allt!

Eva hade också en så märkligt välformad handstil då. Små
knubbiga bokstäver som plötsligt spärrades av höga svarta streck. Vi
brukade ju analysera varandras handstilar och Eva satt alltid helt spänd
och väntade på vad vi skulle säga om hennes handstil. Du var
klumpig minns jag. Vad gör du av din underzon, sade du och Eva

rodnade. Men hon fortsatte med det psykologiska sedan också — även
efter kriget. Det var väl ett sätt att söka stöd i tillvaron runt sig.

Hon var ju alltid en smärt och stilig människa. Hög tonus på
musklerna. Det var därför hon kunde glida fram genom rummen.
Men det gjorde väl också förlossningen svår. Hennes frånvändhet
efter havandeskapet blev till en uppenbar psykos. Hon var faktiskt
mycket djupt gången då och jag är glad att jag kunde hjälpa dig
att komma fram till att vård var nödvändig. Minns du hur hon
tittade på oss när vi skulle tala till henne. Bara såg rakt på oss. Vi
nådde ingen kontakt då med henne. Hon såg saker genom oss. Men
jag tror kanske att det var fel att lämna henne till svenska läkare. De
är ju andens fältskärer. Jag tror inte på deras metoder. Att skära och
chocka och droga. Det hade varit bättre att få över henne till någon
klok och förnuftig analytiker från början. Det har jag faktiskt lite
dåligt samvete för.

När hon skrevs ut var hon ju till en början mycket skadad. Hela
hennes medvetande var som en schweizerost. Minnesluckorna mycket
stora. Det blir så efter chockerna. Hon märkte det själv. Hon
upptäckte att det fanns stora hål i livsväven bakom henne. Men hon
trodde minnet skulle återvända. Det vet jag att det inte gör. Vad
som är förstört det är förstört. Hålen finns inte bara i minnet de
finns inne i skallen också. Även om det i och för sig finns celler nog
att ta till för annat arbete. Men jag sade aldrig detta till henne. Den
sommaren när hon var häröver för att komma i balans igen talade
jag mycket med henne och jag ansträngde mig för att hjälpa henne
fylla i minnesluckorna med pseudominnen. De tjänar samma
funktion och så länge de är logiskt infogade i minnesstrukturen spelar
det inte någon större roll att de är pseudo. Jag försökte fullfölja
hennes tillfrisknande och göra det som slaktarna i Sverige inte gjort.
Behandla psyket psykiskt. Gav henne också bättre minnen där jag
kunde. Tog bort en hel del som varit pinsamt och obehagligt i hennes
liv. Gav henne en ljusare barndom och sådant. Faktum är att jag
tyckte att det gjorde jag bra.

Så småningom när grabben växte upp och du fick nya uppgifter
kom hon igång med sina studier igen. Fast jag var inte glad över
att hon inriktade sig på sådant som dödshjälpens etik. Hon var
alltför bräcklig för det. Men det sög henne till sig. Jag försökte i alla fall
hålla henne borta från de mer märkvärdiga amerikanska

teoribyggena. När du ser igenom vår korrespondens från de senaste åren skall
du se att jag faktiskt nog gjorde vad som kunde göras och jag
försökte hjälpa henne att komma i balans gentemot dig också och
acceptera situationen som den nu var.

Men nu gick det inte längre för henne. Det hade märkts på hennes
brev. Den hormonella obalansen under det begynnande klimakteriet
blev alltför svår för henne. Hon hade blodvallningar och konstiga
lynnesväxlingar skrev hon och menade att kvinnans öde var att styras
av sin kropp. Vi är hysterikor födda, skrev hon. Jag trodde hon
kanske skulle klara det men så blev Birgers död halmstrået som bröt
kamelens rygg. Men vi kan väl hoppas att hon blir bättre sedan när
kroppen lugnat ner sig. Fast jag tror knappast det. Var gång hon
dykt under har sjunkandet blivit djupare och jag har svårt att tänka
mig att hon skall kunna komma upp till ytan igen som den Eva vi
kände. Minns du när hon läste Goncourternas dagbok? Det var när
hon erövrat franska språket och hon satt i sängen med benen
uppdragna under sig och den skotskt rutiga kjolen utfälld som en strut
kring sig och runt henne låg alla de stora gula volymerna och hon
var alldeles flammande i ansiktet av glädje. Det blir hon nog aldrig
mer även om hon kan kämpa sig upp till ytan igen. Huvudsaken nu
är att du kan hindra läkarna från att skada henne. Jag tycker du skall
ta det inflytande du har och se till att de inte plågar henne. Särskilt
inom psykiatrin har det kommit så många nya och okunniga läkare
och herregud om överläkaren är spansktalande och den som skriver
hennes journal är ungersk katolik så är det inte så konstigt om de
omedelbart börjar spruta och skära och chocka så fort de märker en
psykisk knut. Men just därför skall du skydda henne.

Men du kunde inte haft henne hemma. Sådant går inte. Det hade
bara slutat med att du blivit invalidiserad själv. Du har ju andra
uppgifter också. Uppgifter som går bortom den trängre kretsen. Du
har gett mycket av din tid och din arbetskapacitet till Eva och nu
när detta inte längre är möjligt kan du frigöra detta till dina
verkliga uppgifter. Felet med the permissive society är ju inte att det
är permissive utan att den lägger så tung börda på oss som verkligen
arbetar. Om alla blev permissive fölle ju samhället samman. Jag
skriver detta rätt sent. Mycket sent. Det är natt. De har gått hem
nästan alla. Du vet även folk i chefsbefattning här i huset går hem.
De tar ledigt. De reser upp för att åka skidor. De går på parties. Inte

bara av plikt utan för att bli fulla. Att personalen gör så är normalt
men att det nu blivit normalt också för de ansvariga att göra så är
bara ett tecken på hur FN utvecklas. Eller hur FN underutvecklas i
detta politiska klimat.

När jag konfirmerades gav mig farfar sin bibel. Den hade gått i
arv och bar alla namnen ända från karolinernas tid. Och längst ned
på bladet skrev han: Till Hans den dag han första gången begick
H. H. nattvard. Predikaren 10: 18. Han vart död bara några veckor
därefter. Och du vet vad han syftade på. De där orden om at för
lättja skul förfalla bjelkarna; och för försummeliga händer skul warder
huset drypande. Och att hela denna skyskrapa nu har blivit drypande
är inte bara storpolitikens fel. Lättjan gnager som en mask i märgen
på de flesta här. De har tagit det här arbetet som en sinekur, som en
enkel och bred väg fram till pensionen. De har sällan någon verklig
självdisciplin och för deras försummeliga händer skul har FN blivit
drypande!

Över veckändan var jag ute till västkusten för att prata med lite
folk på det där kufiska center for democratic studies. Det gav inte
mycket. Det verkade närmast som om det hela var i upplösning. Men
jag passade på att ta mig till Lomita för att träffa Torsten. Jag hade
sagt jag skulle komma på förmiddagen men jag blev försenad och
när jag kom fram var det en hälsning till mig att jag kunde hämta
honom på hans klubb. Han hade gått dit en vända för att träffa
vännerna. Han hade inte kunnat vänta längre på mig. Det var tredje
söndagen i månaden och då var det möte. Han skulle finnas på
Rancho de Locos.

Det gjorde han också. Jag hittade honom hos Little Engines. Det
var Southern California Live Steamers som hade möte. Och Torsten
satt uppe på en godsvagnsmodell bakom ett litet fånigt ånglok. Det
var ett sådant där gammalmodigt leksakslokomotiv fast större. Och
han hade en tågförarmössa på huvudet och en snusnäsduk runt
halsen och på flakvagnar bakom honom satt tio ungar som alla skrek
och tjoade och tåget töffade fram mot mig och han vinkade.

Han var trotsig på något sätt. Här är jag, sade han. Här bor jag.
Jag är en Southern California Live Steamer nu! Men sedan lugnade
han sig lite och tog mig runt i anläggningen. Medlemmarna var
stora och glada och vita amerikaner mellan sextio och sjuttio år.
Han var nog yngst. De bar lokförarmössa och snusnäsduk. De kom

med sina modeller i stora specialutrustade stationsvagnar. Det tar
många år att bygga en sådan här, sade Torsten. Många års hårt
arbete. Själv hade han skaffat svarv och fullständig utrustning och
höll på att bygga en Atlantic 4-4-2 i skala en tum till en fot. Det var
en bra modell att börja med, sade han. Men han hade en dröm
också. Han drog med mig till det största loket. En modell av en
Union Pacifics 4-8-4 i skala en och en halv tum till en fot. Den var
nästan femton fot lång. Den vägde som en ordentlig bil och den
kunde dra tolv vagnar med tre personer i varje. Trettiosex vuxna
män! sade Torsten. This is no toy! Han stod där bredvid det stora
loket och fan ta mig klappade han det inte. Han visade på detaljer.
Prototype realism, sade han. De fungerar! Han talade om tenderns
boggier och menade att därinne fanns detaljer som var så sköna som
i ett katedralbygge. Sådana man bara fick se just när man arbetade
med bygget och som sedan för alltid inneslöts. Så var det med de
stora gotiska katedralerna också. Blott byggmästaren, hantverkarna
och Gud kände dem. Han var mycket ivrig och talade till mig som
om jag varit någon annan.

Jag tog ingen strid med honom. Varför skulle jag det? Men det
var något märkligt förklarat över honom. På sätt och vis förstår jag
honom. Efter infarkten förra året har han blivit en annan. Förr höll
han masken. Nu står han åter där som han var som liten grabb 1940.
Jag anklagar honom inte för det. Alla ungarna sprang runt oss och de
skrattade och tjoade och ångvisslorna tjöt och små tåg töffade
omkring med stora amerikaner sittande på tendern eller på en av
vagnarna som lokförare. Efter tjugtre år i FN:s tjänst har jag ett nest
egg, sade han. Jag har rätt att dra mig tillbaka. Här stannar jag. Jag
har lagt in om mina papers. Jag är inte med längre. Jag har gjort
mitt. I opt out! sade han.

Han var ledsen över att Birger var död. Jag berättade för honom
att vi skickat en krans och att vi skrivit dit hans namn också och
det var han glad över. Fast han menade att Birger varit mycket illa
däran mot slutet och att det nog var bäst som det gick. Men hela
tiden han talade med mig flackade hans blick över mot lokomotiven
och han vinkade och tjoade på olika vithåriga eller skalliga gamla
amerikaner med snusnäsduk och liten lokförarmössa. Tillslut höll
jag inte kvar honom utan sade att jag inte ville störa honom längre.
Du vet, sade han då och var urskuldande på rösten, du vet det är ju

bara tredje söndagen i månaden vi har vårt möte och däremellan
kan vi inte köra tågen. Jag sade hej och han gick in mot en grupp
åldringar som stod på knä runt en modell av ett gammalt vedeldat
lokomotiv i rött och mässing och stålblått. När han kom fram
vände sig en av dem mot honom. Det måste ha varit ägaren. Han
drog i en spak och lokomotivet tjöt och pep och släppte ånga ur sig
och Torsten fick komma fram och sätta sig på tendern och man
dunkade honom i ryggen och sakta satte loket igång och han töffade ut
på banan helt ensam. Det var på ett sätt mycket otäckt att se.

Jag förstår honom ju. Infarkten tog honom hårdare än han sagt.
Jag kunde se det på honom. Inte för att en infarkt är så farlig utan
för att han börjat grubbla över den. På något sätt gör det mig mer
ont om Torsten än om Birger eller Eva. Torsten bara plötsligt lyfter
på mössan och bockar hövligt som en liten gosse och säger: Nu går
jag av. Och så kliver han nerför trappen och går sin väg.

Nu är det bara du och jag kvar av det gamla gänget. När jag flög
hem mot New York funderade jag mycket på det du sade sist. Jag
har tänkt på det flera gånger men det kom i så kraftig relief just nu.
Vi har ju inte hur mycket tid som helst till vårt förfogande. En dag
är det slut. Det gäller ju då att kunna säga att man gjort något
förnuftigt med sitt liv.

Du har ju rätt i att jag inte kan göra så mycket nu längre där jag
är. Världen förändrar sig och det är inte längre så rewarding att
arbeta i FN. Det är ju inte som förr i tiden. Jag menar nu inte så
mycket att det skall vara rewarding i rent materiell mening eller ens
att det är en fråga om inre tillfredsställelse i arbetet utan att man
bör veta att det man gör verkligen är ett meningsfyllt arbete.

Naturligtvis har jag väl periodvis sökt undkomma denna
frågeställning. Men det går inte i längden. FN är inte det fält där jag
kan göra en stor och meningsfylld insats längre. Det kanske beror
något på mig själv. Jag kanske inte riktigt räckte till. Men å andra
sidan vet jag att möjligheten till att bli generalsekreterare nu är
förbi. Det var den post där jag trodde mig kunna uträtta något men
redan valet av Waldheim var en europé för mycket och det blir
aldrig mer någon chans för oss och minst av allt för oss som gått den
långa vägen genom sekretariatet. Jag är varken ledsen eller besviken
och jag har aldrig haft några ambitioner för egen del. Men jag
hade hoppats kunna uträtta något. Det har jag fått avskriva.

Återstår då frågan hur mycket jag kan göra i den post där jag befinner
mig eller i de poster vilka jag med förnuftiga utsikter att
förverkliga mina önskningar kan aspirera på.

Jag vet inte om FN kommer att spricka. Ibland tror jag det.
Stämningen i kongressen i Washington är mycket sval. Till och med
liberaler som republikanen Clifford Case från New Jersey och
demokraten Jonathan Bingham från New York har börjat tala öppet om att
Förenta Staterna skall lämna FN. Jag vet inte hur omsorgsfulla
rapporter ni får om detta nu. Kvaliteten på det som produceras växlar
ju (det finns en naivitet på sina håll i UD som stör mig) men
mycket tyder på att frågan om att helt lämna FN kan aktualiseras. Det
behövs egentligen bara att Förenta Staterna blir ordentligt
nedvoterat. Och det är ju inte så ovanligt nu längre.

I och för sig skulle det väl gå an att moralisera och säga att
arabstaterna i synnerhet och tredje världen i allmänhet nu utnyttjar FN:s
maskineri minst lika cyniskt som Förenta Staterna gjorde i sin
krafts dagar men det räcker med att konstatera att så är fallet och att
de två supermakterna därför också allt tydligare söker undandra FN
allt inflytande och komma undan vår insyn i alla viktigare
förhandlingar.

Detta kan innebära att FN blir något av vad salig Sukarno på sin
tid hoppades när han skulle starta sitt eget tredje världens FN. Men
det undras mig vem som skall betala. Dock tror jag FN kommer att
bestå. Dess olika specialorganisationer måste bestå. Alla har behov
av dem. Hela det stora centrala maskineriet kan också användas och
blir nog kvar. Men på en reducerad nivå.

Uppriktigt talat ser jag inte längre att FN kan ge mig några
möjligheter att utföra en verkligt betydelsefull gärning. Sverige blir
därmed åter ett intressant verksamhetsfält. Det som verkligen
intresserar mig är som du mycket riktigt sade de internationella
förhållandena och den svenska utrikespolitiken i detta skede. Jag tror
också att du och jag skulle kunna göra något ganska värdefullt
tillsammans. Förutsättningen för att jag skulle återvända vore således
att jag verkligen fick bära det stora ansvaret och fick ett fritt
skjutfält. Om du förstår vad jag menar. Vilket du gör!

Hela vintern har jag funderat på just detta. Det är ett svårt
beslut. Jag har hunnit slå rötter här och har fått mitt sekretariat att
fungera på ett någorlunda anständigt sätt. Men jag vore alltså under

dessa förutsättningar beredd att återvända och ta mitt ansvar. Jag är
i all fall svensk!

Jag tror också att du och jag skulle bilda ett bra team. Vi
kompletterar varandra. På egen hand gör du dumheter. Det vet du! Ditt
framträdande i Bryssel var en sådan. Jag ansåg och anser att ditt
framträdande i Bryssel och ditt paper dit var en olycka. Inte bara för
dig själv utan för landet. Din subjektiva och impressionistiska
rapportering var bra. Den kunde bli en grund för diskussioner men din
teoretiska utläggning var en olycka. Det är hårda ord Gugge, men
jag tror att du förstår mig.

Hade du varit härute någonstans vid ett av de mindre
universiteten hade det inte betytt så mycket. Men du uppträdde i Bryssel och
jag är helt övertygad om att du åstadkom höjda ögonbryn. Sverige
och svenskarna har ju inte precis rykte om sig att vara ett land och
ett folk av intellektuella giganter. En Swede är som du vet en röva.
God och närande och nyttig, men ...

Tänk efter själv. Tror du att en sådan som Ulf Himmelstrand, för
att ta en som troget tjänat i andens förgård, tror du att han skulle
kunna bli kollega med en Levi-Strauss i Paris? Tror du det? Du vet
att han inte skulle kunna. Den intellektuella traditionen hemma hos
oss är alltför grund. Men om du vet detta skall du inte ge dig ut som
teoretiker! Vi svenskar har vår praktik att komma med. Den
kommer att bli lika intressant för det kommande sekelslutet som den
brittiska praktiken var för hundra år sedan. Praktiken, mind you,
inte teorien!

Du kunde ha talat om ditt arbete med Brottsförebyggande rådet i
stället. Det är sådant som intresserar. Visa fram i praktiken hur det
är möjligt att stämma in politiska besluten och den samhälleliga
debatten med den sociala utvecklingen i stort och hur man tar in
företrädare för alla myndigheter och organisationer och partier
redan på planeringsstadiet och låter dem i skapande samverkan forma
beslut inom det möjligas ramar genom en integrerad process av
samordning, samplanering och samprioritering av beslutsfattandet.
Du skulle ha kunnat dra vissa allmänna slutsatser av detta. Du skulle
också ha kunnat gå ett eller två steg bortom vad dina väljare kan
begripa men du skulle inte släppt praktiken. Låt fransmän och
italienare och till och med tyskar (fast de är klumpiga!) dra de teoretiska
slutsatserna.


Hade jag varit hemma hade jag resonerat om detta med dig i
förväg. Jag har ju ofta varnat dig för ditt politiska teoretiserande. Inte
bara för att motståndarna får grepp om dig utan också för att det
faktiskt skadar din politiska profil. Det har aldrig funnits en
teoretisk politiker av format i Sverige. Men skall vi någonsin få en
sådan måste han vara verkligt teoretiskt skolert! Det är du inte. Du
har inte blivit avslipad i pariserseminarierna. Du har inte ens
blivit tilltufsad i Berlin eller fått höra att dina tankar är brillianta
men behäftade med vissa minor defects och så fått dem helt
demonterade i Harvard. Du har alltför begränsade erfarenheter av detta
och bör inte ge dig ut som teoretiker.

Detta innebär ju inte att du inte har teorier. Men du behöver
någon som förmår strama åt tyglarna när du blir yster. Och du har
alltid haft lätt att bli yster. Så menar jag att vi kan fungera som team.
Jag har inte dina stora möjligheter men du har heller inte min
förmåga till eftertanke. Jag minns vad du sade när vi kom till Uppsala:
Du är min klokskap, sade du. Och på sitt sätt är det rätt.

Vad er så kallade IB-affär gäller så har ni haft tur. En väldig och
oförtjänt tur. För jag kan inte säga att ni skött den med vidare
skicklighet. Men jag ser inte riktigt i dina brev och uttalanden att
du är medveten om hur lycklig affären har varit. Du har bara med
en osviklig och sömngångaraktig säkerhet gjort det rätta detta sista
år. Och det är det som är din politiska storhet. En instinktiv
säkerhet.

Hur kan man lösa kontinuitetsproblemet i en sig förändrande
värld? Det är en allvarlig fråga. Jag vet inget annat land än vårt som
kommit nära en lösning. Men vi har som sagt inte gjort det
medvetet utan vi har tumlat rätt. Naturligtvis får du ta ansvar för
regeringens handlande. Men den regering du tar ansvar för kom till
redan när du var sju år. Det blir mycket ansvar det. I alla andra länder
har regeringarna fallit och skandalerna jagat varandra och det ena
avslöjandet följer det andra tätt i spåren. Men inte hos oss. Dock
har vi bytt politik och kommer att få byta politik många gånger än.
Vad annat kan en småstat göra?

Du vet ju lika bra som jag varför Torsten flytt till California och
leker med tåg. För honom har en värld ramlat när för oss båda
historien bara vände ett blad. Jag tror ju han fick infarkt av
Weltschmerz. Han var alltid lite godtrogen. Redan som gymnasist gick han

omkring med små broschyrer från brittiska ambassaden och Förenta
Staternas ambassad och frågade på blekt allvar lärare och oss hur ny
den bättre världen skulle bli. Men innan han fyllt femtio hade hans
värld vuxit upp, blivit världsherravälde, krossats och glömts bort.
Vem vill väl komma ihåg 1952 längre? Det är inte så viktigt att
reda ut huruvida han hade rätt eller fel. Jag är inte lika övertygad
som han att det varit så lyckligt om MacArthur fått gå vidare. Det
hade blivit ett Vietnamkrig i kubik och antagligen fört till än mer
ödesdigra konsekvenser. Men inte heller detta spelar någon större
roll. Han själv förmådde inte vända blad. Det var allt.

IB-affären har räddat regeringen och den svenska
neutralitetspolitiken! Det är hela enkla sanningen. Hur hade ni annars kommit ur
allt det konstiga som regeringen trasslat in sig i innan du eller
någon annan fått en chans att påverka den?

Du vet vilka svårigheter man haft med sitt förflutna i olika
länder. Erlander lever ännu. Han måste hyllas och firas och hans politik
får inte ifrågasättas men samtidigt måste ni göra er av med den
lock, stock and barrel! På femtiotalet var kontakterna med MI 6 och
CIA i nationens intresse. Även om jag fortfarande anser som jag
menade redan då att det var våghalsigt av regeringen att binda sig
så nära Förenta Staterna att landet kunnat dras med i ett krig av
misstag i signalspaningshistorien. Men nu var kontakterna
livsfarliga. Vem fan vill hålla trossarna kvar när moderfartyget går under
med man och allt. IB kapade linorna åt er. Utan den skandalen hade
ni haft det förbannat svårt detta år när CIA sjunker och allt talar för
att också presidenten måste gå och Storbritannien bara vacklar från
elände till elände. Och hur skulle ni blivit av med Shin Beth? De
skulle suttit fast som iglar i nacken på er och det hade gått lika illa
för er i oljeblockaden som för Danmark.

Nu har historien vänt blad. Plus och minus har bytt plats men
Sverige ligger där det ligger och det är inte stort annorlunda än när
Holland gick under eller när vi nåddes av rykten att ryske tsaren och
franske kejsaren kommit överens. Det gäller för ett litet land att
bevara huvudet kallt och se om sitt hus.

Att IB-affären räddade Sverige och att ni i stort skött den hyggligt
hindrar inte att du kunnat göra det bättre. Det har funnits tonfall i
dina framträdanden som inte varit bra. Du borde ha hållit dig mer
i bakgrunden. Du skulle inte sagt detta om pojkböcker. Du har för

lätt att vara sårande. Där skulle jag behövt råda dig.

Det är klart att den här affären gör det möjligt att strömlinjera
lagar och förvaltning lite. Också det är en intressant arbetsuppgift.
Kan du sätta Olle på den så kan han sakta svalna av i sina mellersta
östernfantasier.

Som du förstår har jag på allvar börjat leva mig in i min roll som
svensk igen och lämna funktionen som internationell ämbetsman.
Men med mig härifrån skulle jag dock till oss kunna ta den vida
överblicken. Ty säga vad man vill om tjänsten i FN; den ger i alla
fall ett helhetsperspektiv på världen och världsproblemen som kan
vara till god nytta när man vill göra något för vårt land och dess
problem. En gång skickade den engelska aristokratin sina söner på the
grand tour. Den var viktigare (och också dyrbarare) än något
universitet och det var dess erfarenheter som gav England dess stora
statsmän under adertonhundratalet. Vi kan utnyttja FN på samma
sätt. Med den olikheten att vi får betalt för att kunna tillgodogöra
oss erfarenheterna.

Ja, kära Gugge, detta blev ett långt brev. Nu är jag också helt
ensam häruppe. Det är bara nattvakterna och jag. Det är konstigt att
det skulle bli du och jag som blev kvar av det gamla gänget.
Meningen var ju att vi alla skulle gå framåt tillsammans. Och nu
innan vi är femtio är Birger död och Torsten har dragit sig undan för
att leka med sina tåg och Eva har det svårt. Det blev kanske kärvare
än vad vi trodde.

I alla fall:

hälsningar och handslag

Hasse


H

Kära Hasse.

Stort tack för ditt långa brev. För att börja mitt i handlingen: Jag
har diskuterat det med grabbarna mycket omsorgsfullt och alla är eld
och lågor (nästan) över att du kan komma tillbaka. Vi är helt
överens om att du är den som kan göra den bästa insatsen just här.
Frågan är bara hur snabbt vi kan övertala Sven om att lämna. Han tog
ju mycket illa vid sig av den här historien. Det gällde ju hans egen
prestige också. Och han har ju en stor backing. Jag hade nästan
hoppats att han kunnat bli soulagerad med någon mindre krävande
befattning när han nu var för gammal för att bli landshövding. Men
han stod på sig och han sitter nu där. Han är ju mån om att visa
upp sig för sin nya släkt också. Men det kan ju inte dröja så länge.
Man får låta naturen ha sin gång. Jag tror du förstår min situation.
Det finns vissa politiska realiteter.

Men i princip är vi alla överens och så fort det blir möjligt kan
du betrakta det som avgjort. Visserligen är den parlamentariska
situationen lite labil men ingen vill ha ett verkligt skifte och det som
— oss emellan — kan inträffa är snarast någon form av koalition
igen. Då kan vi samtidigt bli av med några av pensionärerna som
bitit sig fast. Det kunde vara en rätt nyttig föryngring. Såvitt jag
förstår skulle du vara helt självskriven. Det skulle till och med kunna
betraktas som en hjälp ur en knivig situation. I så fall kunde jag
troligen räkna med att behålla mitt vilket ju är ganska så viktigt
(inte bara för mig) och om du tog vid efter Sven kunde man sedan
lämna ifrån sig ett och annat för att få lugn och arbetsro. Men dessa
spekulationer är — och hoppas jag skall förbli — spekulationer.

Det du skriver om IB är naturligtvis till stora delar helt korrekt.
Men du vet hur det var med britterna. Det var inte sant så att de

tumlade fram till ett världsherravälde. Det fanns faktiskt vissa
planlagda aktioner också och likadant är det med vår practicism. Vi är
inte helt omedvetna om problematiken. Jag vet inte om du satt dig
in i frågan ordentligt. Redan 1970 var ju särskilda verksamheten
under omorganisering och sedan satt Birger Elmér närmast som
konsult. Nu kom omställningen att bli lite mer dramatisk och lite mer
offentlig än vi egentligen tänkt oss men i stort hade vi vidtagit
ungefär samma åtgärder även om vi gått på tofflor.

Fast visst kan det sägas att vi på detta sätt kunde kapa en hel del
dödkött och komma undan sådana komplikationer som höll på att
bli besvärande. Även om jag inte vill gå lika långt som du och
mena att vi kunde bli neddragna. Det var aldrig någon fara.

Också det du säger om teoretiserandet kan ha sitt berättigande.
Men det är väl så att jag inte känt mig ha någon att tala med här i
landet de senaste åren och att jag lagt mig till med en ovana att
tänka högt. Fullt så eländig anser jag mig heller inte vara som
teoretiker. Och vad Ulf Himmelstrand beträffar är han ju inom sin
begränsade ram en ganska förnuftig man. Vi satte in honom i den
grupp som skall dra upp riktlinjer för vidare underrättelsetjänst och
undersöka hur man väger de olika behoven mot varandra. Det är
inte meningen att de skall gräva i det förflutna utan att de skall
blicka framåt. Men det hade ju varit stört omöjligt att sätta in en
Lévi-Strauss i en sådan grupp. Om vi nu haft någon Lévi-Strauss i
Uppsala. Vilket vi som du helt riktigt påpekar inte har.

IB-frågan håller nu på att försvinna. Den förekommer alltmer
sällan i spalterna. Granada från England var här för att göra ett
program. De höll på att intervjua olika personer och var ett allmänt
nuisance. Men vi stötte på ute på Djurgården och efter ett par
telegram såg Granada ljuset och försvann. De fadade ut. De blev så till
sig i trosorna att de flydde från sina hotell och gömde sig på andra
till dess de kunde flyga ut. Jag vet inte vad de tilltrodde oss. De
kanske misstänkte oss för att släpa dem till Centralbadet och
förgripa oss på deras dygd. I varje fall stängdes de av så som man
släcker ljuset i ett rum när man går ut därifrån. Och det var ju bra.
Överhuvudtaget har hela IB-ballongen nu spruckit totalt och det
skulle förvåna mig om det blev mycket mer skrivet om den.

Det är bara några gamla jurister som surrar kring ute i korridoren
och vill ha sitt pund kött. De känner sig trampade på av

skriftställarna och vill göra rättegång. Men jag tror vi kan få dem lugna. Det
vore inte vidare förnuftigt att låta dem få en process nu när allt går
bra ändå. Lillprinsen får väl dela ut lite medaljer till dem eftersom
det blir ett sådant jippo nu för sista gången. Något skall man väl ha
honom till också. Minns du när hans farfarsfar höll trontalet och
sade: Sverige har under det gångna året inträtt i Förenta Staterna?
Bernadotte själv var ju en klok karl men det räckte inte så länge
inom familjen. Så blev de uppblandade med allmännare europeiska
kungligheten också och det rår inte ens borgarblodet på. Nå, han är
snäll och dekorativ.

Nej, Olle tror jag inte på. Du förstår inte hur han fungerar. Han
tar inte skäl. Han skulle vara rent farlig i vissa lägen. Han är farlig
nog som det är. Han skall över till FN nu ett varv så du kan ju vara
vänlig mot honom. Om han började misstänka att vi planerade
försätta Sven i Ruhestand skulle han böla i sin tidning. Och det vore
inte bra. Du får hålla honom på gott humör tills vidare.

Donald däremot har faktiskt gjort djävligt bra ifrån sig. Jag har
satt honom att titta närmare på gamla TF och han har kommit med
några lösningar som jag tror på. Han är nästan ännu bättre än vad
Malmborg var innan han blev tokig. Malmborg är helt ur bilden nu.
Men han envisas med att vilja bli domare. Vi får se hur det går.
Om inte Donald hade visat sig vara så bra hade vi blivit ganska
ställda av Malmborgs sammanbrott. Men Donald är bra. Det riktigt
knäpper till i honom när han får tag i en lagtext. Vi får se vad
utredningarna kommer fram till. Men vad som än blir av dem håller
Donald på att arbeta och han håller kontakt med dem så jag tror vi
kan lägga fram en verkligt genomarbetad och strömlinjeformad ny
skrivning som passar precis in i situationen.

Så har han ju en fin framtoning också. Han är så radikal att Sv.
D. hela tiden skriver små snuttar mot honom och det ger honom ju
god press i DN och andra tidningar av betydelse. Han har kvar
Vietnam men har också gått in mer för Chile. Han höll ett mycket
ståtligt tal på Folkets Hus för två dagar sedan. Socialismen och
rättsstaten och Chile och kampen mot reaktionen och sådant. Fullt med
unga FNL-are som hejade på honom. Han sägs ha lite trubbel med
sin hustru nu. Hon är ju inte så glad över att han går fram utan
henne och att hon får sitta kvar därnere under det han är här. Men
det är inte så allvarligt så det stör. Vi har diskuterat att ta in

honom som konsult. Det är ju som hans svärfar sade att en Donald
alltid pryder en regering. Eller nästan alltid.

Ryssarna var här och var väldigt nordiska. Smör kunde smälta i
munnen på dem. Gasledning, sade jag och de bara log. Men de log
vänligt. De talade om sin nordiska samhörighet. Ja, det är som du
säger: historien vänder blad. Jag skulle faktiskt vilja ha hit dig rätt
snart. Jag känner mig lite orolig inför tanken att Sven skall ha hand
om dem.

Det vore faktiskt väldigt skönt om du kunde komma hem. Jag vet
inte hur du ställer dig till att bara komma hem och vänta. Det
kanske inte vore så politiskt klokt. Sven skulle säkert ana ugglor i
mossen. Om inte han gjorde det skulle hans hustru göra det. Men
jag skulle faktiskt behöva sitta i lugn och ro några dagar och prata
igenom allting med dig. Det finns så mycket jag går och grunnar på
och som det ibland kan vara svårt att formulera på papper och det
blev ju trots allt så hastigt sist.

Det är rätt ensamt också trots allt. Jag var ju van att ha Eva här
hemma. Även när hon var lite dålig så var hon ju ett sällskap. Nu
finns det ju ingen jag kan tala med och ingen jag kan känna mig
fri gentemot. Det är ganska påfrestande. Ty hur det än är så finns
det ju orosmoln på himlen också.

Skulle det inte vara möjligt för dig att komma hem över en vecka
eller så. Jag skulle kunna göra mig ledig. Inte över Första Maj förstås
men strängt taget nästan hela veckan både före och efter. Det finns
ingenting som är så överhängande då att jag inte kan skjuta på det
eller delegera det. Vi skulle kunna ta oss upp till mitt gamla ställe i
Bergslagen och ta det lugnt. Tala igenom alla frågor och fiska och
promenera och ha det skönt. Du vet som vi brukade ha det om
somrarna förr i världen? Kan du inte försöka göra dig fri?

Torsten var ju helt under isen när han var här. Han satt och
pratade med mig en natt och gick i tömning. Du har säkert rätt i din
analys av hans utveckling. Och med Eva är det som vi alltid
fruktade. Hon har nu stängt sig totalt. När jag var däruppe sist var hon
helt sluten. Jag kunde inte ens se in genom hennes ögon om du
förstår vad jag menar.

Jag har noga rannsakat mig själv för att se om jag egentligen
varit dålig mot henne. Men jag har kommit fram till att jag inte
har något att förebrå mig. Tvärtom. Jag visste ju hur hon var och vi

kände ju varandra mycket väl när vi gifte oss och du vet hur
medveten både hon och jag var att jag skulle få hålla henne uppe många
gånger. Det har jag också gjort.

Nu när det gick som det gick för Birger blev belastningen alltför
svår och det gick inte att hålla henne hos oss längre utan hon liksom
gled ur greppet och försvann in i sig själv. Men jag har talat mycket
ordentligt med de ansvariga där och de kommer att vara snälla mot
henne. Hon kommer inte att få chocker och hon kommer inte att få
insulin och de kommer inte att skära i loberna på henne.

Det är möjligt, sade professor Berner som har hand om henne, att
hon kommer upp igen. När kroppen har lugnat ner sig efter
hormonstormen nu under klimakteriet kanske hon glider upp till ytan
igen. Jag hoppas det. Det vore faktiskt trevligt att ha henne hemma.

Ja, kära kära Hans, jag hoppas du kan ta dig hem ett varv nu. Jag
skulle vilja resonera om så mycket med dig. Och jag ser fram mot
att du kan komma hit för gott. Vi är ju, som du sade ett bra team.

Handslag

Gugge



VIII

Pressklipp ur Newsweek, April 22 1974:

Periscope

Newsweek, April 22 1974

...

BLITZ FALLS ON EAST GERMAN PARTY BOSS

Karl Zweiling sometime No. 2 man in East Germany’s party hierarchy 
and only recently named as possible economic tsar responsible for
the country’s touchy Comecon relationship was suddenly demoted
and jailed last week following disclosures in Bombay pro-soviet
news and scandal sheet Blitz ...

Översättning:

BLITZ DRABBAR ÖSTTYSK PARTILEDARE

Karl Zweiling som en gång var andre man i den östtyska partihierarkin 
och som helt nyligen ryktades skulle bli ekonomiskt ansvarig
för landets känsliga förbindelser med Komekon avsattes och fängslades 
plötsligt förra veckan efter det att Blitz i Bombay, en skandal- och 
nyhetstidning med starka sovjetsympatier kommit med avslöjanden. 
I Blitz’ artikel hette det att Karl Zweiling som chef för den
östtyska handelsrepresentationen i Delhi år 1961 efter ett vått
cocktailparty hade kört på en cykelriksha vid centrala Connaught Place.
Rikshaföraren dödades omedelbart men de två poliser som var hans
passagerare hade klarat sig. Karl Zweiling skulle ha tubbat de två
poliserna till mened och skaffat den ene polisens son ett stipendium
att studera kärnfysik i Östtyskland och gett den andre polisen pengar
att köpa in en taxirörelse i Bombay. De indiska myndigheterna lät
omedelbart arrestera de utpekade före detta poliserna som avlade full
bekännelse och östtyska regeringen förklarade sedan i ett ovanligt
skarpt formulerat uttalande att Karl Zweiling skulle ställas inför
rätta för rattfylleri, vållande till annans död, ämbetsbrott och därtill
en rad grava men icke specificerade anklagelser.

I Blitz kallades Zweiling ”ökänd CIA-agent” och det är känt att
Blitz har utmärkta förbindelser med sovjetiska källor. 

Minnesgoda östtyskar påminner sig också att Zweiling två gånger tidigare
störtats från makten. Denna gång tycks dock fallet så djupt att
Honecker aldrig mer skall behöva bekymra sig om sin rival.

I Västberlin cirkulerade samtidigt rykten om att en indisk
kärnfysiker i det östtyska kärnenergiprogrammet gripits av sovjetiska
säkerhetstjänsten och i Indien kunde märkas en påtaglig skärpning av
säkerhetsåtgärderna kring landets raket- och kärnvapenprogram.


I

Denna utskrift får ej användas för annat än
enskilt bruk utan särskilt tillstånd av såväl
Sveriges Radio som respektive medverkande.

...

Sverige är ett öppet samhälle. Det är också ett land där vi alla
känner varandra tämligen väl. Det kan därför tyckas orimligt att vi
skall behöva ta dessa beskyllningar på allvar.

Ett av de mest olustiga dragen i hela denna olustiga historia är att
man medvetet angriper personer som arbetar inom känsliga delar av
statsförvaltningen och som varken kan eller får gå i offentligt svaromål. 
I ett sådant läge måste vi, politiker och folkets i laga ordning
utsedda förtroendemän ta vårt ansvar. Vi måste i vårt gemensamma
intresse med skärpa framhålla att det gives en punkt då man måste
säga: Hit men inte längre.

Det kan synas vara att ta till starka ord. Men jag avslöjar ingen
hemlighet när jag säger att här har utförts grov skadegörelse mot
rikets intressen. Nu i april 1974 framstår det också tydligt att dessa
anklagelser inte gjorts i god tro. De har heller inte framförts av
omtanke om svensk neutralitetspolitik. Avsikten har varit att skada
allmänhetens tilltro till regering och myndigheter.

Det kan sägas att många av de påståenden som givits spridning har
varit av sådan karaktär att ingen förnuftig människa sätter tro till
dem. Vi har också uttryckligen dementerat påståenden sådana som
att svenska ämbetsmän med regeringens goda minne samarbetat med
främmande makts underrättelsetjänst mot svenska medborgare eller
att svenska myndigheter begått inbrott på främmande ambassader i
annan underrättelsetjänsts uppdrag eller att svenska myndigheter haft
angivare och informatörer inom lagliga svenska politiska organisationer. 
Vi har heller inte från någon främmande makts regering hört
något som skulle tyda på att den vare sig tog dessa uppgifter för gott
eller kände sig illa berörd.

Det kan då som jag tidigare sagt tyckas att det rör sig om barnsliga 

fantasier och en alltför intensiv läsning av pojkböcker. Vem av oss
har inte läst spännande äventyrsromaner som ung? Men så lätt är
det inte att förklara det skedda och så ofarlig har verksamheten
heller inte varit.

Det är svensk rättsordning som attackeras och det är folkets
förtroende för sina lagliga myndigheter man angriper. Medvetet
undergräver man förtroendet för myndigheterna och vänder sig till den
stora allmänheten över huvudet på de valda och ansvariga
representanterna. Man har tillgång till press och massmedia och begagnar
sig hänsynslöst av denna sin makt. Det rör sig om en liten och
folkföraktande elit som sätter sitt egenintresse före allmännyttan. Det
finns ingen anledning att se mellan fingrarna med människor som
inte visar lojalitet mot landets intressen utan cyniskt offrar det i en
hatkampanj mot folkstyret, socialdemokratiska partiet och dess
ledare.

Det kan vara hög tid att säga ifrån att svenska folket icke tolererar
och icke kommer att tolerera att en MacCarthy-kampanj genomförs
mot ansvariga politiker och aktade ämbetsmän och det är hög tid
att denna elit blir tvingad att inse att landets lagar gäller lika för
alla. Pressens frihet innebär ingen frihet att fritt underminera
demokratin. Demokratin måste alltid försvaras. Det finns folk som kan
det gamla jobbet: renhållningen i det demokratiska samhället.

Till pressens folk vill jag därför säga att svensk arbetarrörelse vet att
försvara demokratin. Vad som kritiklöst applåderats av många
kulturarbetare hotar nu att skapa en pressfientlig opinion här i landet.

Lagen gäller lika för alla. Det finns inte en lag för fattig och en för
rik i vårt land. Vi har alla samma plikter och samma rättigheter.
Därför kan heller inte den som begår sina brott under yttrandefrihetens 
och pressfrihetens mantel räkna med att gå skottfri. Ärendet har
gått vidare till de rättsvårdande myndigheterna och det vore lika
oriktigt som principlöst av mig att föregripa deras i laga ordning
fattade beslut. Detta ärende behandlas nu i enlighet med svensk lag
och jag hyser full tillit till våra justitieråds oväld och kompetens.

...



