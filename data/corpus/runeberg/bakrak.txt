KRÅKNÄSTET.

BERÄTTELSE UR STOCKHOLMSLIFVET

AF

A. BLANCHE.

STOCKHOLM.

ÖSTLUND & BERLING.

1849.




FÖRSTA KAPITLET.

BRORSONEN.

För icke så många år sedan stod vid den s. k. ”Nya
vägen” å norrmalm ett trädhus, kalladt: ”Kråknästet”,
eländigt, dystert och hvarje ögonblick hotande att
falla. Husets höjd var ej i förhållande till dess längd
och bredd, ty utom jordvåningen, hvilken endast
innehöll en trång farstu och ett kök, hade detsamma
tvenne våningar, hvardera bestående af blott tvenne
små rum med hvar sitt låga fönster. Lägger man nu
dertill det höga tvärsluttande tegeltaket, så fick det
hela ett slags likhet med tornet på en af våra äldre
kapellkyrkor eller med en väderqvarn utan vingar.
Öfversta våningens fönster saknade rutor, och ingen
af grannarna kunde minnas, att sådana någonsin
funnits till. Regn och snö, kråkor och skator, med ett
ord allt ofvanifrån kommande hade följaktligen
obehindradt tillträde till denna våning. Deraf husets 
till- eller öknamn. En gång satte denna högst anspråkslösa 
byggnad hela vår hufvudstad i rörelse, nemligen
vid det tillfälle då den brann ner till grunden, — 
en hädanfärd under garnisonens trumhvirflar och alla
kyrkors klämtslag. Mången större storhet har gjort
vida mindre buller af sig; men så hade också
”Kråknästet” sin egen lilla historia, hvilken af följande kan
inhemtas. Många fyravånings-stenhus med stolta
fasader och hela fönster hafva den mindre.

En ovanligt kall Decemberafton stannade utanför
”Kråknästet” en släda af det slag som går och gäller
i gästgifvareskjuts.

I slädan satt jemte skjutsbonden en resande herre,
insvept i pels, att döma af skinnkragen, och med en
mössa, lik dem som bäras af herrar studenter och
skandinaver.

”Det måste bestämdt vara det här huset”, yttrade
den resande, i det han hoppade ur slädan; ”det här
bär syn för sagen ... så bör ett kråknäste i stor
skala se ut.”

”Vore väl det”, svarade bonden, gnuggande sina
stelfrusna händer.

Vår resenär höjde sig på tåspetsarna, för att vid
skenet från den matta gammalmodiga lyktan, som
ofvanom husporten gnisslade för nordanvinden, kunna
läsa husnumern.

”Godt! vi äro vid målet”, sade han för sig sjelf,
hvarefter han började leta efter något låsvride eller
någon nyckel till porten; men då hvarken det ena eller
det andra var tillfinnandes, slog han med knytnäfven
några slag på bemälte port.

Som någon annan verkan än det vanliga skrällande 
ljudet icke följde på dessa slag, tog den resande
ett steg tillbaka och kastade en blick på de tvenne
fönster, som funnos på husets sneda fasad. Ett af
dessa var upplyst och skuggan af ett hufvud
förmärktes på dess nedfällda rullgardin. Deraf
öfvertygad att det gamla trädrucklet icke saknade
innevånare, förnyade den resande slagen med något mera
eftertryck, ehuru resultatet blef detsamma, dock med
den skilnaden att, istället för en, tvenne skuggor nu
visade sig på fönstergardinen.

”Att skuggorna ha öron, det märker jag nog”,
mumlade den resande, hvars otålighet ökades; ”men
det vore besynnerligt, om jag icke skulle kunna sätta
ben under dem, för att gå utför trappan, och
händer på dem, för att öppna porten.”

Derunder lade han till med begge näfvarna på
porten och det med sådan effekt, att hela huset
skakades deraf, hvilket troligtvis hade skett för mindre
slag än så.

”Hvem är det som håller ett sådant fasligt
oväsende så här dags på qvällen?” hördes efter en stunds
förlopp inifrån en qvinlig stämma.

”Ber om förlåtelse!” svarade den resande; ”men
jag trodde att det hörde till ordningen här i huset,
att man ej öppnade porten förrän man bultat på den
en hel qvart och så hårdt som möjligt ... jag
bedyrar att jag är nästan lam i begge händerna.”

”Hvem är ni? hvad vill ni?”

”Det är ju här som kommissarien Rollin bor?”

”Ja, han bor här.”

”Och han är hemma, förmodar jag?”

”Visst är han hemma.”

”Så mycket bättre ... Var då hederlig och
öppna, så jag först får komma in sjelf och sedan bära
in mina saker ... för all del, dröj så litet som
möjligt.”

”Men hvem är ni då?”

”Jag har den äran att vara kommissariens
brorsson ... mitt namn är Konrad Rollin ... jag
kommer direkte från Upsala, men får närmare förklara
mig när jag träffat min hederlige farbror.”

”Var god och kom igen i morgon.”


”I morgon!” upprepade den resande i något
melankolisk tonart; ”det är högst nödvändigt att jag i
afton får träffa honom.”

”Kommissarien tar ej emot någon så hår sent”,
förklarade rösten.

”Jag måste bli ett undantag från den allmänna
regeln ... var nu god och öppna.”

”Var nu inte envis, herre!” fortfor rösten inifrån;
”jag kan omöjligt hjelpa det ... hu! jag står och
förkyler mig här i farstun!”

”Än jag då?” frågade den resande; ”jag står
icke heller framför någon eldbrasa.”

”Ja ja, det måtte vara mycket kallt ute.”

”Att bestämdt säga huru många grader det är,
kan jag visserligen icke, men jag bedyrar heligt, att
en god husbonde icke en gång skulle släppa ut sin
hund i afton och än mindre låta en brorson stå
utanför porten och vänta.”

”En god husbonde!” upprepade qvinnorösten,
derefter mumlande några otydliga ord.

”Det är ändå synd om den stackars herrn”,
hördes inifrån en spädare stämma.

”Ja, är det inte det?” yttrade den resande,
läggande örat intill porten.

”Söta mamma, låt honom komma in!” fortfor
den välvilligare rösten.

”Gud välsigne er för dessa ord!” utgjöt sig den
stackars studenten, hvars öron nu tyckte sig förnimma
ett ifrigt hviskende mellan de innevarande och derefter
ett tassande af steg som aflägsnade sig ur farstun.

”Mamma gick upp till kommissarien för att säga
till”, underrättade den spädare stämman, ”och hon
kommer snart ner igen.”


”Ni är en räddande engel”, förklarade den
resande med så mjuk röst som hans af köld skälfvande
läppar kunde medgifva.

”Gud nåde den som skall vara ute i sådant väder!”
återtog den beklagande stämman.

”Era ord värma mig redan”, komplimenterade
den utestående; ”går det inte an att öppna litet på
porten, så att jag åtminstone kan få sticka in min
nästan förfrusna näsa?”

”Jag törs ej.”

”Hvarföre törs ni ej?”

”Kommissarien skulle bli så ond så ...”

”Men Gud skulle belöna en så god gerning och
han förmår väl mera än alla kommissarier i verlden.”

Denna lyckligt använda replik hade portens
öppnande till följd. Vår resande inträdde i farstun, hvars
mörker likväl icke tillät honom att upptäcka den
räddande engeln.

”Kom in till oss så länge”, bad denna, hvarvid
en dörr i farstun öppnades.

Den resande var ej sen att efterkomma tillsägelsen
och befann sig snart i en liten kammare, svagt upplyst
af en dank i jernstake och möblerad i förhållande till
ekläreringen, samt icke mycket varmare än farstun.

Kommissarien Rollins brorson sökte nu med ögonen 
den räddande engeln och fann framför sig stående 
en ytterst tarfligt klädd flicka af omkring 14 års
ålder, lång, mager och gänglig, bara ben och skinn,
såsom det heter, men i hvars bleka utmerglade
ansigte hvälfde sig ett par stora högblå ögon, i rikt
mått uttryckande hvad det öfriga af gestalten icke
syntes förmå, de 14 årens mildhet och oskuld.

”Det var mycket beskedligt af er, min goda flicka,
att släppa mig in”, började nu unga herr Rollin, i det
han löste på sitt resskärp och befriade sig från
utanstöflorna; ”hvad heter ni, min lilla van?”

”Ellen”, svarade flickan.

”Och det var er mamma som var nere i farstun?”
fortfor han, slängande af sig pelsen och kastande den
öfver en stol.

”Ja, det var mamma”, svarade flickan, synbarligen 
förvånad öfver den unge kavaljerens ogenerade
hållning och hemmastadda åtbörder.

”Jag förmodar att er pappa äfven lefver?” yttrade 
Rollin.

Flickan slog ned sina ögon, under det att en
svag rodnad började sprida sig öfver de magra
kinderna.

”Er mamma hyr då denna kammare af min
farbror?”

”Mamma städar och hushållar för kommissarien”,
svarade hon.

”Jaså, gör hon det?” sade Rollin, som var för
artig för att låtsa märka den der rodnaden; ”då
kommer jag säkert att göra er mamma mycket besvär.”

”Hurdå?” frågade flickan, fästande med ett
uttryck af förvåning sina stora ögon på ynglingen.

”Det blir ju straxt en tillökning i hushållet”,
genmälte denne.

”Tillökning i hushållet!” upprepade flickan; ”herrn
tänker väl inte stanna qvar hos kommissarien?”

”Jo visst, min snälla flicka.”

”Och bo här?”

”Ganska riktigt ja.”

”Det går inte an”, svarade flickan med en viss
bestämdhet.

”Hvad behagas, min nådiga!” ropade Rollin
något förbluffad, ”går det inte an att brorsonen bor hos
sin farbror?”


”Åhjo, men inte hos kommissarien”, var flickans
svar.

”Men, mitt barn, min farbror och kommissarien
äro ju precis en och samma person.”

”Ja, men det är stor skilnad ändå”, svarade flickan.

En ordvexling utifrån afbröt samtalet. Rollin,
som tyckte sig igenkänna sin skjutsbondes stämma,
öppnade dörren.

Bonden stod i farstun med den resandes kappsäck, 
lifligt protesterande emot en medelålders qvinnas
bemödanden att tränga honom tillbaka ut på gatan.

Den resande tog naturligtvis sin skjutsbondes parti.

”Det år som jag säger”, fortfor qvinnan,
”kommissarien tar inte emot någon så här sent.”

”Men, min bästa fru”, frågade Rollin, ”har ni då
ej sagt honom hvem jag är?”

”Jo, min herre, men ...”

”Men?”

”Men kommissarien sa, att han inte vet af
någon brorson.”

”Men han måtte väl veta af att han har en bror?”

”Han sa, att han inte har någon bror.”

”Det vore fan! ... han erkänner då icke
fanjunkaren vid Vestmanlands grenadierer Axel Rollin för
sin kötslige broder?”

”Nej.”

”Det var en honnet broder ... han kommer då
ej heller ihåg att han stått fadder åt mig och att
jag bär samma dopnamn som han?”

”Det är en sak som jag ej kan svara på.”

”Nå, så vill jag sjelf fråga min vördade farbror
derom,” förklarade Rollin, tagande ett steg längre in
i farstun.

”Herrn måtte väl inte vilja tränga sig upp till
kommissarien?” ropade qvinnan, ställande sig i vägen
för den unge mannen.

”Jovisst, i fall man nekar mig att gå upp som
annat folk”, svarade denne, i det han, ehuru så
varsamt som möjligt, förde qvinnan åt sidan och
hastade uppför en smal trädtrappa.

Ellens mor uppgaf ett rop af förskräckelse och
skyndade efter den uppspringande med ena handen
för ljuslågan, att den icke skulle släckas af draget i
farstun. Bonden kastade kappsäcken öfver axeln och
följde efter, bekymmerslös och halfsofvande.

”Stackars den unge hygglige herrn!” beklagade
Ellen, hvars bleka ansigte smugit sig fram mellan
dörröppningen, men nu försvann i farstuns mörker.

*


ANDRA KAPITLET.

FARBRODERN.

”Stanna! ej ett steg längre, eller skjuter jag!”

”Vik hädan, du orena ande!”

Dessa uppmaningar af tvenne olika röster
emottogo vår hjelte, vid det han, efter öppnandet af en
dörr i den öfre korridoren, inträdde i en kammare,
om möjligt ännu ruskigare än den som inhyste Ellen
och hennes mor.

Vår hjelte studsade, mindre dock af bäfvan för
mynningen af den bösspipa som hotade honom, än
för ansigtet på den person, hvilken höll i bössan, ty
det föreföll honom som grinade en med glasögon
försedd dödskalle tätt invid den upplyftade kolfven.
Gesalten med bössan och dödskallen var en gubbe,
hvars ålder, att döma af det yttre, ej kunde
rubriceras under sjuttiotalet, och hvars klädsel för öfrigt
tillkännagaf en trogen anhängare af den cyniska skolan,
ty man kunde med möda urskilja färgen på
pantalongerna och fracken; men att beggedera klädesplaggen
hade öfverlefvat minst ett fjerdedels sekel, var
påtagligt. Nära invid denne person stod en man af
medelmåttig kroppsstorlek med välbildadt ehuru ovanligt
svartmuskigt ansigte, tjockt svart hår och stora
bruna lifliga ögon, röjande ovanlig kraft och
förslagenhet. Denne person, som tycktes vara omkring
trettiotalet, var klädd i mörk surtut, visserligen föga
modern, men snygg och skuren ungefär i samma snitt
som våra presters halfkaftaner.

”Tillåten mig en fråga”, började den nykomne
gästen, sedan han återhemtat sig efter det oväntade
och föga välvilliga emottagandet; ”åt hvilken af
herrarne har jag den lyckan att vara brorson? ... eller,
i fall ingendera af herrarne år den jag söker,
anhåller jag ödmjukast att få veta, hvar jag kan träffa
honom.”

Vår hjelte tyckte nemligen att han med kala
hjessan var för gammal och han med svarta håret för
ung, för att kunna vara den ifrågavarande farbrodern,
emedan vår hjeltes fader, fanjunkaren, som skulle
vara en äldre broder, icke ännu hunnit till sitt
sextionde år, men gubben med bössan, såsom nyss nämndes,
såg ut för att hafva sett sina sjuttio.

”Värdaste broder i Christo!” yttrade med mildt
vibrerande stämma den svarte mannen, ”ställ bort
bössan, ty den som griper till svärd skall med svärd
förgås.”

Vid dessa ord sänkte gubben geväret och
nedsjönk synbarligen maktlös i en ländstol, som stod vid
tidan af ett rankigt bord, på hvilket låg en
uppslagen bibel jemte några andra utan tvifvel gudliga
skrifter, alltsammans upplyst af tvenne smala talgljus.

Den svartmuskige mannen tog bössan ur gubbens
darrande händer och stälde densamma i ett hörn af
kammaren, hvarefter han, med armarne korslagda
öfver bröstet, närmade sig vår hjelte vid dörren.


”Unge man!” sade han med fortfarande mjukhet,
”hvad är ert ärende? ... med hvad rättighet tränger
ni er så godt som med våld in i denna boning?”

”Med hvad rättighet kallade ni mig en oren
ande?” frågade Rollin något häftigt och tagande ett
steg framåt, ”jag skulle tro att ni i afton ser mig för
första gången och att ...”

”Ni är ett verldens barn”, inföll den svarte, ”och
alla verldens barn äro orena inför Herran, och ...” 

”Ni sjelf naturligtvis undantagen”, inföll vår
studiosus; ”men det är ej med er jag nu har att göra”,
fortfor han, närmande sig gubben i ländstolen; ”jag
förmodar att det är min farbror, kommissarien Rollin,
jag har framför mig, ehuru jag nyss svårligen kunde
föreställa mig det ... Jag är äldste sonen till er bror,
fanjunkaren, och kommer från Upsala, der jag slutat
mina studier och tänker nu engagera mig i
rättegångsverken; men som jag aldrig förut varit i Stockholm
eller har någon bekant här, så fick jag det rådet af
min far, att jag borde besöka min farbror, hos
hvilken han trodde jag skulle kunna få bo till dess jag
hunnit höra mig om efter något rum för billig hyra
... också har jag med mig ett bref från min far.”

Brorsonen framtog ett bref, som han framräckte
åt gubben.

”För bort honom! han tar lifvet af mig!” skrek
farbrodern, skjutande från sig brefvet.

”Ta lifvet af er”, upprepade ynglingen, hvars
galla började koka, ”om någon här på stället röjt
mordlust, så är det visst icke jag ... det är icke
jag som brukar hota hederligt folk med bössor, var
så god och kom ihåg det, så farbror ni år!”

”Sansa er, unge man!” sade den svarte,
läggande sin hand på vår hjeltes arm; ”tag er till
vara, ty ...”

”Tag er sjelf till vara, herre!” inföll Rollin,
ryckande sig lös från den svartes hand; ”jag känner
er ej och ber er för öfrigt icke komma mig för nära,
ty jag har redan en gås oplockad med er för det der
vackra tillmälet ni nyss gaf mig.”

”Ni glömmer att ni befinner er i en åt frid och
gndaktighet helgad boning”, erinrade den svarte.

”Vacker fridens och gudaktighetens boning, der
man vill skjuta ihjäl menniskor, liksom hade man
björnar och vargar framför sig!” genmälte ynglingen.

Kommissarien höjde i detsamma ena armen och
fattade en klocksträng, hvilken hängde öfver bordet.
Ljudet af en vanlig ringklocka hördes utifrån, hvarvid
Ellens mor efter en stund inträdde, synbarligen
mycket skygg och bäfvande.

”Är det hon som släppt in den här menniskan?”
frågade kommissarien, med en spasmodisk darrning på
de tunna läpparna.

”Nej, lilla goda herr kommissarie”, svarade
qvinnan, så inställsamt som möjligt.

”Hvem är det då? svara qvinna!”

”Lilla goda herr kommmissarie, det är ...
minsann jag det rätt vet”, genmälte hon, ”ty medan jag
var uppe och sa till, så hade den unga herrn
kommit in.”

”Hvem har öppnat porten frågade jag?”
fortfor den stränge husbonden.

”Det vet jag inte”, svarade qvinnan med förökad
ängslan, ty hon antog för gifvet, att ingen annan än
dottern uppläst ifrågavarande port.

”Ni vet det, synderska!” tog den svarte till
ordet; ”men lögnens fader, djefvulen, bor i ert hjerta.”

”Porten var oläst och gick upp bara jag sköt
på den”, uppgaf vår hjelte, som för dotterns skull
ville komma modern till hjelp.


”Porten oläst!” upprepade kommissarien med ett
uttryck, som tillkännagaf att saken derigenom långt
ifrån att förbättras, snarare förvärrades; ”porten
oläst! ... man låter mig då ligga för olykta dörrar!
... man vill då kringstjäla mig, mörda mig!”

”Broder i Christo!” tröstade honom den svarte,
”det ondas och helfvetets makt hafver intet välde
öfver dig, och derföre så ...”

Dörrens öppnande och en ny persons inträde
afbröto meningen. Det var skjutsbonden, som trött vid
att längre vänta utanför, inkom med den unge herrns
kappsäck, hvilken han slängde mot golfvet med den
effekt att den redan förut tillräckligt uppskakade
värden nära hade fallit från stolen.

”Skulle be om betaldt för skjutsen”, yttrade
bonden med den vanliga upplandsgesten bakom örat.

”Betaldt för skjutsen!” stammade kommissarien,
stirrande på bonden.

”Detta har verkligen sin riktighet”, upplyste
brorsonen, tagande ett steg närmare sin gamle frände, ”och
om min vördade farbror icke hade afbrutit mig, så
skulle jag långt före detta ha upplyst om att mina
skjutspengar togo jemt slut vid Rotebro och att jag
följaktligen redan bespetsat mig på att vigilera upp
pengar för betalning af det sista hållet antingen hos
farbror eller någon annan hederlig menniska ... men
som jag nu haft den lyckan att först träffa min goda
farbror, så ...”

”Kast ut honom!” ljöd det från gubbens tunna
läppar.

Hvad verkan detta utrop hade på de fleste
innevarande, lemna vi oafgjordt; men hvad brorsonen
beträffade, så brast han ut i ett gällt gapskratt. Den
unge mannen fann det icke heller löna mödan att
längre förarga sig öfver farbroderns sätt att emottaga

slägtingar. När den sonliga vördnaden icke hjelper,
måste man gripa till oförskämdheten, tänkte vår hjelte,
hvilken derföre ånyo nalkades gubben och i det han
lade brefvet på bordet yttrade följande:

”Min gode farbror vill ej ännu läsa min fars bref
... jag finner detta högst naturligt ... det är i
enslighetens stunder den ene brodern helst egnar sig
åt minnet af den andre ... jag är viss på att senare
på qvällen när alla obehörige, det vill säga, alla utom
jag hunnit aflägsna sig härifrån, skola den broderliga
kärlekens tårar flyta ... men för att påskynda detta
heliga ögonblick, är det nödvändigt att vi så fort som
möjligt förmå desse obehörige att gå hem hvar och en
till sitt.”

Ynglingens blick öfverfor dervid hastigt den ene
efter den andre af de innevarande, men dröjde dock
längst vid den svarte mannen. Kommissarien stirrade
derunder oaflåtligen på sin brorson, utan tvifvel
troende sig hafva en förryckt varelse framför sig.

”Och för att börja”, fortfor brorsonen, ”måste vi
genast betala den här beskedlige bondgubben hvad
honom med rätta tillkommer, eller två riksdaler
riksgäldsmynt för skjutsen och en hacka dessutom i
drickspengar för den beredvillighet, hvarmed han, i trots af
alla hinder, burit min tunga kappsäck uppför den
trångaste och besvärligaste af alla trappor ... Jag
anhåller följaktligen om ett litet lån af två riksdaler,
tolf skillingar berörde mynt ...”

”Två riksdaler, tolf skillingar!” pustade den gamle.

”Eller, i fall farbror icke är försedd med skillingsmynt, 
var hederlig och lemna mig två riksdaler banko,
så blir det både jemnare och lättare att ihågkomma,
ty det faller af sig sjelft att jag tänker betala min
skuld, om ej förr, åtminstone när jag blir ordinarie
tjensteman i staten!”

”O min gud! min gud!” våndades farbrodern,
med svetten i pannan.

”Nog har jag sett och hört mycket i mina dar”,
deltog nu ändtligen den svarte i samtalet, efter att
länge med tystnad hafva betraktat de samtalande;
”men maken till oförsynthet har jag aldrig kunnat
upptäcka.”

”Hur vågar ni kalla min farbror för oförsynt,
min herre!” ropade unga herr Rollin; ”vål är det
sannt, att han icke emottagit mig såsom det en god
slägting egnar och anstår; men denna omständighet
tillskrifver jag mindre hans hjerta, än den svåra
väderleken, hvilken, som man vet, utöfvar ett despotiskt
välde öfver ålderstigne och giktsjuke personer ...
i morgon blir det bestämdt bättre, ty baromethern ...”

”Han är då rent af besatt af djefvulen!” afbröt
den svarte med en gudsnådelig blick mot taket och i
det han ställde sig framför gubben, liksom ville han
beskydda honom.

”Är min farbror besatt af djefvulen?” frågade
brorsonen som icke tycktes vilja taga åt sig det
ringaste; ”menniska, hur vågar ni ...”

”Drif ut honom! i himlens namn, drif ut honom!”
inföll nu gubben, resande sig till hälften upp från
stolen.

”Som min vördade farbror befaller”, svarade
brorsonen, fattande tag uti den svarte och slängande
honom mot dörren.

”Hjelp! hjelp!” skrek farbrodern, sjunkande
tillbaka i stolen; ”skynda efter polis! efter polis! ...
Jag förgås af raseri ... jag dör!”

”Skynda, min fru!” ropade brorsonen, vändande
sig till kommissariens hushållerska; ”hör ni inte,
farbror min är sjuk och att han behöfver läkare! ... ila,

flyg! ... hemta hit alla stadens läkare och kirurger
ja hela Sundhetskollegium!”

Under del att han yttrade dessa ord, sköt han
med varsamma händer den alldeles icke motströfviga
qvinnan ur kammaren, hvarefter han ånyo vände sig
mot den svarte.

”Och ni, min herre”, sade han, ”skyndar genast
efter polis, såsom min farbror önskade, ja, efter hela
högvakten ... den torde behöfvas ... Man kan ej
nog befästa sig, när skrymteriet och skenheligheten
belägra ens boning ... Rör nu på benen, herr
predikant! annars skall jag lära er hoppa lika bra som
ni kryper.”

Dervid trängde han, men icke just med samma
varsamhet, den högeligen öfverraskade läsarpresten ut
genom dörren, som han derefter igenslog.

”Men nu, min älskade farbror”, yttrade den unge
herren öfver valplatsen, ”och sedan det lyckats mig,
såsom det en god brorson höfves, att befria er från
tvenne obehörige personer, hoppas jag att ni i er
ordning befriar mig från min plågoande, nemligen den
der efterhängsna skjutsbonden ... den ena tjensten
för den andra, skulle jag tro.”

”Stå nu bara på dig, min gubbe,” sade han till
bonden, ”så får du både hvad du skall ha och mera
till ... farbror är rik men stor hushållare, något snål
kanhända, men för öfrigt den hederligaste man under
solen ... Får du ingenting af farbror, så är jag
derinne i kammaren, men du får inte väcka mig, hör du
det, och nu rolig natt, min värd! ... sof sött,
farbror lilla! ... Jag sofver vanligtvis til klockan sex
på morgonen och dricker kaffe omkring sju ... två
skorpor höra till ordningen, men som jag i afton
lägger mig utan qvällsvard, så torde minst fyra blifva
af nöden ... au revoir, au revoir!”


Efter dessa ord, tog han ett af de tvenne ljusen
på bordet och gick helt obekymrad in i det inre
rumnet, dragande med sig sin kappsäck.

I denna kammare, fullt ut lika kall och otreflig
som den yttre, funnos en bäddad säng och en midt
emot denna stående pinnsoffa, smal och utan dynor.

Brorsonen var för artig för att intaga
farbroderns säng, hur länge och begärligt hans blick än
hvilade på densamma. Han lade sig på soffan med
kappsäcken till hufvudgärd, släckte ljuset och
insomnade, lemnande hela verlden åt dess öde, farbrodern
och skjutsbonden inberäknade.

*


TREDJE KAPITLET.

KRONAN BLAND TAKSTOLAR.

Det nämdes, att vår hjelte insomnade utan qvällsvard.
Derigenom blef visserligen sömnen ganska god, men
icke så tung som den annars skulle ha blifvit.
Följaktligen vaknade han efter några timmars förlopp vid
ett litet buller, som förorsakades af sängkammardörrens 
upplåtande.

Han såg med halföppna ögon sin farbror och
läsarpresten inträda i sängkammaren, den sednare
bärande ett brinnande ljus.

”Han sofver som en stock, den vindböjteln!”
anmärkte gubben.

”Hör hur han snarkar”, tillade den svarte; ”så
sofver den förstockade syndaren ... snarkningen är
djefvulens vaggsång.”

En låtsad sömn anses understundom vara till och
med nyttigare än en verklig. Det var förmodligen
för att öfvertyga sig derom som vår hjelte snarkade
så förtvifladt, under det han spetsade öronen och gaf
akt på allt.

”Att gäcka ålderdomen är detsamma som att gäcka
gud”, fortfor den svarte.

”Först rusa in till mig som en röfvare”,
anmärkte farbrodern, ”sedan köra ut min bäste vän och
slutligen tvinga samme vän att betala skjutsen för ...”

”Ack! tala inte derom, min dyre broder”, inföll
den svarte; ”icke kunde jag ha hjerta att låta er
betala den der oförskämda menniskans skuld.”

”Aha”, tänkte vår hjelte, ”den der skrymtaren
har liqviderat skjutsen ... sak samma, bara bonden
fick sitt.”

”Det kan väl aldrig falla er in att låta honom
stanna qvar i ert hus?” frågade den svarte; ”jag vill
hoppas att så icke sker.”

”Bevare mig gud för det!” svarade värden; ”i natt
må det så vara, efter han en gång tagit soffan der i
besittning ... Högst underligt, att han inte lade sig
i min egen säng.”

”Han hittade säkert ej rätt på den i mörkret ...
annars hade man väl fått se på annat, derom är jag
fullkomligt öfvertygad.”

”I morgon bittida måste han sin kos, antingen
med godo eller ondo.”

”Likaså rättvist som nödvändigt ... det finns
ingenting värre än att draga slägtingar på sig.”

”Ack ja”, suckade gubben; ”men det är tid på
att gå”, fortfor han hviskande, ”jag vill nu, enligt
löfte, visa er, min dyraste broder, det säkra gömställe,
der jag har min egendom förvarad ... Hvem vet,
kanske äro mina dagar redan räknade.”

”Jag följer er, min ädle fromme vän”, försäkrade
den svarte, fattande med en viss innerlighet den
gamles hand.

”Men ...”

”Men?”


”Om han skulle vakna och spionera på oss ...
Detta gömställe känna endast den högste och jag ...
ni blir nu den tredje.”

”Var lugn, han sofver ... men för säkerhetens
skull vill jag ...”

Den svarte närmade sig på tåspetsarna soffan och
lyste med ljuset öfver den sofvandes ansigte.

Vår hjelte fortfor att utföra sitt sofparti med
samma virtuositet.

”Han sofver så tungt”, förklarade också forskaren, 
”att knappast himlens åska skulle kunna väcka
honom.”

”Godt! skyndom oss då! ... jag vill bara först
tända lyktan.”

De begge nattvandrarne lemnade sängkammaren.
Men nu blef det lif i den sofvande. Hastigt och
lustigt var han på benen och blef i sin ordning den
spejande.

Han såg genom dörrspringan huru farbrodern satte
ljus i lykta och derefter svepte in sig i en fårpels,
ungefär af samma ålder som pantalongerna. Äfven
läsarpresten försåg sig med öfverrock, hvarföre vår
hjelte, som förmodade att det gällde en nattlig utfärd
i den ingenting mindre än sköna naturen, likaledes
omgjordade sig med hvad han hade till hands, ty det
var hans fasta beslut att följa efter dem, dels för att
få veta hvad de vid sådan tid på dygnet kunde hafva
för sig, dels ock i tanka att derigenom få utredt det
besynnerliga förhållande som tycktes råda emellan
farbrodern och den svarte.

Farbrodern och hans vän lemnade nu äfven det
yttre rummet. Efter i strumplästen smög vår hjelte,
tyst och elastigt som en katt när den smyger efter
rottan.

Gubben och den svarte, utkomne i farstun, togo
vägen uppför en trädtrappa, smal och brant som den
nedra. Vår hjelte kröp efter på händer och fötter,
alltid iakttagande nödigt afstånd samt följande
skenet af lyktan, ehuru naturligtvis rädd för att sjelf
belysas deraf. På detta sätt uppnådde de tre
nattvandrarne den andra våningen, denna våning utan
fönster och behörig inredning och hvilken gifvit
byggnaden dess kända benämning. Divaner af snö utbredde
sig efter väggarna, men föga inbjudande, såsom man
lätt kan föreställa sig. Också tycktes denna våning
icke vara målet för vandringen.

Vår hjelte hörde en nyckel sättas i ett lås,
hvarefter en vindsdörr öppnades och tillslöts varligt
innanför efter farbrodern och hans följeslagare. Spejaren
närmade sig samma dörr, och som han fann den olåst,
passade han på vid ett tillfälle, då nordanvinden som
skarpast blåste i sitt silfverhorn, och uppdrog
densamma.

Återigen en trappa, mera liknande en vanlig stege,
mötte vår hjeltes händer och fötter. Klättraren aktade
sig dock visligen för att öfverträda det öfversta steget
eller pinnen. Han höjde endast hufvudet deröfver så
mycket som behöfdes för att han med ögonen skulle
kunna följa hvad som förehades uppe på sjelfva
vinden.

”Dyraste broder”, yttrade gubben, ”hjelp mig att
flytta fram den lilla stegen som står derborta ...
Det här uppträdet på aftonen har alldeles medtagit
mina krafter ... aldrig tillförene har det varit mig
så svårt att gå uppför trapporna hit ... förlåt mig,
dyraste broder!”

”Af hela mitt hjerta står jag till er tjenst, min
ädle vän”, försäkrade den svarte; ”här är nu stegen
... hvar skall jag ställa den?”


Gubben dröjde med svaret, liksom vore han ånnu
tvehågsen huruvida han borde yppa sin hemlighet för
en tredje, ty, såsom gubben nyss sjelf nämnde, var det
hitintills endast gud fader och han sjelf som kände
till densamma.

”Kanske vi uppskjuta till en annan gång”,
menade den svarte, i det han, låtsande den största
likgiltighet, gjorde min af att vilja ställa stegen tillbaka;
”det är dessutom så välsignadt kallt, att jag verkligen
fruktar det ni skadar er helsa med att längre dröja
häruppe ... Som sagdt är, min ädle vän, låt oss
uppskjuta saken till längre fram och gå ner ... ni
behöfver hvila och lugn ... i morgon natt eller
någon annan, som gud ger, kunna vi, om det så
behagar er ...”

”Nej, nej!” ropade gubben; ”hvem ansvarar väl
för att jag lefver till morgondagen! ... tänk om jag
skulle dö, utan att dessförinnan hafva visat hvar jag
hade förvarat ... O! det vore rysligt om de skulle
falla i ovärdiga händer!”

”Ack ja ... ni skulle ej få ro i grafven och
tanken på denna olycka skulle förbittra er salighet i
fader Abrahams sköte ... Men dröj ej längre! ...
jag fruktar för er helsa ... hör hur vinden rasar i
knutarna!”

”Ja, raskt till verket!” yttrade gubben med fast
röst; ”ställ stegen ... ställ den emot ... emot
den femte takstolen ... den femte från norr.”

Gubben drog djupt efter andan. Troligtvis
kostade det mycken ansträngning för att få fram denna
vigtiga hemlighet.

Den svarte mannen hörsammade skyndsamt
tillsägelsen, och som lyktans sken i detsamma föll på
hans hufvud, så kunde vår hjelte i trappan lätt se det

utbrott af vild glädje, som röjde sig i skrymtarens
anletsdrag.

”Håll nu med fast hand i stegen, medan jag går
upp”, beordrade gubben, som derefter satte sina
skälfvande ben i rörelse uppför stegen, under det att hans
följeslagare stödde densamma med venstra handen och
med den andra höjde lyktan högt öfver sitt hufvud.

Dock behöfde han icke uppstiga mer än till
hälften förrän han beqvämligt kunde med händerna nå
takstolen. Några minuter fingrade gubben på
densamma med högra handen, under det han med den
venstra fattat tag i en af stegens öfversta pinnar.
Men när slutligen den högra handen sänkte sig,
medföljde densamma en stor svart plånbok, hvilken, på en
vink af gubben, den svarte mannen emottog.

”Öppna plånboken, min dyraste broder, och gif
mig lyktan,” tillsade kommissarien.

”Jag har öppnat den, min ädle vän!” tillkännagaf 
den svarte med en röst, hvaruti vår hjelte i
trappan trodde sig förmärka ett visst bemödande att
qväfva den mest glada sinnesrörelse.

”I plånboken finnas tvenne förvaringsrum eller
fickor”, upplyste gubben, hvars blickar oskiljaktligen
voro fästade vid boken.

”Ja jag ser ... tvenne fickor, den ena af rödt
skinn och den andra af blått eller grönt ... hvilkendera 
vill min ädle vän att jag först skall undersöka?”

”Den gröna.”

Den svarte framdrog ur den gröna fickan en
tunnare sedelpacka.

”Godt!” sade han, ”jag upptäcker fyra
bankotransportssedlar.”

”Betrakta dem närmare.”

”Den första på femtusen, den andra på tiotusen.”

”Riktigt ... vidare.”


”Den tredje på femtontusen.”

”Så är det ja ... nå, den fjerde?”

”Tjugutusen ... ah! ...”

”Summa summarum: femtio tusen riksdaler banko,
allt af mig transporteradt på innehafvaren.”

”Femtiotusen”, upprepade den svarte, nästan
hväsande som en orm.

”Frukten af mycket arbete och många försakelser”, 
yttrade gubben med en tonvigt, som nästan väckte 
medlidande i vår lyssnares bröst.

”Men som vår dyre frälsare tiofallt skall
välsigna”, försäkrade den svarte.

”Vare gud mig arme syndare nådig!” suckade
den gamle med nedböjdt hufvud.

”Amen!” deklamerade själasörjaren, i det han
stoppade de fyra sedlarna tillbaka i den gröna fickan;
”men”, tillade han, ”behagar ni nu återtaga plånboken,
eller önskar ni att jag äfven skall öppna den röda
fickan?”

”Ja, öppna den, dyraste broder!” svarade
kommissarien.

Den svarte tummade länge och väl på den röda
fickan, liksom sökte han derigenom på förhand
förvissa sig om innehållet.

Vår hjelte i trappan, fullt ut lika nyfiken, höjde
upp hufvudet, men kände i detsamma sina ögon nästan
förbländas af den glans som träffade dem och hvilken
kom ifrån något som den svarte höll i handen och
hvaröfver lyktans sken föll.

”Ah!” hördes den svarte ånyo hväsa; ”juveler,
diamanter ...”

”Ja, diamanter”, upprepade gubben.


Vår hjelte i trappan tittade nu upp ånyo och
såg en massa af ädla stenar tätt utbredda öfver och
fästade vid en fyrkantig svart tunn dyna, gnistrande
liksom stjernor på nattlig himmel.

”För några år sedan lät jag värdera dem”,
tillkännagaf kommissarien, ”och deras lägsta värde går
till samma summa, som den andra fickan ihnehåller.”

”Ja, sköna, herrliga äro de”, utgjöt sig den
svarte beundraren; ”men skönare, herrligare blifva
dock diamanterna i den lifsens krona, som en gång
skall stråla kring din tinning, du den frommaste bland
christne!”

”Ve mig! jag har varit en stor syndare!” suckade 
gubben ånyo med nedböjd hjessa.

”Lycklig den som kan saga: jag har varit!”
förklarade vännen och själasörjaren; ”salig den till
hvilken frälsaren säger: i dag skall du vara med mig i
paradis!”

”Ja, jag känner det, jag känner det i djupet af
min själ, att jag skall få evinnerligt lif!” yttrade den
gamle med den vanliga tvärsäkerheten hos våra
methodister och läsare.

”Din tro hafver frälst dig, och du skall sitta på
gud faders högra hand vid Jesu sida”, försäkrade den
svarte med blicken mot höjden och fingrarna på
diamanterna.

”Dyraste broder, räck mig plånboken med hvad
dertill hörer”, bad kommissarien; ”det är tid på att
gå till hvila ... jag är mycket sjuk och svag.”

Den svarte stoppade tillbaka juveldynan och
lemnade plånboken till gubben, som derefter ånyo höjde
sig till takstolen, hvaruti den dyrbara skatten snart
försvann.


”Ack hur skön skall ej dens arfvelott blifva i
ett tillkommande lif, som använder denna verldens
timliga goda till utförandet af hans verk som oss
sändt hafver”, uttryckte sig den svarte; ”ack, det är
i denna stund som såge jag himmelen öppnad öfver
ert hufvud”, tillade han, med blickarna djupt fästade
vid det ställe af takstolen, der plånboken försvunnit.

Vår hjelte i trappan, för hvilken ingenting af
hvad som sades och gjordes gått förloradt, hade vid
några tillfallen känt sig fattad af vidskepelsens
demon. Saken var den, att understundom och då
lyktans sken spred sig djupare inåt vinden, hade han i
bakgrunden deraf tyckt sig förmärka ett
menniskohufvud, som höjde sig öfver en hög af gamla
söndriga möbler och annat skräp. I början höll han det
för en synvilla, men i det ögonblick farbrodern
gömde plånboken, vid hvilket tillfälle den svarte, som
emottagit lyktan, höjde densamma öfver sitt hufvud
för att få sjelfva förvaringsrummet för skatten något
tydligare i sigte, såg vår hjelte ånyo samma hufvud
men denna gången tydligare än förut. Han kunde
någorlunda urskilja anletsdragen, bleka som ett liks,
och såg ett långt svart hår, likt ett fruntimmers, som
flöt ner på begge sidorna af samma ansigte.

Vid vår hjeltes ålder är man vanligtvis oförskräckt
i den verkliga farans stunder; men deremot så lätt
fallen för vidskeplighet, ty man står ju ännu helt
nära barndomens och sagans dagar. Det är först vid
inträdandet af den mognare åldern som vidskepelsen 
småningom förtunnas och slutligen upplöses, utan
att man just blir lyckligare för det.

Hvad var det väl för ett hufvud som på detta
ställe uppenbarade sig för yngligen? Hade det ej all
sannolikhet för sig, att detta hufvud tillhörde en kropp
försedd med fjell och slutande med stjerten på en
drake? Hvad är klarare än att der skatter förvaras
äfven måste finnas drakar som bevaka dem?

Vår hjelte kände sina lemmar öfversköljas af
kallsvett och han höll för rådligast att så fort som
möjligt lemna detta hemska ställe. Han började varsamt
hasa sig utför trappan, sedan han likväl, för att
öfvertyga sig om att han ännu befunne sig i
verkligheten, rigtat sina ögon mot farbrodern och
läsarepresten samt skickat en afskedsblick åt kronan bland
takstolar.

*


FJERDE KAPITLET.

VIDARE OM DEN STORA SKATTEN.

Några månader efter det besynnerliga och mystiska
uppträdet i Kråknästet, satt på sitt tarfliga vindsrum
4 trappor upp i ett hus i midten af staden e. o.
notarien i Kongl. Svea Hofrätt Konrad Rollin, flitigt
sysselsatt med sitt första för en extraordinarie
erforderliga pensum.

Det var dagen efter hans återkomst från en resa
i landsorten, der han besökt sin fader, fanjunkaren,
hvars äldste son han var. Fanjunkaren, enkling sedan
tvenne år, ägde nemligen 7 barn och hade alltid
lefvat i klena omständigheter, hvilka likväl ej hindrat
honom ifrån att gifva den förstfödde en god
uppfostran. Konrad var också en snäll och rask gosse,
som fullkomligt motsvarade fadrens förhoppningar.
Genom s. k. akademisk kondition blef det ynglingen
möjligt att uppehålla sig i Upsala så lång tid som
behöfdes för tagandet af Hofrätts- och Kammeral-examina. 
När nu fanjunkarens son, efter sålunda väl
slutad lärdomskurs vid akademien, skulle resa till
Stockholm för att inträda i verlden, hade han
visserligen med sig ett rekommendationsbref från fadern till
dennes ungefär ett är yngre broder, hvilken varit
kommissarie i assistansen och ansågs, i hans egenskap
af husägare i Stockholm, för en välbergad man, ehuru 
fanjunkaren visst icke kunnat drömma om en
takstol till ett värde 100,000 R:dr banko i kommissariens 
anspråkslösa koja vid nya vägen; men hvad nytta
den unge Konrad hade af detta rekommendationsbref
har läsaren redan till en del inhemtat, viljande vi
endast tillägga, att morgonen efter den der äfventyrliga
natten, tog vår hjelte sitt pick och pack med sig samt
flyttade till det rum han nu bebodde, utan att
sedermera hafva besvärat sin gudfruktige men obarmhertige
farbroder med något besök. Den enda beröring, han
sedan den natten haft med sin farbror, bestod deruti,
att han kort derefter skickat till gubben en biljett,
med inneliggande 2 R:dr banko, som den svarte utlagt
åt skjutsbonden. Likväl var det nu hans bestämda
afsigt att denna dag begifva sig till Kråknästet, för
att framlemna till farbrodern ett nytt bref från fadern,
hvilken, uppretad af det sätt hvarpå ynglingen
emottogs, först hade ämnat skrifva till sin kära broder ett
bref, fullt af dessa kärnuttryck som en gammal
krigsbuss icke gerna kan hafva brist på; men, vid
underrättelsen om den der ovanliga takstolen, justerat sitt
beslut samt låtit beqväma sig till den allrahöfligaste
och mest broderliga skrifvelse, i tanka att derigenom
kunna komma icke mindre brodershjertat än besagde
takstol något närmare.

Klockan slog tolf i stadens kyrkotorn, när vår
notarie steg upp från skrifbordet och lemnade, med
fadrens bref på fickan, sin kammare. Det var en dag
i slutet af februari, ganska kall och blåsig, hvarföre
notarien, som var klent ehuru efter sitt stånd ekiperad, 
hade de största skäl att påskynda sina steg, hur
motbjudande än den långa promenaden föreföll honom.
Också dröjde det icke länge förrän hans fot trampade
den nya vägen och hans ögon upptäckte södra knuten
af Kråknästet. Men ögonen upptäckte äfven någonting 
annat, som han förut ej blifvit varse på nya
vägen, nemligen diverse hackadt granris, hvars ljusgröna 
barr myste så högtidligt ur den bländhvita snön.

Det ”klack till”, såsom det heter, i notariens
bröst och ”klack” ännu mera när han fann att
granriset förlorade sig in i portgången till Kråknästet.
Det var då lik i huset, men hvems?

Tre personer voro att gissa på. Kommissarien,
hushållerskan och dennas dotter Ellen, hvilken
sistnämda vår notarie, till föga heder för hans hjerta,
knapt erinrade sig. Deremot kom han ganska väl
ihåg takstolen med transportsedlarna och diamanterna,
till desto större fromma för hans egennytta.

Han stannade således icke länge i qvalet, utan
tog för gifvet att granriset icke kunde gälla någon
annan än farbrodern. Men på samma gång rann den
svarte honom i minnet och detta gjorde honom något
vemodig, ty att man icke gerna sörjer öfver en snål
och obarmhertig farbrors död, helst, om denne
efterlemnar en större förmögenhet, är förlåtligt.

Vår notarie inträdde i farstun och som han fann
nyckeln sitta i dörren till hushållerskans rum, så tog
han sitt parti och gick ditin.

”Ack min gud, det är herrn!” ljöd mot honom
en vänlig stämma.

Stämman tillhörde den fjortonåriga Ellen, som i
detsamma närmade sig vår notarie, knappast
igenkänlig i den nya kostym, hvaruti hon nu presenterade sig.

Hon var klädd i en ny klädning af svart ylletyg
och med en nystärkt sorgkrage kring halsen.


”Jag känner knapt igen er, min goda flicka,”
förklarade notarien, mätande den fina gestalten med de
granna ögonen från topp till tå; ”men”, tillade han
något ifrigare, ”hur i herrans namn står det till här
i huset?”

”Herre gud, kommissarien är ju död”, svarade
flickan.

”Min farbror död!”

”Ja.”

”Men då förvånar det mig att hvarken min far
eller jag fått kunskap derom ... vi äre likval
hans närmaste slägtingar.

”Ingen visste hvar vi skulle skicka begrafningskorten, 
och mamma var mycket ledsen deröfver ...
inte heller har herrn varit här sedan i fjol.”

”Ganska sannt ... jag blef min själ icke för
väl emottagen när jag var här ... När dog farbror?”

”För åtta dagar sedan.”

”För så längese’n?”

”Och i går begrofs han.”

”Redan i går?”

”Ja.”

”Var farbror länge sjuk?”

”Bara två dagar ... han dog mycket lugnt och
utan minsta plågor.”

”Jaså ... Är Ellen ensam hemma?”

”Nej, mamma är deroppe... det är också
främmande herrar deroppe.”

”Hvad då för främmande herrar?”

”Jo, magister Olenius och två herrar till.”

”Magister Olenius? ... hvad är det för en?”

”Håkors, magistern var bittida och sent hos
kommissarien ... nog har herrn sett honom.”

”Är det samma svartrock som var här på samma 
gång som jag?”

”Ja visst.”

”Ha!” ropade vår notarie och lemnade hastig
kammaren, hvarefter han med några skutt var uppför
trapporna och in i salig farbrors yttre rum.

Midt på golfvet i detta rum stod ett bord, vid
hvilket trenne herrar sutto, bland hvilka Konrad genast
igenkände den svarte, hållande i handen ett papper.
Framför bordet stod Ellens moder; den aflidnes
hushållerska, med ögonen fulla af tårar och munnen
öfverflödande af häftiga utlåtelser.

”Det är nedrigt, det är himmelsskriande att lemna 
sitt eget barn och dess moder utan stöd och hjelp!”

”Ni är otacksam mot er salig husbondes minne
... han har ju testamenterat er och er dotter hela
det här huset?”

”Det här rucklet, som knappast är värdt att sätta
eld på ... Att så behandla mig och mitt stackars
barn! ... förbannelse öfver honom der han ligger!”

Det var under denna ordvexling som vår notarie
gjorde sitt inträde.

”Ber om förlåtelse”, började han, vänd emot den
svarte; ”men jag förmodar jag har den äran att
vara bekant.”

”Jag tror väl”, yttrade den svarte, i det han
steg upp och på det förbindligaste nalkades den unge
mannen, ”det är ju herr Rollin?”

”Den aflidnes köttslige brorson”, svarade notarien, 
”och, som jag förmodar, i denna egenskap ingen
öfverflödig person vid detta tillfälle.”

”Visserligen icke öfverflödig”, genmälte den
svarte; ”jag beklagar blott, att vi icke haft oss bekant
herrns eller herrns fars adress i och för begrafningens 
skull, oaktadt den saligen afsomnades
testamente, som detaljeradt angifver huru med
begrafningsceremonien skulle tillgå, icke bestämdt gifver vid
handen, att någon af slägtingarna borde bjudas ... men
som jag ansåg med grannlagenheten förenligt att ...

”Hörsammeste tjenare!” afbröt honom notarien;
”ni nämnde om ett testamente, min herre ... min
aflidne farbror hade då i lifstiden upprättat ett sådant?”

”Ja, min herre, ett behörigen upprättadt och af
dessa tvenne här närvarande herrar redan beedigadt
testamente.”

”Det är, vill jag förmoda, mig tillåtet att deraf
få del?”

”Det förstås, att testamentet skall kommuniseras
den aflidnes respektive slägtingar.”

”Det afskyvärdaste testamente som hitintills
blifvit gjordt”, började ånyo den dödes hushållerska,
under en ström af tårar; ”hvad skall det väl bli af
mig och min stackars flicka! ... Inför gud och
menniskor skall jag klandra detta testamente, som
kommissarien aldrig hade skrifvit, om ej falska och
skenheliga menniskor narrat honom dertill ... Är detta
belöningen för tjuguårig trohet, för oerhörda
förödmjukelser och lidanden! ... Är detta en faders
handlingssätt mot sitt enda barn!”

Den arma qvinnan nedsjönk på en vid dörren
stående stol, skakad af de våldsammaste konvulsioner,
så att vår notarie måste skynda till hennes bistånd
och uppbjuda hela sin hjertliga vältalighet för att
trösta henne.

”Fader förlåt dem, de veta icke hvad de göra!”
citerade den svarte.

”Min herre!” yttrade notarien, ”det skulle intressera 
mig på det högsta att nu genast få taga kännedom 
af den testamentariska handlingen, och om jag
ej besvärar alltför mycket så ...”


”På intet vis”, bedyrade den svarte med mycket
ögonskenlig beredvillighet; ”det är visserligen icke
min skyldighet, så framt ni ej är försedd med
vederbörlig fullmakt af er herr fader, fanjunkaren ... men
jag vill, detta oaktadt, gå er billiga önskan till möte
och uppläsa detsamma ... det lyder som följer.”

För att icke upptaga rum med att aftrycka hela
dokumentet, vilja vi blott omnämna de tvenne derut
förekommande hufvudpunkterna, den ena, hvartgenom
såsom belönig för tjuguårig trogen tjenst, till mamsel
Christina Sahlén, den aflidnes hushållerska,
testamenterades egendomen N:o 14 vid nya vägen, med dertill
hörande möbler och husgerådssaker, och den andra,
hvarigenom kommissarien Konrad Rollins all öfriga
egendom, uppgående, enligt i testamentet uppgifvet
värde, till 100,000 R:dr banko, hälften i bankosedlar
och återstoden i juveler, öfverläts åt den aflidnes
bäste vän, missionspredikanten herr Axel Olenius, för att
af denne användas till christendomens befrämjande samt
den Helige Andes tempels uppbyggande och
vidmakthållande på jorden, utan att han, Olenius, för något
annan än sitt eget samvete behöfde afgifva
redogörelse o. s. v.

De öfriga punkterna rörde dels begrafningen och
dels Olenii förordnande att vara sterbhusutredare m. m.

”Detta, min herre, är er salig farbrors yttersta
vilja,” yttrade den svarte, sedan han ljudeligen uppläst
hela handlingen, ”och som den saligen dödes
qvarlåtenskap är af honom i lifstiden till alla delar
förvärfvad, så inses lätt, att ingen anmärkning dermed
lagligen kan varda beståndande ... Dock skall, så
som nyss sades, afskrift af testamentet min herres
fader med det snaraste kommuniceras.”

En suck, helgad åt minnet af kronan bland
takstolar, banade sig visserligen fram öfver den unge
brorsonens läppar; men, till ära för hans i botten
goda hjerta, måste likväl erkännas, att hvad som i
denna stund mest grämde honom var tanken på
farbroderns onaturliga uppförande mot sitt barn och
dettas moder, ty han delade fullkomligt hushållerskans
omdöme om de få agremanger Kråknästet hade att
erbjuda.

”Min farbror var således en mäkta rik man”,
yttrade slutligen brorsonen, ”och han har åt er, min
herre, lemnat nästan hela sin egendom att af er efter
bästa samvete användas till christendomens befrämjande 
och så vidare ... Som det nu otvifvelaktigt är
en christens ovilkorliga skyldighet att se sitt barn till
godo, äfvensom att, efter bästa förmåga, försäkra den
qvinna, som framfödt detta barn, om en sorgfri
framtid, så förmodar jag, att ni kommer att afsätta en del
af denna stora förmögenhet till förmån för de tvenne
personer, hvarom nu är fråga.”

”Gifve gud det stode så vål till för alla dödlige
här på jorden som för mamsell Sahlén och hennes
dotter!” genmälte den protestantiske jesuiten; ”hon
äger ju detta hus och allt hvad dertill hörer ... hon
är i sina bästa år och bör med arbete kunna bidraga
till sitt uppehälle ... hennes dotter är redan vid den
ålder, att äfven hon bör kunna ärligt försörja sig ...
Deremot finns det en mängd andra menniskor, som
icke blott lefva i djupaste nöd och elände, utan äfven
irra omkring i hedendomens afgrundsnatt ... det är
till dessa olyckligas räddning som den aflidne salige
egnat sitt timliga goda och som han utsett mig till
sin fullmägtig ... Ett heligt förtroende är mig gifvet,
och jag skall med Christi hjelp fullgöra det ...”

”Och nu, mine herrar!” fullföljde han, vändande
sig till de tvenne herrarne vid bordet, ”beder jag eder
vara mig följaktige till det ställe, der den för så heliga
ändamål bestämda skatten är förvarad och hvilket nu
mera är mig allena bekant: derefter kunna vi skrida
till upptekning af boets samteliga tillgångar, så att
allt må få sin ordentliga och lagliga form.”

Efter dessa ord aflägsnade sig den svarte, beledsagad 
af de tvenne vittnena.

”Måtte alla nattens gastar ställa sig emellan dem
fördömde läsarpresten och den välsignade takstolen,
eller måtte de förvandla bankosedlarna till trasor och
diamanterna till glasskärfvor!” mumlade Konrad Rollin
mellan tänderna, erinrande sig spökhufvudet, som han
såg på vinden.

”Goda herre!” bad mamsell Sahlén med knappast
hörbar röst; ”hjelp mig ner till min kammare ...
mina krafter äro så medtagna ... hela mitt inre
sönderslitet ... O min gud! det var för mycket, för
mycket!”

Vår notarie bjöd den arma qvinnan sin arm, mera
bärande än ledande henne utför trappan in i hennes
rum på nedra botten.

Med ett anskri af förskräckelse störtade Ellen
emot sin moder, hvilken, nedlagd på sängen, smålog
matt men tröstande mot den bleka dottern.

”Stackars mitt lilla faderlösa barn!” hviskade
modern; ”och jag, min dåre, som drömde om den
lyckligaste framtid för dig!”

”Gråt inte, mamma lilla!” bad den smekande
flickan, ”så länge jag har dig, är jag så lycklig, så
glad ... hvad kan jag önska mera när jag är hos dig!”

”Men när jag en dag går bort från dig ... går
dit hvarifrån ingen återkommer?”

”Då skall Ellens kusin blifva Ellens broder!”
ropade Konrad, djupt rörd af scenen mellan mor och
dotter.

”Och Ellen skall hålla af er som en syster”,
svarade flickan, i det hon, lutande sig mot ynglingen,
såg på honom så innerligt med sina stora englasköna
ögon.

Efter ett par minuters vistande nere hos Ellen
och hennes moder, begaf sig vår notarie tillbaka
uppför trappan till salig farbrors våning, för att taga sin
hatt och öfverrock, hvilka han glömt att taga med sig
när han ledde ner Ellens mor.

I detsamma han lade handen på nyckeln för att
uppläsa dörren till salen, nedkom från trappan, som
ledde till andra våningen, missionspredikanten Axel
Olenius med trygga steg och skinande ansigte,
hållande i högra banden den dyrbara svarta plånboken.

Efter honom följde de tvenne vittnena.

”Jag glömde hatt och surtut derinne och det är
för den orsaken jag gått upp igen”, yttrade notarien,
som ansåg sig böra uppgifva anledningen till sin
återkomst.

”Var god och stig in, min unge vän!”
uppmanade den svarte med ett visst spelöje på läpparna,
”och om det roar er att öfvervara det ögonblick då
vi upptekna er farbrors tillgångar, så år jag för min
del på intet vis deremot ... tvertom skulle jag
gerna se att ni stannade qvar, så att er herr far genom
er kunde bli förvissad derom, att allt gått ordentligt
till väga.”

”Jag sätter visst icke er ordentlighet i fråga”,
genmälte notarien, ”och jag önskade blott att jag
hade en lika god tanke om er samvetsgranhet.”

”Ni söker förolämpa mig, men jag förlåter er ...
jag inser alltförväl, att ni är ond på mig för det der
testamentets skull ... men hvad rår väl jag för det?
... Er salig farbror var en förståndig man och visste
nog hvad han gjorde ... men för att rätt bedöma

andra menniskors motiver för hvad de göra och låta,
måste man nödvändigt befinna sig på samma moraliska
ståndpunkt som de ... Unge man, är ni nog
förmäten att vilja ställa er på samma höjd som er
verldserfarne och sannt gudaktige farbror?”

”Jag afundas icke den höjd, som min farbror i
lifstiden innehade”, svarade Konrad, ”ty denna höjd
var ätminstone icke en af mensklighetens, och icke
heller kan man säga, att densamma smyckades af
hjertats ädlare blommor, ty om så varit, hade han visst
icke skjutit ifrån sig en broder som älskade honom
och som aldrig gjort honom den minsta ledsamhet
eller det ringaste besvär ... icke heller hade han
då gjort sitt enda barn arflöst, på samma gång han
handlöst kastat hela sin förmögenhet i en fullkomligt
oskyld persons händer för att användas till gud vet
icke hvad ... Men jag har icke gått upp för att
resonnera med er, utan helt enkelt för att afhemta
mina qvarglömda klädespersedlar.”

Under detta samtal hade de fyra herrarne inträdt
i rummet och den svarte vid bordet tagit plats
emellan de begge följeslagarne, i afsigt att undersöka den
vigtiga plånbokens innehåll samt vederbörligen
annotera detsamma.

Vår notarie var som bäst sysselsatt med att
pådraga sig sin surtut, hvarvid han hade ryggen vänd
mot bordet och de tre som sutto derinvid, då han
hastigt och ovillkorligen svängde sig om, dertill
förmådd af följande oväntade utrop, afgifvet med en röst,
som uttryckte den yttersta öfverraskning och
förskräckelse.

”Död och helvete! hvad är det!”

Detta utrop väckte så mycket mera den unge
mannens förvåning, som det kom ifrån den gudlige
mannens läppar. Vår hjelte riktade genast sina blickar

på de tre herrernes ansigten, af hvilka tvenne
uttryckte på en gång flathet och löje, men det tredje,
eller den svartes, bar prägeln af ett till vansinne
gränsande raseri.

”Har djefvulen förvändt synen på mig!” fortfor
den svarte, skrikande och kastande fram på bordet
en tunnare sedelpacke som han upptagit ur plånbokens
gröna ficka.

”Bara gamla öfverkorsade assistanssedlar”,
anmärkte det ena af vittnena, dragande på munnen.

”Ja, min själ, jag kan upptäcka något annat”,
tillade kamraten småflinande.

Den svarte, hvars panna lackade af ångestsvett,
for hastigt med handen i plånbokens röda ficka, och
när den drogs tillbaka förde den med sig ett
fyrkantigt stycke svartmåladt papp, fullsatt med omkring
2 dussin smärre tennknappar, verkliga
nödvändighetsartiklar för pantalonger och kalsonger.

Den svarte stönade till och slog först näfvarne i
bordet, så att blodet sipprade fram mellan naglarna.
Derefter tog han sig med begge händerna i det tjocka
svarta håret och drog deruti utan ringaste skonsamhet,
under det att ögonen rullade och munnen flåsade,
liksom på en efter rofvet fåfängt springande varg. Men
tala förmådde han icke.

”Den som kan skära rutor med de här diamanterna, 
den skall ha f–n med sig”, yttrade det ena
qvickhufvudet.

”Är det med dessa som den helige andes tempel
skall repareras?” frågade det andra; ”helt annat, om
det gällde hans byxor.”

Derefter utbrusto de begge vittnena i ett
gapskratt, ovanligt både till styrka och uthållighet.

Den ende af de fyra som icke rätt visste om han
borde skratta eller rysa var verkligen den aflidnes
brorson, vår e. o. notarie i Kongl. Svea Hof-Rätt.
Konrad hade ju nyss önskat, att alla nattens gastar
måtte förvandla bankotransportsedlarne till trasor och
diamanterna till glasskärfvor, och i det närmaste var
nu denna önskan uppfylld, ja fullkomligt, hvad
hufvudsaken anginge. Att äga välde öfver nattens gastar
är icke alltid att jubla öfver, och ingen bör derföre
undra om vår hjelte kände sig något generad deraf.

”Det var mig en spjufver till kommissarie”, yttrade,
nästan kiknande af skratt, det ena vittnet; ”maken till
drift har jag väl aldrig sett eller ens hört talas om.”

”Och hon dernere, som nyss beklagade sig öfver
sin lott”, anmärkte kamraten, ”min själ hon tappade
på bytet.”

”Visserligen är det här rucklet icke mycket att stå
efter”, menade den förre; ”men i jemförelse med några
byxknappar och öfverkorsade assistanssedlar, så ...”

”Nej, det är inte möjligt!” röt ändtligen den
svarte, i det han sprang upp från bordet och störtade
ut på dörren.

Notarien och de begge vittnena, något orolige
öfver den förtviflan som stod teknad på den gudliges
ansigte och kanske fruktande att han skulle göra sig
något ondt, skyndade efter honom upp till vinden, dit
han begifvit sig.

Der blefvo de vittnen till en ny scen som icke
var af mindre effekt än den dernere. De sågo
nemligen den annars så gravitetiska missionspredikanten
klättra som en ekorre öfver en af takstolarne, syna
den på alla sidor och med begge händerna gräfva uti
en i takstolen befintlig utdragen lönlåda, under det att
han med en sjömans vighet höll sig fast medelst benen.

”Förrådd, bestulen, plundrad, röfvad!” vrålade
han slutligen och nedföll handlöst i åskådarnes armar.

*


FEMTE KAPITLET.

EN OLYCKA KOMMER SÄLLAN ENSAM.

Följande afton, trots mörker och snöyr, vandrade
fram och tillbaka utanför Kråknästet den olycklige
missionspredikanten Axel Olenius, klagande i kapp med
nordanvinden. Då och då stannade han framför de
stängda luckorna till fönstret på nedra botten och,
efter att förut noga hafva spejat och lyssnat omkring
sig, liksom befarade han att af någon blifva
öfverraskad, framtog han en borr, den han haft dold under
kappan, satte den mot ena luckan och vid sådana
tillfällen då vinden pep som våldsammast, borrade några
hvarf, hvarefter han återtog sitt förra vankande af
och an.

”Nej, nej, det var ingen dröm!” mumlade han
för sig sjelf; ”jag såg ju tydligt de nya bankosedlarna 
och begärligt drucko mina ögon diamanternas
klara vatten ... Ack, jag ser dem ännu i denna
stund så tydligt, så tydligt, och likväl ... likväl! ...
Plånboken var ju densamma och kan icke vara någon
annan ... men innehållet, innehållet! ... Har då
afgrunden sammansvurit sig emot mig till hämd för det
jag städse fruktat gud och alltid vandrat herrans vägar
... Knappar, assistans ... ha, ha! ... ja, det är
djefvulens verk denna plötsliga förvandling ...
Djefvulen? ... ha! ... Är jag då en skrockfull kärng? ...
tror väl jag på djeflar, andar, spöken och all den der
galimatias, som rymmes inom den okunniges och
enfaldiges hjerna? ...”

”Nej, nej!” fortfor han, ”en dödlig har spelat
mig detta rysliga spratt, har föröfvat detta skändliga
dåd ... ja ja, det är otvifvelaktigt, det är säkert
säkert! ... Men hvem? hvem! ... Skulle väl han
... han, den gamle! ... det är möjligt, ty det
vandrar idel skrymtan och bedrägeri på denna usla jord,
detta Sodom och Gomorha, för hvilka icke finnas eld
och svafvel nog ... Nej, jag kan ändå ej tro det ...
det är omöjligt, otänkbart ... Var han väl med sin
fot utur kammaren alltifrån den der natten då han
förde mig ditupp och visade mig ... nej, nej! Jag
var ju hos honom bittida och sent, och nyckeln till
lönlådan hängde vid hans finger ända till dess han
drog det sista andetaget ... Hade jag honom icke
med själ och kropp i mina händer och drömde han
icke ända in i sista dödssekunden om hur China, Asien
och gud vet icke hvilka fläckar af jorden skulle
omvändas och döpas! ... den gamle narren! ... nej,
det är ej af honom jag blifvit bedragen! ... icke
af honom! ... men af hvem då? ... af hvem!”

Den svarte stannade framför fönsterluckorna,
framtog sin borr och började ånyo, under iakttagandet af
all möjlig försiktighet, arbeta på luckan några
minuter, efter hvilkas förlopp han upphörde, fortsättande
sin promenad och sitt mumlande:

”Ja, jag återkommer alltid till min första aning,
att det är denna qvinna, denna usla gemena varelse
som har sitt finger med i detta förfärliga brott ...

Hon har spionerat på gubben, hon har utforskat alla
hans steg och slutligen ... förbannelse öfver henne!
evig död och evig pina blifve hennes ... Ack sådan
narr jag är! det lönar visst mödan att predika om
död och pina ... Nej, jag skall draga henne inför
rätta, jag skall tvinga henne på ed, jag skall ...
men hvad vinner jag dermed? ... hon skall gå eden,
hon skall svära bort sig, ty hvad är väl i sjelfva
verket en ed! ... Gitter hon ej eden gå, så är det
detsamma som att erkänna sig sjelf för tjuf, och det
aktar hon sig nog för, den eländiga!” ...

”Och hvad blir väl för öfrigt följden af en
rättegång? ... jo, hela verlden skall få tag i denna
historia, hela verlden skall håna mig, beskratta och
förlöjliga mig ... Man skall icke tro att jag ämnat
använda denna stora förmögenhet på sätt testamentet
förordnar ... man skall tro att jag för egen vinning,
att jag för egna beräkningar, att jag ... O! att jag
skulle upplefva något sådant! ... Att vara så nära
en oberoende ställning, att så godt som ha i handen
sin hela lycka, att stå med ena foten i paradiset, och
sedan ... sedan ... O!” gnisslade den svarte, i det
han sträckte upp den högra handen hotfullt mot det
svarta himlahvalfvet, ”o, att jag i denna hand hade
den eller dem, som frånstulit mig min egendom! jag
skulle krama sönder och förinta dem, liksom jag nu
kramar sönder och förintar dessa snöflingor, som
hånande falla ner, liksom stjernor på den likkista,
hvaruti mitt lifs hela lycka hvilar! ...”

Den svarte lutade sig dervid mot husväggen och
gned länge pannan mot det murkna virket.

Hastigt spratt han upp och närmade sig återigen
fönsterluckan, fortsättande sitt arbete med borren.

”Så der ja”, resonnerade han efter en kort stund,
gömmande borren under kappan, ”nu är hålet så stort
att det bör vara tillräckligt för ögat eller örat ...
Ja, jag skall spionera på allt hvad de taga sig till
derinne, noga efterse om något afyttras eller inköpes
och om jag märker något misstänkt, falla öfver dem
som en örn ... Allt hopp är ännu ej förlorad! ...
Hur förskräckligt dumt, att jag ej, då jag hade
tillfälle dertill, tog reda på sedlarnes numror och data
... hur lätt hade det ej då varit att komma tjufven
på spåren! ... Men hvem kunde föreställa sig ...
hvem kan ana allt det djefvulska som komma skall!
... Tyst! jag tyckte mig höra aflägsna steg ...
någon kommer ... vaksamhet och försiktighet vare
hädanefter mitt valspråk!”

Derefter, och sedan han bortpetat spånet som
borren qvarlemnat samt insatt i hålet en propp af
samma tjocklek och färg som luckan, på det att ingen
skulle upptäcka detsamma, drog han sig på tåspetsarna 
några famnar söderom Kråknästet, lyssnande med
en vindthunds öron, spejande med ett lodjurs blick.

Den svarte hade ej bedragit sig. Det kom
verkligen någon norrifrån. Denne någon närmade sig med
raska steg och gnolande på en Upsalamarch till dess han
kommit framför porten till Kråknästet, då han
stannade ett ögonblick, gjorde venster om och marcherade
in i porten.

”Ja, det var han”, yttrade den svarte, i det han
ånyo nalkades fönsterluckan; ”hvad vill han här vid
denna tid på aftonen? ... i hvad förhållande kan
han stå till det här folket? ... Ha! ... tänk om
... ja, hvarför icke! ... hvad hindran väl att de
kunna vara i kompani med hvarandra? de hafva ju
ett gemensamt intresse uti att skada mig ... Ha,
j huggormars afföda, jag är er på spåren! ... Jag
ser i hans närvaro här i denna qväll ett tecken af
gud ... Herran öfverantvardar redan mina fiender i
mina händer ... Så måste det vara, om det skall
finnas någon rättvisa till i himmelen och på jorden.”

Under det denna monolog hölls utanföre,
inträdde notarien Rollin i den på nedra botten belägna
ruskiga kammaren, hvilken beboddes af mamsell Sahlén
och hennes fjortonåriga, numera faderlösa dotter. Mor
och dotter skyndade under glädjebetygelser emot den
unge, treflige gästen, som snart tog plats på den
eländiga soffan mellan dem båda, bildande de på detta
sätt en förtrolig grupp tillsammans.

Samtalet rörde sig kring hvarjehanda ämnen,
synnerligast kring det som hade afseende på Ellens
framtid, öfver hvilken modern röjde mycken oro, ehuru
vår notarie fortfor att bedyra, att så länge han lefde,
skulle ingen nöd gå på familjen. Förmodligen visste
den stackars modern hvad för öfrigt hela verlden vet,
nemligen, att ingen har så lätt för att vilja och lofva
göra godt, än den som ingenting har. Derefter kom
man in på kapitlet om den aflidne kommissarien och
det förhållande, hvaruti Ellens mor stått till honom,
och hvilket af henne och notarien diskuterades, på det,
med anledning af dotterns närvaro, mest granlaga sätt.
Mamsell Sahlén hade i tjugo års tid lefvat tillsammans
med kommissarien, ett samlif, som, till följd af hans
gränslösa girighet, varit det mest förtryckande och
outhärdeliga man kan tänka sig, men från hvilket hon
likväl icke velat slita sig, emedan hon alltid hoppats,
att kommissarien, som var rik, skulle göra något för
betryggandet af hennes och deras gemensamma barns
framtid.

”Men är ni då öfvertygad om att min farbror
verkligen var så rik som ni föreställer er?” frågade
Konrad, som icke rätt visste hvad han skulle tänka
om det besynnerliga testamentet och den ännu
besynnerligare förvandlingen af skatten, hvars verkliga

tillvaro numera började förefalla honom nästan som en
dröm.

”Ja jag är viss på att han var mycket rik”, 
svarade Ellens mor, ”ty på den tiden han tjenstgjorde
i assistansen, var han nästan hela Stockholms
kommissionär, och alla sådana behöfvande som icke ville
synas vara det höllo sig till honom ... Derigenom
förtjente han ofantligt med pengar, ehuru icke alltid
på så ärligt sätt, ty nog såg jag många med tårar i
ögonen gå härifrån, som anklagade honom för förlusten 
af nästan allt hvad de ägde.”

”Ni tror då verkligen att han lemnat efter sig en
så stor förmögenhet som testamentet antyder?”

”Ja, det tror jag fullt och fast.”

”Och att han hade allt förvaradt i det der
gömstället på vinden?”

”Äfven det tror jag, ty om dagarne hade han
vindsdörren alltid läst med de säkraste lås och om
nätterna smög han ditupp under det vi voro härnere.”

”Och ni kom aldrig underfund med det ställe,
der han hade sin skatt?” sporde vår notarie, icke
utan att dervid fästa på henne en genomträngande
blick.

”Hur skulle jag kunna känna till det!” yttrade
hon, utan att någon färgskiftning eller annan
förändring i hennes ansigte kunde förmärkas; ”på de
sednare åren var han icke med sin fot utom huset och
till vinden slapp hvarken jag eller Ellen, ehuru jag
icke kan neka för att jag otaliga gånger drefs af
nyfikenhet ditupp ... Jag tror mig äfven veta att han
har silfver gömdt på något ställe här i huset och
ganska mycket silfver till på köpet, fast han sjelf och
vi åto med tennskedar.”

”Då är det väl skäl att företaga den noggrannaste 
undersökning?”


”Jag har sökt öfverallt från källaren till vinden,
det bekänner jag, men icke funnit något ... Möjligt
är att han tid efter annan afyttrat silfverpjeserna.”

”Lofvade han aldrig att i sitt testamente komma
ihåg er och Ellen?”

”Jo, innan magister Olenius kom in i huset.”

”Hur blef den figuren bekant med min farbror?”

”För fyra år sedan besökte han kommissarien för
första gången och gjorde sig då ärende med att här
vilja hyra rum, liksom icke hvar menniska borde
kunna finna att ingen gerna kunde bo i den här eländiga
kojan, utom kommissarien och de som voro tvungna
att vistas hos honom.

”Det håller jag nog med om”, sade Konrad, ”och
jag är säker om att hade jag kommit resande hit på
ljusa dagen i stället för på aftonen, så hade jag icke
haft kurage att stiga upp i Kråknästet, utan fortsatt
kosan, oaktadt bristen i reskassan.”

”Ja, det är en ruskig håla”, yttrade värdinnan,
med en sorgsen blick på sin dotter, ”och denna
ansåg han likväl tillräcklig för sitt enda barn!”

”Nå, och från den dagen då den der svarte
krabaten kom hit för första gången ...”

”Var han här dagligen, bittida och sent ...
jag kan sedan dess ej erinra mig någon dag då han
icke varit här.”

”Och hvad inflytande hade hans ständiga besök
på min vördade farbror?”

”Kommissarien blef allt mer och mer betagen i
honom ... näst gud och vår frälsare fanns det ingen
som han vördade högre än magister Olenius.”

”Nå, men då förvånar det mig, att min farbror
hade hjerta att spela den gudsmannen ett sådant spratt.”

”Hvilket spratt?”


”Håkors, sprattet med den stora skatten,
tennknapparna, i stället för juvelerna ... jag skulle tro
att det är ett spratt som förslår.”

”Och ni tror verkligen, min unge herre, att det
är kommissarien som gjort det sprattet?”

”Ja, hvem skulle det väl annars vara?”

”Jag har min egen tanke om den saken.”

”Och den är?”

”Att alltsammans är ett verk af magister Olenius
sjelf.”

”Af honom sjelf!” utropade vår notarie med
stora förvånade ögon.

”Ja, ett af hans vanliga knep ... ja, jag ville
nästan taga på min ed, att ingen annan än den skrymtaren 
sjelf långt före gårdagens uppträde smugit sig
upp i vinden och knipit åt sig pengarna och juvelerna
samt ditlagt assistanssedlarna och knapparna i stället.”

Ett hasande hördes på luckan, men som detta
likaväl kunde vara ett verk af blåsten, så egnades
deråt ingen synnerlig uppmärksamhet.

”Men af hvad orsak skulle han väl göra det?"
frågade Rollin; ”och hvarföre behöfde han det, när
han i alla fall genom testamente var säker på
besittningen af hela herrligheten?”

”Det är svårt för mig att kunna utfundera
orsaken ... men kanske låg det i hans intresse, att ej
låta menniskor veta det han förvärfvat sig en sådan
förmögenhet ... kanske fruktade han också, att
verldens omdöme ej skulle blifva honom serdeles
gynnsamt, när den erhållit kunskap om att han fått allt
och den stackars Ellen så godt som intet.”

”Det der låter visst inte otroligt ... en sådan
der skälm kan man verkligen tro om allt ... I
sinom tid skall väl, som jag hoppas, någon upplysning
vinnas antingen på ett eller annat sätt.”

”Emellertid har jag eftersinnat”, sade modren,
”om det ej vore bäst för mig och Ellen att först
sälja det här rucklet ock sedan begifva oss af till en
syster, som jag har ner i Skåne ... hon är enka
efter en länsman och befinner sig i goda omständigheter 
... jag har ej råkat henne på flera år och
kanske skall hon med nöje emottaga oss ... Hvarom 
icke, så blir det väl någon råd, och gud skall ej
öfvergifva dem som vända sig till honom.”

Ellen, som hitintills suttit jemte de öfriga på soffan 
och afhört samtalet utan att deltaga deruti, steg
nu upp från sin plats och gick till ett bord, som stod
i ett hörn af rummet.

”Ack, hvad jag gerna ville visa herr notarien
min skrifbok”, sade hon, i det hon ur bordslådan
framdrog den ifrågavarande skrifboken.

”Hvad är det för infall, mitt barn?” anmärkte
modern; ”hur kan du nu besvära notarien med sådant!”

”Jo, det kan hon visst”, svarade Konrad småleende; 
”jag ser allsingenting ondt deruti!” Dervid
närmade han sig Ellen.

”Tala sakta och titta ej åt fönstret!” hviskade
hon till honom, medan hon bläddrade i skrifboken
och såg deruti, liksom vore hon uteslutande sysselsatt
dermed.

Konrads blick sökte frågande hennes.

”Under hela den tiden vi suttit tillsammans der på
soffan och talat”, hviskade Ellen, ”har det förefallit
mig som om ett hål vore borradt i fönsterluckan och
att någon utifrån lyssnade till hvad som sades härinne.”

”Verkligen! och det under hela tiden vi talat?”

”Ja.”

”Hvem kunde det vara? ... icke gerna en vanlig 
tjuf, ty en sådan hade säkert vid första ögonkastet 
funnit att ingenting härinne funnes att stjäla.”

”Jag misstänker ...”

”Hvem?”

”Det är säkert magistern.”

”Magister Olenius?”

”Ja!”

”Men hvaraf slutar Ellen till det?”

”Både i går och i dag har han gått förbi flere
gånger och alltid så nära fönstret som möjligt ...
när han gått förbi, har han ständigt saktat sin gång
och tittat skarpt hitin.”

”Det kan väl hända, men det är väl derföre icke
just så gifvet att ...”

”I dag när det började skymma”, inföll Ellen,
”och jag var ute på gatan för att hålla till luckorna,
såg jag någon som stod ett stycke härifrån huset, med
ryggen vänd åt mig.”

”Och som var han?”

”Ja, jag tyckte mig bestämdt känna igen honom.”

”Ellen talte om ett hål på luckan ... har det
varit något sådant der förut?”

”Nej.”

”Men hur har det då kommit dit?”

”Jag vet det ej, men inte var det der när jag i
afton höll till luckorna”

”Jag undrar just om han står qvar än.”

”Jag tror det ... men det är mycket lätt att
se, om man bara observerar noga.”

”Godt! ... gå tillbaka till soffan”, tillrådde
vår notarie, ”men låtsa om ingenting och se för all
del ej åt fönstret.”

Ellen, utan att vidare yttra något, hörsammade på
ögonblicket tillsägelsen.

”Nå är notarien nöjd med hvad Ellen skrifvet?”
frågade modren.


”Mycket nöjd ... stilen är tydlig och kan en
gång bli verkligt skön”, svarade notarien, i det han
började promenera fram och tillbaka mellan soffan och
fönstret, piskande sina vador med ea käpp, den han
höll bakom sig.

”Jaså, ni tror då”, återtog han med högre
stämma och när han var fönstret närmare, ”ni tror då,
att den der skenhelige skurken sjelf lagt embargo på
skatten?”

”Ja, jag har stora skäl att tro det,” svarade
modren, som icke hört något af de ungas samtal.

”Men jag undrar just”, fortfor notarien, ”om han
knep den före eller efter gubbens död.”

”Det har jag svårt för att säga ... men nog
är det troligare att han gjort det före kommissariens
död, emedan han några nätter, när jag af trötthet
måste gå ner och lägga mig, ensam vakade hos
honom.”

”Detta kan emellertid göra detsamma ...
hufvudsaken är att skatten är borta och att han, den
svarte bofven, lagt vantarne på den ... Afsigten med
ett dylikt knep är påtaglig ... han har velat
undansnilla staten dess lagliga procent i bevillning ... ja,
än mera, han har derigenom äfven velat undandraga
sig uppfyllandet af de vilkor, hvarunder min farbror
till honom testamenterade denna stora förmögenhet ...
Det är visserligen svårt att på juridisk väg komma åt
den skälmen, men man kunde i en tidning gifva
allmänheten del af förhållandet ... Jag svarar för, att
det skulle bli en ganska intressant artikel af, helst
läsare och methodister nu som bäst börja mogna till
skörd.”

Ordande detta, tog han noga sigte på det
ifrågavarande hålet, och just i detsamma han sade det
sista ordet, satte han den skarpt broddade dobbskon

af käppen midt emot det ställe af rutan, utanför
hvilket hålet på lockan var, samt med en öfvad
biljardspelares skicklighet gjorde en stark stöt tvertigenom
både rutan och hålet.

”Aj för tusan, jag råkade slå ut rutan!” ropade
vår hjelte.

Men oaktadt detta rop afgafs med ganska stark
stämma, hördes likväl utifrån det förskräckligaste, med
svordomar uppblandade, jemmerskri man någonsin
kunde höra, och om man genom den tillskrufvade luckan
kunnat upptäcka hvad som tilldrog sig på gatan, så
skulle man hafva sett en herre i kappa, hvilken med
handen om sitt blödande öra jagade utåt nya vägen,
stundtals hoppande högt upp i vädret liksom af
smärta, men oupphörligt tjutande som en sårad varg.

En olycka hommer sällan ensam.

*


SJETTE KAPITLET.

HÄMDENS BÅL OCH FENIX DERUTUR.

En annan afton, ungefär den fjortonde efter den då
den svartes öra fick sitta emellan, smög ånyo samme
den svarte kring knutarna af Kråknästet.

Efter att, såsom vanligt, noga hafva sett sig
omkring åt alla väderstreck samt på detta sätt
öfvertygat sig om att ingen annan lefvande varelse fanns
ute på gatan, närmade han sig porten och öppnade
densamma, huruvida medelst nyckel eller dyrk kunna
vi ej afgöra. Kännare af lokalen, fick han snart reda
på dörren till f. d. hushållerskans rum, hvilken han
likaledes öppnade.

Inkommen i rummet upptog han ur fickan en
liten handlykta, hvars ljus han tände.

”Klockan är nyss half till åtta”, mumlade han
för sig sjelf; ”spektaklet, detta gudlösa tidsfördrif,
och dit den der junkern i afton fört dem, räcker till
half tio ... Jag har derföre god tid på mig ...
således till verket!”

Derefter började den gudsmannen noga genomsöka 
golf, väggar, möbler och kläder, med ett ord
allt som fanns i den torftiga kammaren.

”De låtsa ha arbete för sig”, fortfor han,
betraktande diverse frammeliggande våder och ärmar till
gröfre lärftsskjortor, förfärdigade för någon lärftsbod;
”men de lura mig ej dermed ... Der står en
panna, ser jag, med kall oskalad potatis uti och der på
talriken, gubevars, ligger en spicken sill ... o sancta
simplicitas! under dig ligger en hund begrafven ...
men man måste begagna tiden.”

Ånyo genomsöktes, upp och nedvändes allt, men
utan resultat. Dock stannade det icke blott vid
jordvåningen; med lyktan i hand smög sig äfven den
svarte uppför trappan och ingick i den aflidnes rum, der
en lika omsorgsfull visitation företogs och slutades,
ehuru lika fruktlöst. Den outtröttlige ilade derefter
upp på vinden, kastade en förtviflad blick upp åt den
fördömda, förr så välsignade, takstolen. Ny med
lifsfara förenad klättring — ny undersökning från ofvan
till nedan, — men allt förgäfves, förgäfves!

Öfverhöljd af dam och drypande af svett linkade
han slutligen utför trappan tillbaka, och när han åter
inkommit i hushållerskans rum, sjönk han ner på en
stol, magtlös till kroppen och förkrossad till själen.

I detta tillstånd förblef han minuter, ja qvarter, till
dess han hastigt spratt upp från stolen och såg på
sitt fickur.

”Förbannelse! hon slår snart nie ... jag kan
ej dröja längre!” ropade han med hårdt sammanbitna
tänder; ”förbi, förbi! ... I morgon säljes detta hus
och jag kan aldrig mer sätta min fot öfver dess
tröskel ... Ah! de få sina trehundra riksdaler för
detta näste och således ändock något, medan jag ...
jag! ... vissne för tid och evighet den hand, som
stal ifrån mig min rättmätiga egendom! ...”

”Men”, återtog han efter en stunds tystnad,
”dessa trehundra riksdaler skola ej räcka i evighet och

då skall man se, kryper väl i dagen fram den ena
juvelen efter den andra, den ena bankosedeln efter
den andra ... men innan detta sker, är jag död, ty
jag uthärdar ej längre detta lif med dess evigt
qvalfulla väntan, dess evigt gäckade hopp.”

”Men”, tillade han, gående med häftighet fram
och tillbaka, och kastande skygga blickar omkring
sig, ”men om de ej finge dessa penningar och om de
dertill förlorade allt hvad som här finnes, månne ej
då den stulna skatten måste fram i ljuset? ... jo,
jo! ... den nakna nöden har qväft vida större
dygder än den der försigtigheten ... ja, ack ja! ...
om jag derföre skulle ... om jag skulle! ... ha,
ha! ...”

Hastigt ryckte han ljuset ur lyktan och satte eld
på en af skjortärmarne, som ögonblickligen meddelade
något af sin låga åt en annan ärm, hvilken åter i sin
ordning gaf ifrån sig åt en tredje.

I början betraktade den svarte de brinnande
lärftsbitarne med en glans i ögonen, som täflade med
lågorna; men i den mån elden utbredde sig och röken
deraf stack honom i näsan, sjönk hans mod och han
erinrade sig derjemte att den alltför omtänksamma
Missgerningsbalken hade ett särskildt kapitel om
”mordbrand.”

Förskräckt hastade han nu fram för att släcka
elden; men vid det han i denna afsigt böjde sig ner
öfver eldormarne, hvilka immerfort framfödde nya
ungar som snart växte sina mödrar öfver hufvudet,
slingrade sig några af dessa in i hans tjocka svarta
hår, der de gjorde en hastig och förfärlig förödelse.

Uppgifvande ett rop af fasa, och med begge
händerna i nacken, störtade han på dörren ut på
gatan och stannade ej förrän han uppnått sin boning.
Han hade sålunda fått en försmak af det brinnande

helvete han så många gånger utlofvat sina sannt väckta
åhörare, ehuru han aldrig kunnat föreställa sig att de
skulle vara så obehagligt, hvad honom sjelf vidkomme.
Emellertid rusade han in i sin sängkammare och
tillriglade dörren efter sig, hvarefter han kastade sig på
sängen, lyssnande med ångestsvetten i pannan till
brandsignalerna, som snart ljödo från alla kyrkotorn
inom hufvudstaden.

*

Derpå följande dag höll sig vår missionspredikant
troget vid sängen, med nacken väl förvarad i en
nattmössa, föregifvande sin vanliga åkomma, hvilken skulle
bestå i hjertat, som oupphörligen växte och
förstorades. Detta hade till följd trägna besök af de ”väckte”
bröder och systrar, alla starka i sin tro och säkra
om sin eviga salighet genom Christi nåd och Olenii
förtjenst. De medförde till sin själasörjare hvarjehanda
förfriskningar så af vått som torrt, till tacksamhet för
hvilka håfvor han från sjukbädden för dem höll en
liten bibelförklaring jemte uttydning af ”Fader vår”
m. m. Derefter, och sedan han välsignande affärdat
dem, kände han sig något lugnare till sinnes. Hvad
hade han väl också att frukta? Hur vore det väl
möjligt att misstänka den gudlige mannen för om också
den ringaste synd! Ingen hade sett honom, ingen, utom
Gud; men med Gud stod han naturligtvis i så godt
förhållande, att något krångel på det hållet icke
gerna kunde komma i fråga. Visserligen var han på
sätt och vis en orsak till branden; men han hade ju
efter bästa förmåga sökt släcka den. Han hade
försökt det till och med på bekostnad af det vackraste
hår, medelst hvilket det lyckats honom göra icke så

få proselyter bland det täcka könet, som, efter hvad
man känner, icke gerna kan tänka sig ett Johannishufvud 
utan svarta yfviga lockar.

Och för öfrigt ju mer han tänkte på saken, desto
mer blef han öfvertygad derom, att menskligheten på
det hela taget verkligen vunnit på den ifrågavarande
branden. Han visste nemligen att Kråknästet skulle
säljas till en rik spekulant, hvilken hade för afsigt att
inreda berörde egendom så, att densamma kunde
bebos af ett större antal fattiga familjer. Hvilken
oerhörd mängd af prejningar på hyra hos dessa fattiga
hade han således ej förekommit! hvilken massa af
utmätningar och vräkningar hade han ej satt p för!
hvilka myriader suckar, tårar och lidanden hade han ej
nu besparat jorden! Äfven den blifvande köparen hade
vunnit på hvad som skedt, ty från hvilka tärande
samvetsqval var han ej nu förskonad, för att icke tala
om den stränga vedergällning som skulle hafva drabbat
honom i ett kommande lif!

De enda, som med skäl kunde anses hafva
förlorat på affären, voro naturligtvis de som rådde om
egendomen med tillhörande lösören och effekter. Men
de hade ju frånröfvat honom de skatter, medelst
hvilka en hel verldsdels hedningar kunnat omvändas till
Christi lära, istället för att nu gå en evig fördömelse
till mötes. De hade ju dessutom satt försåt för hans
eget lif, — ty tänk om den der dobbskon hade träffat
ögat, i stället för örat! — och på hans lif berodde
ju så mångas eviga välfärd. För öfrigt vore ju den
der branden ingenting annat än ett medel till återfinnandet 
af den för så heliga ändamål bestämda skatten.

Med ett ord, den svarte ansåg sig för det skedda
med stora skäl kunna berömma sig inför gud, om än
försiktigheten fordrade att han icke berömde sig inför
verlden.


Så stodo aktierna, när den svarte samma dag
i Aftonbladet fick läsa följande:

”Förleden gårdagsafton mellan kl. 9 och 10
nedbrann ett vid Nya vägen beläget, gammalt och redan
länge utdömdt hus. Huru elden kommit lös, känner
man ännu icke; men ägarinnan till huset, hvilket icke
var brandförsäkradt, en mamsell Sahlén äger så
mycket mindre skäl att beklaga sig öfver berörde olycka,
som man vid gräfningen i källaren påträffat ett icke
obetydligt fynd, bestående af diverse silfverpjeser,
tillsammans vägande nära 1000 lod, och hvilken skatt,
utan den timade eldsvådan, säkerligen icke så tidigt
kommit i dagen.”

Tidningsbladet föll ur den svartes hand. Således,
långt ifrån att stjelpa, hade han fastmer hulpit.
Raseriet gnistrade i den svartes ögon och han ville,
jemlikt de gamle profeter, slita sitt hår; men som större
delen deraf redan var afsvedt och hvad som återstod
i alla fall var så kort att det icke lönade mödan nypa
deruti, så bet han sig i stället i läppen så att den
blödde.

När nu de ”väckte” fingo veta, att deras vördade
lärare spottade blod, så kommo de från östan och
vestan, belägrande hans hus och bedjande till gud för
den helige mannens timliga väl, ty för hans eviga
behöfde de icke bedja.

*


SJUNDE KAPITLET.

MINNET AF KRÅKNÄSTET.

Ungefär 5 år hade förflutit sedan den dag då ur
askan af hämdebålet vid Nya vägen den der silfverfenix 
med en vigt af 2000 lod uppflög till allas
förvåning, någras glädje och en endas sorg.

Det var en eftermiddag i Juli månad. Framför 
det bekanta konditoriet vid Carl XIII:s torg satt
en ung man med punchglaset i handen, cigarren i
munnen och bekymret på pannan. Vi igenkänna i
honom herr Konrad Rollin, nu mera v. häradshöfding,
uppehållande sig sedan 8 dagar i Stockholm, efter att
i 3:ne år hafva kringflackat landsbygden, der han haft
många domareförordnanden. Han hade kommit till
Stockholm, i hopp att genom någon adjunktion i Kongl.
Svea Hofrätt stärka sina meriter. Detta hopp hade slagit
felt, ithy att en yngre tjensteman, men honom i börd
och anor öfverlägsen — hvartill, som man vet, icke
behöfdes mycket — hade tagit lofven af honom.
Rättvisans högqvarter är ej alltid rättvisans hem. Det var
derföre han icke såg så glad ut som man borde kunna
vänta af en menniska, hvilken dricker punch och röker
cigarr.

Vid ett tillfälle då hans ögon stirrade ut åt allén,
mötte de tvenne fruntimmer, ett äldre och ett yngre,
hvilket sednare bar sorgdrägt. Men det var icke
sorgdrägten som tilldrog sig hans uppmärksamhet; det
var den sorgkläddas ansigte, som var ganska
intagande och det var isynnerhet hennes ögon som ...
Men hvar i guds namn hade han förr sett dessa ögon!
Att han förut sett dem, var säkert, men hvar? när?

”Ah!” utbrast han slutligen, tappande cigarren
och lemnande både bord och punchglas.

Minnet af Kråknästet uppgick för hans syn. Men
hade han då alldeles bortglömt det gamla nästet? ja
visst, det var ju så längesen det förvandlades till stoft
och aska. Men hade han också lika lätt glömt bort
de begge som bodde på nedra botten? ja visst, de
hade ju strax efter eldsvådan rest till den der slägtingen
i Skåne i sällskap med silfverfenix. I början fick han
några bref ifrån dem, men slutligen allsinga. Hur kan
man väl komma ihåg menniskor, som på fyra och ett
halft år icke låta det minsta höra af sig. De
tilltagande åren och bekymren göra oss till egoister och
hvem har tid att grubbla öfver det förflutna, när
hufvud och hjerta äro fulla af oro öfver det kommande!
Lycklig den som har skönhetssinne! Den känner så
lätt igen ett par vackra ögon som man förr har sett.
Vår hjelte var en af dessa lycklige och derföre satte
han genast efter de begge damerna.

Först gick han om dem, sedan gjorde han
”höger-omvänd-er”, gick derefter rakt emot dem och
slutligen gjorde han hallt på tvenne alnars afstånd ifrån
dem.

Det äldre fruntimret stannade helt förvånad öfver
det hinder som reste sig i hennes väg. Det yngre
stannade också, röd i ansigtet som en pion, men
ögonen glädjestrålande som solen när hon stiger upp ur
öster och helsar sin gamle bekante, den yrvakne
jorden.

”Herre gud!” ropade den unga damen; ”är det
verkligen ni! ... är det notarien!”

”Ja det är jag”, stammade häradshöfdingen; ”men
jag begriper ej ... vet ej ... kan ej ...”

”Ni känner då inte igen Ellen?” frågade hon
halfhögt med en tåreperla i hvardera solen.

”Herre min gud!”

”Ack ja!”

”O himmel! ... hvad ni har vuxit opp! hvad
ni har blifvit vacker!”

Häradshöfdingen rusade fram, fattade Ellens begge
händer och hade säkert slutit henne i sin famn midt
på torget, om det varit lika tillåtligt som förlåtligt.

”Men så säg då ...”

”Ack hvad det var lyckligt!”

”Men så säg då, hvarifrån kommer ni? ... bor
ni i himmelen eller på jorden?”

”Jag bor på Hotel Garni”, svarade flickan; ”kom!
följ oss! ... men jag får presentera ...”

Ellen visade på det äldre fruntimret och nämde
ett namn, som Rollin ej hörde och icke heller
författaren, men säkert tillhörde det ingen af våra
bekanta. Förmodligen var det en sällskapsdam åt Ellen.

”Ni är sorgklädd, goda Ellen”, anmärkte
ändtligen Rollin.

”Min mor!” suckade flickan.

”Hon är då död?”

”Ja, för åtta månader sedan.”

”Stackars flicka! ... men gudvarelof att ni
lefver, Ellen!”

”Hvad jag längtat efter er! hvad jag har mycket
att tala om!”

”Än jag då?”


”Låtom oss skynda!”

Efter en qvarts förlopp återfinna vi de unga tu,
sittande bredvid hvarandra på divanen i ett elegant
kabinett på Hotel Garni.

”Goda Ellen! vi äro ju kusiner”, började vår
hjelte.

”Ellen slog rodnande ned ögonen.

”Kusiner kalla hvarandra för du”, fortfor Konrad;
”säg du åt mig, söta flicka, med vilkor att jag skall
säga detsamma tillbaka!”

”Gerna”, svarade Ellen, småleende.

”Efter så lång skilsmessa bruka kusiner ge
hvarandra en kyss”, förklarade den manlige kusinen.

”Ack ja, gerna!” biföll den qvinliga och räckte
Konrad sina purpurläppar, dem han mötte på 7/8:dels väg.

”Och nu berätta mig”, bad denne; ”säg mig ...
lös förtrollningen ... jag tycker mig vara i ett
trollslott, hvars fé du är, ljufva flicka!”

”Så hör då, min vän.”

”Det är svårt att vara öra, när man som jag är
bara öga”, bedyrade Konrad, slukande med blicken
sin kusins täcka gestalt.

”Du mins att mamma och jag reste till Skåne”,
började nu Ellen sin berättelse, ”och att vi vistades
hos mammas syster.”

”Länsmansenkan ... ja, jag minns.”

”Efter ett halft år dog moster och lemnade
mamma i arf en stor förmögenhet, minst hundratusen
riksdaler banko ... hvad säger du om det?”

”Hundratusen riksdaler banko!” upprepade
Konrad, hoppande upp från soffan; ”det var fan till gumma!
... salig länsmannen måtte ha varit med i de gamla
goda tiderna.”

”Sätt dig, min vän, och hör vidare”, uppmanade
Ellen, hvarefter hon fortfor: ”sedan moster blifvit

begrafven och hennes rikliga qvarlåtenskap realiserad,
hvilket gick lätt för sig, emedan det mesta bestod af
kontanter, nipper, med mera dylikt, reste mamma och
jag till Köpenhamn, der vi dröjde ett helt år.”

”Och sedan?”

”Till Frankrike, till Paris, der vi lefvat i tre år.”

”Men hvarföre vistades ni beständigt i
fremmande land?”

”Mamma trifdes icke i Sverige och du finner väl
att jag måste foga mig efter hennes vilja.”

”Men att inte skrifva ett enda ord till mig under
hela denna tid”, förebrådde häradshöfdingen.

”Jag ville det många gånger, men mamma tillät
det icke.”

”Och hvarföre?”

”Emedan hon befarade att man i Stockholm skulle
få veta hvar vi uppehöllo oss.”

”Det var besynnerligt ... hvem kunde hon här
ha att frukta?”

”Du kommer väl ihåg magister Olenius?”

”Den skälmen ... ja bevars ... Jag kan just
undra hvad den figuren har för sig nu för tiden.”

”Många nätter hörde jag mamma i sömnen uttala
hans namn, och när mamma låg på sitt yttersta,
nåmde hon i yrseln också hans namn och alltid under
mycken oro. Deraf kom jag på den tanken att det
var honom hon fruktade.”

”Högst underligt!”

”Men ser du, Konrad”, yttrade Ellen i det hon
såg sig omkring med någon skygghet och sänkte
rösten till hviskning, ”jag har äfven kommit på en
annan tanka.”

”Hvilken då?”


”Jo, hör noga på, ty hvad jag nu tänker säga
är mycket vigtigt ... När min moster dog och det
blef bekant att hon efterlemnat en så stor förmögenhet, 
så väckte det allmän förvåning, emedan hon af
alla varit ansedd för en mycket fattig qvinna och
måste till och med göra sig urarfva, såsom det heter
när hennes man dog ... med ett ord, ingen kunde
begripa hur hon blifvit så rik.”

”Jag undrar ej derpå ... en länsmansenka med
hundratusen riksdalers förmögenhet är ett af verldens
underverk ... en dylik länsmansenka skulle till och
med kunna göra en landshöfding lycklig ...
Emellertid fanns förmögenheten och din mor ärfde henne,
såsom jag förmodar, på ett fullkomligt lagenligt sätt?"

”Ja ... och mamma var hennes enda arfvinge
... Men i den mån jag blef äldre, började jag
alltmer begrunda både det ena och det andra ... jag
började sammanställa det mystiska i min mosters
rikedom med den ifver, hvarmed mamma, efter hennes död,
sökte komma ifrån Sverige och hennes obenägenhet
för återresan dit ... När jag dertill lade hennes
beständiga oro och fruktan för Olenius, då ... då
vet du, rann mig i minnet den der skatten, som ...
som ...”

”Ah! du säger något!” utbrast Konrad, i det han
steg opp och började mäta golfvet med stora steg;
”min gamla aning! min gamla aning!”

Vår hjelte hade nemligen för 5 år sedan eller
strax efter farbroderns död och då den der metamorphosen 
med skatten inträffade, verkligen haft en viss
aning, oaktadt mamsell Sahléns mästerliga spel. Ju
mera han nu införlifvade sig med minnet af det
förflutna, desto tydligare blef allt som förr endast
dunkelt föresväfvat honom, och sjelfva det spöklika
qvinnohufvudet, som han den der märkvärdiga natten sett
på vinden, började antaga en naturligare form och
med denna äfven vinna någon likhet med det hufvud,
som i lifstiden tillhörde Ellens moder.

”Om det nu förhåller sig så, hvad bör jag göra?”
frågade Ellen, äfven uppstigande och närmande sig
sin kusin; ”kan väl jag, som nu besitter denna stora
förmögenhet, behålla den? ... Är det ej min
ovillkorliga skyldighet att till magister Olenius öfverlemna
densamma?”

”Till magister Olenius? till den der svarte
djefvulen!” ropade häradshöfdingen; ”nej, det ska vi akta
oss för ... nej, jag tackar alldraödmjukast!”

Man finner deraf, att den gode kusinen icke var
en af desse absoluta dygdehjeltar, hvarpå romanerna
hafva så god tillgång. Men han angaf äfven sina
skäl, och dessa voro:

”Ser du, min goda flicka, för det första, så är
ingen mera berättigad till din faders förmögenhet än
du och den hade också säkert i första hand blifvit din,
om icke den der skenhelige skurken trädt emellan dig
och honom ... för det andra, är Olenius en stor
bedragare, hvilken begagnade religionens täckmantel
för att åtkomma din fars pengar i akt och mening
att behålla dem för egen del, i stället för att använda
dem till hedningarnes omvändelse, såsom min
förblindade farbror trodde ... slutligen och för det tredje”,
tillade juristen, ”är det icke gifvet, klart och bevisadt,
att din moster icke hade efterlemnat ifrågavarande
förmögenhet ... det kan ju vara alltför möjligt att
hon verkligen var rik ... Så underligt har man sett
en gång förut.”

”Det är således bestämdt din tanke att jag bör
behålla hvad jag fått efter mamma?”


”Ja, det är det visst, och jag skulle hänga mig
af förtviflan, i fall du handlade på annat sätt”,
svarade vår hjelte.

”Nåväl, då har jag något annat att fråga dig om",
förkunnade Ellen, icke utan en viss darrning på rösten
och en viss förlägenhet i blicken; ”men dina svar
måste bli lika klara och uppriktiga som mina frågor.”

”Kan du tvifla derpå, min söta kusin!”
genmälte kusinen.

”Jag vet knappast hur jag skall börja”,
stammade Ellen; ”men”, återtog hon med mera bestämdhet,
”den rakaste vägen är alltid den bästa ... svara mig
derfor kort och utan omsvep på denna fråga: är du
fri?”

”Om jag är fri!” ropade Konrad något förundrad,
”vist är jag det ... jag är fri som fogeln, hvilket
icke en gång är generad af tak öfver hufvudet.”

”Du älskar då ingen?”

”Jag finner hela verlden dräglig, med undantag
af Kongl. Svea Hof-Rätt.”

”Jag menar: du är icke bunden vid någon?”

”Jo, vid fattigdomen genom de heligaste band.”

”Ni vill icke förstå mig, min herre!” yttrade
flickan, starkt rodnande, men med en viss förtrytelse;
”jag vill veta, om ni är förlofvad eller ej! ... O min
gud, hvad det här är outhärdeligt! ...”

”Nej, jag är ej förlofvad och har hitintills älskat
ingen”, svarade Konrad, som kanske nu först trodde
sig förstå henne och rörd tryckte hennes hand till sitt
bröst.

”Konrad, jag har mycket tänkt på dig, på din
godhet och välvilja för mig och min stackars mor ...
Men du ... har du tänkt något på mig?”


Vår hjelte rodnade, ty han ville ljuga, men
förmådde det icke inför den originella uppriktiga flickan.
Som han derföre teg, så tog hon åter till ordet:

”De sista ord min mor sade voro dessa: när jag
är död, så vänd tillbaka till fäderneslandet, uppsök
Konrad, din kusin, och om han är ogift, om han
älskar dig, så blif hans ... hans maka ... jag känner 
mig lycklig af denna tanka och endast på detta
sätt får jag lugn i min graf!”

”Gud välsigne din mor för dessa ord!” ropade
Konrad, slutande Ellen i sin famn, ”må hon finna lugn
i sin graf! ... evigt skall jag vörda hennes minne,
varmt och troget älska dig, så framt jag ej blir galen
af sällhet!” . . . . . . . . . . . . . . 
. . . . . . . . . . . . . . . . . . 

*

En månad derefter voro de begge kusinerna ett
lyckligt äkta par. Deras första åtgärd, med afseende
å den stora förmögenheten, var att afsätta en
betydligare summa till understöd för folkskolor och andra
verkligt nyttiga inrättningar, så att farbror Rollins
skugga borde hafva de största skäl att vara belåten,
och dermed kunde visserligen vår lilla berättelse vara
slutad. Men den svarte? frågar kanske läsaren.

En gång under en promenad i vagn till det täcka
Fiskartorpet, mötte vårt nygifta par en hel hop folk,
män och qvinnor, de der alla gingo med hufvudena
på sned ocb sågo för olycksaliga ut. Dock var det
en bland dem som bar sitt hufvud ganska rakt och
oaflåtligen hade sin blick riktad mot höjden, och
denne hade svart kaftan, svart hår, d:o skäggbotten med
mera dylikt som kunde påminna oss om vår gamle
bekante. Alla karlarne och qvinnorna voro, oaktadt
den fullkomligt torra väderleken, våta ända upp till
knäna, med undantag likväl af den svarte, som
marcherade i spetsen med stolta steg och blanka stöflor.

Kusken, som körde herrskapets vagn, upplyste,
att det var ”läsarne”, hvilka varit ute för att pröfva
styrkan af sin tro derigenom att de alla samt och
synnerligen försökt gå på vattnet. Försöket hade
totalt misslyckats och det var derföre bedröfvelsen stod
så djupt teknad på de ”väcktes” ansigten. Att herden
sjelf icke gjort försöket, är ktart, ty hans tro behöfde
icke pröfvas.

Den svarte, hvars blick kom att falla på de
åkande, stannade tvert, med en högljudd förbannelse
på läpparna, och stod sedan länge liksom han varit
fastväxt vid jorden. Hela sälskapet stannade äfven,
med bestörtning betraktande sin herde, ty en sådan
ryslig ed hade de aldrig kunnat vänta af hans mun.

”Jag har fått en uppenbarelse!” föregaf han,
någorlunda återhemtande sig.

”En uppenbarelse! en uppenbarelse!” skriade
fåren.

”En uppenbarelse af djefvulen och hans mor”,
förklarade herden; ”han är då i Stockholm och hon
med, och de åka på min bekostnad!” tillade han
mumlande för sig sjelf.

”Af djefvulen och hans mor!” upprepade fåren
med dofva röster, hvarefter de påskyndade sina steg,
under de mest konvulsiva åtbörder och tjutningar.

”Ja, jag såg dem! jag såg dem!” ropade den
svarte, oförmögen att längre styra sig; ”ha! de ha
säkert gift sig med hvarandra!”

”Ha de gift sig med hvarandra!” skreko de
”väckte”, stannande ånyo, skälfvande som asplöf och
bleka som lik.

Men hvadan denna öfverraskning, denna
bestörtning? Kan man väl vänta annat af djefvulen och
hans mor?

*

Några dagar derefter hugnades de nygifta med
ett besök af magister Olenius. Han stormade och
rasade, så att vår häradshöfding stod i beråd att kasta
honom utför trapporna. Dock hejdade han sig och
gick i stället till sin byrå, hvarutur han framtog några
dokumenter, hvilka han höll tätt intill den svartes
ansigte.

”Detta är boupptekningen efter min hustrus
moster och detta är testamentet af min hustrus mor”,
sade han.

”Men det är ett bedrägeri!” skränade den svarte,
”och jag misstänker i alla fall att ...”

”Ni misstänker”, upprepade häradshöfdingen;
”misstankan är en farlig sak ... När Kråknästet för fem
år sedan brann ned, vet ni hvem jag då misstänkte
för brandens anläggning?”

Den svarte studsade bleknande tillbaka, liksom
stungen af en orm.


”Jo er! er!” ropade häradshöfdingen; ”derföre”,
tillade han saktare, men med mycken tonvigt på
orden, ”derföre råder jag er att så fort som möjligt
begrafva minnet af Kråknästet!”

Behagar det respektive publikum göra detsamma,
så har författaren ingenting deremot.



SLUT.


KRÅKNÄSTET.

BERÄTTELSE UR STOCKHOLMSLIFVET.

AF

A. BLANCHE

ANDRA HÄFTET.

(SLUTET)

DROTTNING FILIPPA.

HISTORISK ROMAN

AF

WILHELMlNA.


Priset:

För Prenumeranter, på hela årgången
af denna Veckoskrift, 12 R:dr B:ho.

För Subskribenter, pr num:r 12 sk.


