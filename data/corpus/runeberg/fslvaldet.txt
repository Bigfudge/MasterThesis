Nils Wapner
Folkskollärareväldet
och
våra allmänna läroverk.

Skara 1913,
Västergötlands Boktryckeri-A.-B:s Tryckeri.

Folkskollärareväldet
och
våra allmänna läroverk.
Af
Nils Wapner,
Läroverksadjunkt.

Skara 1913,
Västergötlands Boktryckeri-Aktiebolags Tryckeri.



Då jag talar om folkskollärarevälde i vårt land,
är jag alltför väl medveten om att detta tal
på månget håll skall besvaras med ett
medlidsamt smålöje eller en likgiltig axelryckning.
Allmänheten får i våra dagar så ofta höra starka
uttryck, att den nästan vant sig af med att fästa
synnerlig vikt vid dem. Folkskollärarevälde är
kanske också ett öfverord, då det gäller vårt
nuvarande samhälle, men uttrycket syftar på något,
som synes ha stora förutsättningar att bli, hvad
detta ord innebär, ifall icke en kraftig reaktion
kommer hindrande i vägen.

Folkskollärarekåren, så ung den än är, har
redan vunnit ett ganska stort inflytande.
Mångenstädes inom landet, särskildt på sådana platser,
där det s. k. småfolket har öfvervikten och
tillgången på andra personer med bildning är ringa,
bli folkskollärarne lätt ett slags själfskrifna ledare,
i synnerhet om de, såsom ofta är fallet, omfatta
socialistiska, liberala, absolutistiska eller frireligiösa
åskådningar. Åtskilliga folkskollärare ha också
under de senaste åren vunnit inträde i riksdagen
och äga där möjligheter att med framgång verka
för kårens intressen.

Det är helt naturligt, att i vår tid, då de
sociala frågorna framför andra sysselsätta sinnena,
folkskollärarne i egenskap af lärare för största
delen af folkets barn i synnerligt hög grad skola
betraktas såsom samhällsgagnande tjänstemän och
därför röna erkännande och tillmötesgående.
Folkets offervillighet är stor, då det gäller folkskolan,
därom kan enhvar lätt göra sig förvissad.

Som exempel härpå kan enligt "Sveriges
officiella statistik" meddelas, att utgifterna för
folkskoleväsendet i vårt land på 31 år ökats med
öfver 34 millioner kronor. Utgifterna utgjorde
nämligen: 9,156,681 år 1880, 12,984,935 år 1890,
23,097,746 år 1900, 41,600,768 år 1910 samt
43,533,384 följande år 1911. Folkskolepalatsen
i städerna och de i allmänhet rymliga och
prydliga skolhus, som numera uppföras på
landsbygden, vittna också, att folket med intresse vårdar
sig om folkskolan. Detta är ju, som det bör vara,
och ingen afvoghet må hysas mot denna skola.
Men allt detta intresse, all denna omsorg har för
folkskollärarekåren inneburit en frestelse,
nämligen den att betrakta folkskolan såsom den enda,
af hvilken folket drar verklig nytta, och sig själf
såsom den kår, af hvilken hela vår kulturs väl
och ve är beroende. Och den frestelsen har den
unga och talrika folkskollärarekåren icke kunnat
emotstå.

Hur mäktigt folkskoleintresset anses vara i vårt
land, kan man finna bl. a. af ett yttrande, fälldt
under diskussion i Stockholm, där en framstående
skolman, seminarierektor Dahlgren, såsom skäl
för gemensam öfverstyrelse för läroverk och
folkskolor anförde, att det låge en styrka i att
skolväsendet framträdde som en enhet inför de
anslagsbeviljande myndigheterna. Den
gemensamma öfverstyrelsen innebar en garanti för att de
alltmer växande anspråken på folkbildningen icke
finge förkväfva den högre undervisningens
utveckling.

Eftersom ingen gemensam öfverstyrelse kom
till stånd, skulle alltså de allmänna läroverken nu
kunna riskera att bli betraktade och behandlade
som styfbarn i jämförelse med folkskolan, hvilket
ingalunda förefaller otroligt.

Det bör kanske anmärkas, att rektor Dahlgren
var ordförande i den kommitté, som utarbetat
förslaget till den gemensamma öfverstyrelsen, och
sålunda måste vara en man, som står statsrådet
Berg ganska nära.

*

Statsrådet Fridtjuv Berg är, säga hvad man vill,
en man med ovanlig tur och desslikes en person
med betydande förmåga, icke minst, då det gällt
att på effektivt sätt genomdrifva af allt att döma
långt i förväg uppgjorda planer. Denna hans
förmåga, som för öfrigt i icke oväsentlig mån
visat sig däri, att han förstått dölja sina innersta
afsikter, har gjort hans ställning äfven utom den
kår, han tillhört, inflytelserik och aktad samt
förskaffat honom anseende för rättrådighet,
urbanitet, sakkunskap i undervisningsfrågor och
objektivitet vid bedömandet och handhavandet af de
angelägenheter, som hänskjutits till honom.
Därför har han kanske mer än någon annan samtida
statsman i vårt land blifvit i tillfälle att med
andras hjälp verka för sitt klart fattade mål, äfven
under sådana tider, då han själf icke varit
medlem af landets regering.

På senaste tiden har man dock mer och mer
börjat komma till insikt om herr Bergs verkliga
kynne, hvilket visat sig mera ensidigt, än man
tänkt sig, och därför ha också angreppen mot
honom blifvit talrikare och skarpare. Man har
sålunda börjat förstå, hur det kunde komma sig,
att äfven under senaste högerregim på
undervisningsväsendets område nyheter infördes, hvilka
tjänade herr Bergs syften, liksom det allt
tydligare trädt i dagen, att hvad han egentligen och
framför allt annat vill, det är höjandet af
folkskollärarekåren. Att intentionerna på sista tiden
allt klarare lyst fram, kan måhända finna sin
förklaring i en viss trygghetskänsla, som uppstått
och vunnit näring efter vänstergenombrottets
maktförskjutning. Jag erinrar om den bryska och
hånfulla ton, herr Berg vid mer än ett tillfälle
anslagit mot läroverkslärarne.

Hvar och en, som med oförvillad blick följt
och följer statsrådet Bergs verksamhet som
undervisningsminister, måste numera ha kommit till
den öfvertygelsen, att han är och förblir en
folkskoleman, "spetsen i fylkingen", som en
insändare i Svensk Läraretidning mera träffande än
egentligen eufemistiskt uttryckte sig, då han ville
åskådliggöra herr Bergs betydelse för
folkskollärarekåren. I sina anföranden vid
folkskolläraremöten och liknande tillfällen har statsrådet Berg
ganska öppet lagt i dagen sina varma sympatier,
ja, sin förkärlek för folkskollärarne. Så yttrade
han t. ex. i sitt invigningstal i Göteborgs
seminarium innevarande år:

"Det ni och jag ha oss emellan, är
folkskollärarebanan: ni ha den framför er, jag har den
bakom mig. Men den skiljer oss icke blott utan
förbinder oss äfven, ty vi ha båda vårt lifs
intresse fäst därvid."

Och vid innevarande års folkskolläraremöte i
Lund tolkade han sina känslor med följande ord:

"Jag är glad att ännu en gång ha fått erfara
den njutningen att deltaga i ett möte, sådant som
detta. Den njutningen har, åtminstone hvad mig
angår, inte sin källa främst i de tankar och
uppslag, hvilka under ett sådant möte gifvas. Ej
heller har den sin rot förnämligast i de
personliga band, som därunder knytas eller bindas
fastare. Nej, den hör hemma i stämningens, i
känslans värld. Den ligger i känslan af att vara en
del i ett stort helt, att ingå i ett stort
sammanhang — den svenska folkskollärarekåren, den
svenska folkskolan."

Statsrådet Berg tänker äfven stort om sin kårs
begåfning och möjligheter och uppmärksammar
med vaken blick allt, som kan ha inflytande på
denna kårs bästa, liksom han städse energiskt
arbetar på att stärka dess sociala anseende och
befordra dess ekonomiska framgång.

Såsom belysande för herr Bergs vakenhet, då
det gäller folkskollärarnes ekonomiska intressen,
kan anföras följande:

Det är ju väl bekant, att folkskollärarebristen
länge varit kännbar. Med anledning däraf
framställde vid 1906 års riksdag ledamoten af andra
kammaren J. A. Sjö en interpellation till
dåvarande ecklesiastikminister Fridtjuv Berg med
förfrågan, "om statsrådet ämnar vidtaga några
åtgärder, som leda därhän, att man snarast möjligt
inom landet till ledigförklarade
folkskolläraretjänster kan få kompetenta sökande, och, i så fall,
huru snart man kunde vänta att för folkskolornas
uppehållande hafva tillräckligt med lärare."

Enär herr Berg kort därefter lämnade
ministerposten, blef han ej i tillfälle att i egenskap af
minister besvara interpellationen. Men han
svarade i stället i Svensk Läraretidning, där han
påstod, att någon egentlig folkskollärarebrist
knappast förefunnes. Visade sig brist på somliga orter,
kunde den enligt hans mening lättast afhjälpas
genom förbättrande af folkskolorna och
folkskollärarnes villkor. Att dessas ekonomiska välgång
ligger honom varmt om hjärtat, framgår af
följande ord:

"I viss mening kan det ej nekas, att
skoldistriktens intresse här delvis står i strid med
folkskollärarekårens. Ty för hvarje enskild medlem af
denna kår måste det utan tvifvel ur rent
ekonomisk synpunkt anses ganska fördelaktigt, att
tillgången på lärare är tämligen knapp. Han
erhåller då genast ordinarie anställning och slipper
att gå såsom vikarie eller extra ordinarie,
hvarjämte vederbörande bli mera benägna att
kvarhålla honom genom beviljande af hvarjehanda
förmåner."

Att för öfrigt en kännbar brist på
folkskollärare måste ha förefunnits redan vid herr Bergs
afgång från ministerposten, torde kunna inses
däraf, att enligt folkundervisningskommitténs
beräkning bristen vid 1910 års början uppgick till
den respektabla summan af öfver 900 lärarekrafter.

Man kan af ofvanstående finna, att hos herr
Berg intresset för folkskollärarekåren är det
förhärskande. Intresset för folkskolan kommer i
andra rummet. I förhållandet till denna kår möter
oss det bästa i Fridtjuv Bergs personlighet och
gärning. Men härmed inträder ock hans
begränsning. Ty för dem, som arbeta på
vidmakthållandet och stärkandet af den högre
allmänbildningen, har han i allmänhet endast sneda blickar
och ord af med möda dämpad bitterhet.

Till förebyggande af missuppfattning vill jag
tillägga, att jag med ordet allmänbildning här
såväl som i det följande menar en sådan
bildning, som omfattar insikter i alla viktigare
läroämnen. Motsatsen blir alltså fack- och
specialbildning.

*

Vid Göteborgs seminariebyggnaders invigning
orerade herr Berg åtskilligt om "bildning" och
"halfbildning", två begrepp, som jag för min del
ej önskar ställa mot hvarandra, men som herr
Berg funnit lämpliga för det agitatoriska syftet
att uppväcka och underhålla bittra känslor. Han
yttrade då bl. a.:

"Äfven om man antoge, att seminarierna gjordes
sexåriga, — — så skulle detta alldeles icke rädda
oss folkskollärare i vår egenskap af lärare från
den halfbildningens stämpel, som den mekaniska
åskådningens anhängare varit så eniga att sätta
på vår kår. — — Äfven om vi utvidgade
seminariekursen med ett eller två år, skulle vi aldrig
komma att motsvara den mekaniska åskådningens
examensanspråk. — — Folkskollärarne utbildas
ju ej till facklärare, och ensamt af denna grund
är det — menar man — uppenbart, att de i
egenskap af lärare ej kunna anses som annat än
halfbildade."

Emellertid är det ej företrädesvis i egenskap af
lärare, som folkskollärarne ådragit sig den af herr
Berg omtalade stämpeln. Såvidt jag kunnat
förstå, är det snarast i egenskap af enskilda
personer. Och det är helt säkert andra orsaker än
den af herr Berg nämnda, som samverkat att
påtrycka folkskollärarekåren en särprägel, ställa den
i en viss isolering med något af löjets skimmer
öfver sig. Jag grundar härvid mina påståenden
på en ganska ingående kännedom, förvärfvad
genom flitigt umgänge med seminarieelever och
folkskollärare under skol- och studentåren och
sedermera under några terminers lärareverksamhet
vid seminarium. Och jag har dessutom fått mina
egna erfarenheter bekräftade äfven af andra lärare
vid seminarier.

Innan jag går vidare, vill jag blott inskjuta, att
enligt min och andras erfarenhet och öfvertygelse
många folkskollärare äro ädla, gudfruktiga,
anspråkslösa och varmhjärtade män, och att kåren
såsom sådan rymmer mycken naturlig begåfning
och stort intresse för uppfostrarekallet. Detta vet
ju hvar och en förut, men jag säger det för att
icke bli allt för mycket missförstådd i fråga om
mina afsikter. Mina ord komma måhända att
väcka bitterhet i månget hjärta, där jag ej velat
det. Jag har också haft glädjen räkna mer än
en folkskollärare bland mina bästa vänner. Men
likväl måste jag påstå, att kåren i sin helhet,
d. v. s. präglad af den majoritet, som behärskar
densamma, gör ett öfvervägande osympatiskt
intryck.

En viktig orsak till halfbildnlngsstämpeln, om
vi nu skola använda herr Bergs ord, är enligt
min mening bristande högre allmänbildning,
särskildt saknaden af kunskap i främmande språk.
Denna brist är dock ej afgörande. Men den allra
viktigaste orsaken och den, som framför allt bör
påpekas, är den själfmedvetna anspråksfullhet,
som stundom t. o. m. kryper fram under låtsad
ödmjukhet, den tillgjordhet, skränighet och
påflugenhet, som kanske blifvit följden af en allt
för klemande och smeksam fostran vid seminariet,
den själfbelåtna skadeglädje, som lyser fram vid
verkliga eller inbillade upptäckter i fråga om den
akademiska bildningens och läroverksbildningens
brister, och slutligen det inbilska öfverskattandet
af de snäft begränsade, gång på gång
genomtröskade seminariekursernas bildningsvärde.

Det är mig svårt att tro, att statsrådet Berg
själf verkligen är öfvertygad om betydelsen af
det af honom anförda skälet, d. v. s. att
folkskollärarne skulle i egenskap af lärare anses
halfbildade därför, att de ej äro facklärare. Blefve
de facklärare, komme väl deras bildning att te
sig ännu mera half och ensidig, i synnerhet som
de väl då för att vinna tillräcklig fàckbildning
måste afkorta på allmänbildningen. Nej, herr
Berg är icke så inskränkt, att han förbiser, hvar
rätta orsaken är tillfinnandes. Men för att lättare
kunna hinna sitt mål kastar han mot bättre
vetande skulden på detta: att folkskollärarne icke
äro facklärare och alltså icke heller besitta de
för dylik lärareverksamhet erforderliga
specialkunskaperna.

*

Tid efter annan har det framställts yrkande på
mångläseriets inskränkande i våra folkskolor, som
alltför mycket efterapat de allmänna läroverken
i fråga om ämnenas mångfald. Man har ju
t. o. m. hört omtalas, att främmande språk på försök
införts vid en eller annan folkskola. Och det bör
vara lätt att förstå, hur föga tillfredsställande
resultatet af undervisningen skall bli med en sådan
anhopning af ämnen och på ett åldersstadium,
där lärjungarna äro allt för outvecklade att i
någon mån kunna fatta den mångfald, som bjudes
dem. De undersökningar angående folkskolans
bildningsresultat, som under senaste tid företagits
på ett par håll, ha verkligen icke vittnat om
något gagn af att göra folkskolan till en kopia af
läroverket. Säkert skulle resultatet bli bättre, om
man koncentrerade sig på några få ämnen i
folkskolan. Kanske skulle man då oftare, än hvad
nu är fallet, påträffa folkskolebarn, som
någorlunda hjälpligt kunde exempelvis skrifva sitt
modersmål. Inskränktes läroämnenas antal i
folkskolan, vore ju en begränsning möjlig äfven vid
seminarierna, i hvilket fall djupare kunskaper kunde
förvärfvas i det mindre antalet ämnen. Alltså en
dragning i riktning mot fackläraresystemet.

Jag undrar nu, om statsrådet Fridtjuv Berg
någon gång gjort sig till målsman för en sådan
framtidstanke? Jag kan ej påminna mig ha läst
något yttrande af honom, däri han påyrkat en
reducering af ämnenas antal i folkskola eller
seminarium. Dylika reducerings- och
specialiseringstendenser äro däremot högsta mod för
närvarande vid de allmänna läroverken.
Läroverksöfverstyrelsen är ju sysselsatt med utarbetandet
af förslag till omläggning af gymnasiernas
undervisningsplan efter principen: olika bildningslinjer,
större specialisering, färre läroämnen. Och från
läroverkslärarehåll har under senaste tiden riktats
skarpa angrepp mot "mångfaldens och
fullständighetens bildningsideal". Jag syftar härmed på de
artiklar, som läroverksadjunkt O. Johnsson
publicerat i Nya Dagl. Allehanda. Teoretiskt tyckas
hrr O. Johnsson och Fridtjuv Berg vara i
någorlunda skön harmoni med hvarandra. Hvad herr
Johnsson benämner "mångfaldens och
fullständighetens ideal", har sin motsvarighet hos herr Berg
i "myckenhetsbegreppet". Men Gud vet, hur det
är fatt med herr Berg i praktiken, då det gäller
seminarier och folkskolor. Vill han månne vara
med på liknande reduktioner af ämnen och
kurser vid seminarier och folkskolor som dem,
adjunkt Johnsson dragit i härnad för vid de
allmänna läroverken? I den diskussion, som
utspunnit sig med anledning af adj. Johnssons
artiklar, ha äfven läroverksrektorer yttrat sig för
begränsning af tvångsämnenas antal, för större
valfrihet, t. o. m. inom realskolan och samskolan.
Alltså: åtskilliga läroverkslärare ifra, säkerligen i
största välmening, för specialisering, och
öfverstyrelsen arbetar, som vi nyss nämnde, på ett
förslag i denna riktning för gymnasierna. Och
öfverstyrelsens ställning är sådan, att man nog
kan påräkna, att hvad där förehafves, icke är
ägnadt ådraga sig ogillande från
ecklesiastikministerns sida.

Under sådana förhållanden kunde det ju se ut,
som om folkskolans lärare och lärjungar, hvar i
sin stad, hade ringa hopp att någonsin vinna
erkännande och anseende som bildadt folk, ifall
nämligen fack- och specialbildningen skulle i
människors omdöme utgöra en garanti härför.
Statsrådet Berg borde väl då, tycker man, med ovilja
se en specialisering inom läroverken, som endast
kunde tjäna till att ännu mera vidga klyftan
mellan bildade och halfbildade. Ty är fackbildningen
det afgörande i fråga om lärarne, bör väl samma
måttstock duga äfven beträffande lärjungar, af
hvilka många komma att i framtiden bli lärare.
Men af en sådan ovilja har ingenting förmärkts.
Och hvarför sträfvar han inte att inskränka
läroämnenas antal i seminarier och folkskolor, en
åtgärd, som i betydlig mån kunde närma dessa
skolor till likställighet med de linjedelade
läroverken och alltså bidraga att utjämna svalget mellan
bildade och halfbildade? I stället är det ju
meningen att införa ett par nya ämnen (om jag ej
missminner mig, ett främmande språk och
ekonomilära) vid seminarierna. Därmed gör herr
Berg det ju ännu omöjligare för seminarieeleverna
att bli specialister. Enär lärotiden icke skall ökas,
komma dessa anstalter tydligen att bli verkliga
"pluggskolor", där det förkättrade,
"myckenhetsbegreppet" kan få god användning.

*

Men herr Berg är ej den, som misströstar. I
sitt göteborgstal yttrade han följande
uppmuntrande ord:

"Vi skola icke låta vårt mod nedstämmas af
de högdragna röster, som förkunna, att eftersom
fackläraresystemet ej kan i folkskolan genomföras,
så äro både vi och våra lärjungar hänvisade till
halfbildningen."

Det är tydligt nog, att herr Berg i grunden har
en helt annan syn på saken, en syn, som förvisso
är ganska riktig. Han förstår att uppskatta
allmänbildningens värde och betydelse. Därför
sträfvar han målmedvetet att göra folkskola och
seminarium till anstalter för vidgad allmänbildning,
men han måste göra detta med en viss
försiktighet, så att det ej faller allt för skarpt i ögonen,
ty samtidigt kritiserar han
"myckenhetsbegreppets" bildning och medverkar till en linjedelning,
specialisering och ämnesbegränsning inom de
allmänna läroverken, som, om den blir
genomförd, kommer att i betydlig mån försvaga eller
omintetgöra deras förmåga att meddela högre
allmänbildning.

Den valfrihet och specialisering, som redan
finnes vid våra gymnasier, har tillräckligt tydligt
hunnit visa sin verkan, då det varit fråga om
studenters lämplighet för folkskollärarebanan. De
seminarierektorer, som haft sig anförtrodt att leda
studentklassers utbildning, ha i infordradt yttrande
förklarat, att studenternas utbildning till
folkskollärare varit skäligen otillfredsställande, och detta
just därför, att de vid gymnasiet ofta varit
befriade från sång och gymnastik, varit klent rustade
i vissa kunskapsämnen, t. ex. fysik och filosofisk
propedevtik, enär de valt bort dessa ämnen, eller
i egenskap af privatister saknat färdighet i
teckning, orgel- och pianospel, slöjd och
trädgårdsskötsel. Öfver detta mindre lysande resultat sörjde
säkerligen statsrådet Berg lika litet som Svensk
Läraretidning, hvilken yttrade sig om saken med
följande ord:

"Seminarierektorernas uttalanden innehålla en
del belysande bidrag till frågan om
genomsnittsstudentens omskrutna höga bildningsnivå,
jämförd med folkskollärarnes dito, samt visa äfven,
att ett seminarium med studentklass kan erbjuda
tillfällen till psykologiska iakttagelser af helt visst
icke ringa intresse."

Drifves specialiseringen ännu längre vid våra
läroverk, komma dessa att sända ut lärjungar,
hvilkas allmänbildning hvarken sätter dem i stånd
att vinna inträde vid seminarier eller utgör
tillräcklig grund för att de på tillfredsställande sätt
skola kunna bedrifva vetenskapliga studier vid
universiteten. Man må betänka, att de olika
vetenskaperna icke äro alltför strängt isolerade utan
stå i förbindelse med och beroende af hvarandra.
En någorlunda omfattande och grundlig
allmänbildning är alltså något, som väl behöfves både
för de blifvande ämbetsmännen och de egentliga
vetenskapsidkarne, om de på nöjaktigt sätt skola
kunna fylla sina uppgifter till samhällets gagn
och kulturens bevarande och utveckling. Och
den allmänbildning, våra läroverk hittills meddelat,
har förvisso icke utgjort någon öfverflödig barlast.

Redan nu klagas det stundom med rätta öfver
universitetslärares och vetenskapsmäns ensidiga
åskådningar och därmed följande oförmåga att
med förståelse tillägna sig synpunkter, som icke
framkommit i deras medvetande under sysslandet
med de egna fackuppgifterna. Denna ensidighet
blir naturligtvis ännu mera påfallande, om redan
läroverken skola grundlägga densamma genom
att föra sina lärjungar in på vissa ämnesgrupper
med åsidosättande af annat, som kunnat behöfvas.

Få vissa krafter, som nu äro verksamma i syfte
att omlägga läroverkens undervisningsplan, allt
för fritt och obeaktadt genomdrifva sina
reformafsikter, då är det, jag upprepar det, fara värdt,
att läroverken sättas ur stånd att bibringa
ungdomen den för fruktbärande universitetsstudier
erforderliga högre allmänbildningen.

Men då kanske också statsrådet Berg skulle
finna den lämpliga tidpunkten vara inne att taga
revansch för det nederlag i fråga om
folkskollärarnes fortsatta utbildning vid universitet,
hvaröfver han klagade vid folkskolläraremötet i Lund.
Och han kunde med rätta och med utsikt till
framgång fordra tillträde till universiteten för
seminariernas alumner, ifall det skulle visa sig, att
de allt för starkt linjedelade gymnasiernas resultat
beträffande allmänbildning blefve underlägsna
seminariernas. Huruvida seminarierna med sina
jämförelsevis många ämnen men allt för korta
lärotid skulle förmå utbilda personer, rustade för
fruktbringande universitetsstudier, det blir en
annan fråga, på hvilken vi här icke inlåta oss. Men
det torde vara klart för hvar och en, att blott ett
främmande språk vore otillräckligt i en anstalt,
som skulle förbereda till universitetet. I hvarje
fall torde man kunna vänta, att den redan alltför
högt drifna folkskollärarekulten skulle uppnå
extasens höjder, samtidigt med att våra gamla
bildningshärdar, de allmänna läroverken, visat sig
ha spelat ut sin roll. Det är detta man hoppas,
och det är dit man sträfvar inom den "fylking",
i hvars spets står statsrådet Fridtjuv Berg.

*


Kanske var det i förkänslan af
folkskollärarekårens väntade seger öfver läroverken, som
statsrådet Berg vid mötet i Lund uttalade de stolta
siareorden:

"Jag ser vårt svenska bildningsväsen som ett
stort och mäktigt träd, som sträcker sina rötter
med dessas millioner trådar in i tusentals hem
för att där gifva fostran. Detta träd reser sin
stam hög och stark i vår svenska folkskola,
hvilken jag hoppas en gång blir den nationella
bottenskolan, som sedan åt alla håll sänder sina
grenar och kvistar — de högre
undervisningsanstalterna.

Öfverst ser jag den svenska vetenskapens och
den svenska konstens olika arter som en lummig
krona utbreda sig öfver det hela. Ingen topp
kan sitta så högt, att han får glömma, att han
får saften där nere från de djupast liggande
rötternas tågor. Det måste — liksom det står klart
för oss — göras klart för alla, att vi icke
någonsin kunna bygga upp ett verkligt nationellt
bildningsväsen från den punkt, där stammen slutar,
utan att en fortsättning just af denna stam är
nödvändig. Så skall saftstigningen gå från de finaste
rottrådarna genom stam, grenar och kvistar i detta
träd ut till de små, de tusentals små bladen. Och
trädet skall blomma, blommorna sätta frukt, och
det skall bli frön, som fortplanta vidare det rika
lif, som detta träd bär inom sig. Men bakom
detta väldiga träd ser jag ett ännu större" —
fortsatte herr Berg, tillkännagifvande, att han vid
detta andra träd liknade vår svenska nation.

Genom sitt bildval visar herr Berg en påfallande
förkärlek för skogen och trädens lif. Bilderna
härifrån äro ju också vackra och tilltalande samt
synnerligen lämpliga för det afsedda syftet att
belysa bildningsväsendets utveckling. Men då herr
Berg skall använda bilden af trädet i detalj, går
han till väga på ett sätt, som icke är ägnadt att
låta hvarje del komma till sin fulla rätt och
betydelse. Han uttalar hoppet om att vår svenska
folkskola en gång skall bli den nationella
bottenskolan. Bortsedt från den omständigheten, att
den ju egentligen redan är det, hade man
emellertid kunnat vänta, att talaren skulle liknat
folkskolan vid roten af trädet, roten, som med
millioner fina trådar har fäste i de tusentals svenska
hemmen. Den bilden hade varit vacker och sann
såsom uttryck för folkskolans demokratiska
karaktär. Man kan ju i kulturutvecklingen urskilja
tvenne rörelsetendenser i olika riktningar: en, där
odlingen växer på höjden, och en, där den
breder ut sig. Folkskolan kan väl framför andra
göra anspråk på äran att sträcka sin verksamhet
så vidt omkring som möjligt. Hur träffande hade
icke roten med sina i jorden långt utlöpande
sidorötter och fina rottrådar afbildat folkskolan och
dess verksamhet! Och är roten icke minst lika
viktig för hela trädet som stammen? Måste icke
roten hålla trädet fast vid marken och i sina
celler först ur jorden upptaga de ämnen, som sedan,
förvandlade till närande safter, genom stammen
stiga upp till grenar och bladverk? Ingen bild
kunde bättre ha uttryckt folkskolans betydelse af
bottenskola än just roten. Men man skulle göra
sig skyldig till ett grymt misstag, om man
tilltrodde herr Berg att acceptera den bilden.
Hvarför passade den icke? Därför att roten får utföra
sitt arbete i det fördolda. Den synes icke. Den
höga, starka stammen är däremot synlig och
imponerande, därför ansågs den värdig att bli en
symbol för folkskolan. Och ett litet hokuspokus
må vara tillåtet, tycker förmodligen herr Berg,
blott det kan tjäna ett så behjärtansvärdt syftemål
som folkskollärarnes glorifikation. Därför, bättre
upp! Roten lämnas åt sitt öde, den får ingen
motsvarighet i vårt bildningsväsen. I stället
dekreterar herr Berg, att folkskolan är den höga,
starka, aristokratiskt uppåtsträfvande stammen af
bildningsträdet. Så kom det sig, att herr Bergs
bildningsträd blef rotlöst, trots det myckna talet
om bottenskolan. Herr Bergs blick är tydligen
mera fängslad af kronskogens lummiga fägring
än af de undangömda rötternas anspråkslösa men
betydelsefulla trådnät under jordytan. Ty vid
läsningen af hans tal finner man utan svårighet, att
hans mening är, att folkskolan skall utsträckas
äfven öfver stammen. Bottenskolan känner sig
dragen mot toppen af bildningsträdet. Den nöjer
sig icke med att ha tagit stammen i besittning.
"En fortsättning just af denna stam är
nödvändig" — så lyda herr Bergs ord. En begynnande
fortsättning ha vi ju också redan i de kommunala
mellanskolorna, som utplanteras här och hvar för
att liksom ålkistor drifva fiskafänge vid sidan om
de allmänna läroverken, till bildningsarbetets
förryckande men till social upphöjelse och fördel
för en mängd "smarta" folkskollärare, som ej
kunna bli konsulenter, inspektörer och
kommitterade i läroverksfrågor (där läroverkslärarne få stå
utom) men med stöd af intyg från af dem
bevistade sommarkurser helt behändigt hjälpas fram
på dispensens väg till en viss likställighet med
läroverksadjunkter utan att som dessa ha behöft
underkasta sig åtskilliga års universitetsstudier.
Men aptiten växer, medan man äter. Äro
adjunkterna väl en gång ur spelet, kommer turen
till lektorerna. Ingen bör känna sig säker för
det moderna hunnertåg, som möter oss i
frammarschen af ett uppblåst, själföfverskattande
folkskollärarevälde.

*

Jag erinrar mig ett sammanträffande i
Stockholm, som jag i början af året hade med en
bekant, boende i en större stad i mellersta Sverige.
Personen i fråga, som är demokratiskt anlagd,
omtalade för mig en liten händelse. Han hade
varit tillsamman med en af sin stads folkskollärare,
och samtalet hade kommit att röra sig om vårt
undervisningsväsen. Båda voro anhängare af
"folkskolan som bottenskola". Min interlokutör hade
ansett det vara märkvärdigt, att folk kunde finnas,
som vore motståndare till bottenskolereformen.
Den föreföll ju så sund och naturlig.
Folkskollärarne borde naturligtvis gifva alla folkets barn
den första undervisningen, så långt deras
kunskaper räckte till, och när dessa tröto, finge väl
läroverkslärarne fortsätta. Ungefär så hade han yttrat
sig i den förhoppningen, att orden skulle falla i
god jord. Missräkningen blef emellertid stor, ty
folkskolläraren, synbarligen grymt chockerad,
vände honom tvärt ryggen, och sedan hade all
förbindelse mellan dem varit afbruten.

Detta lilla intermezzo illustrerar, liksom
statsrådet Bergs små manipulationer med
bildningsträdet i Lund, förträffligt det anspråksfulla
öfverskattande af egen betydelse och duglighet, som
på mångfaldiga håll gör sig gällande inom våra
dagars folkskollärarekår, och som vinner ny
näring, då blicken lyftes till husgudarna på väggen i
hvarje någorlunda rangeradt lärarehem —
konterfejen af hrr Fridtjuv Berg och Emil Hammarlund.

Ännu ett litet exempel, som visar, att man
inom bottenskolans läger har blickarne stadigt och
lystet riktade mot toppen af bildningsträdet, äfven
då man, egendomligt nog, icke väntar att där
finna någon frukt!

I n:r 10 af Svensk Läraretidning för innevarande
år uttalar en folkskollärare den förmodan, att
folkskollärarne skulle kunna tillgodogöra sig den högre
bildningen så pass mycket, att de finge mod att
syna denna bildning på närmare håll, i hvilket
fall den enligt hans mening skulle te sig som en
stor och bländande — såpbubbla.

Detta öfvermod, denna benägenhet att
underskatta äfven det eftertrådda, denna oförmåga eller
motvilja att inse och erkänna sin egen kårs
andliga begränsning, om jag så får uttrycka mig, är
det, som gör folkskollärarekåren i stort sedt
osympatisk, äfven om lysande undantag gifvas.

*

Då statsrådet Berg m. fl. synes förfäkta den
åskådningen, att skolan egentligen skall vara en
enda, förgrenande sig i skilda bildningslinjer, kan
man känna sig benägen att fråga, hvarifrån en
sådan åskådning har sitt ursprung, sin upprinnelse.
Svaret härpå ligger ganska nära till hands. Det
är tydligen den moderna utvecklingsläran, som
här varit framme och lånat bort åt den moderna
skolpolitiken sin stora grundvillfarelse.
Villfarelsen består däri, att man uteslutande framhåller
kontinuiteten, det oafbrutna sammanhanget, i
utvecklingen men förbiser diskretionen, åtskillnaden,
och icke har öga för det, som skiljer t. ex. det
ena utvecklingsstadiet från det andra.
Utvecklingslärans ensidighet röjer sig för öfrigt både vid
betraktandet af den organiska och den oorganiska
naturen. Den vill ha oafbrutet sammanhang
både på det organiska lifvets område och i den
oorganiska naturens daningsprocesser. På samma
sätt vill man nu i vårt land åstadkomma en
obrutet sammanhängande enhetlig skola, från
början och uppigenom liksom behärskad och
genomträngd af en och samma anda, hvilken från
statsrådet Bergs synpunkt naturligtvis borde vara den
svenska folkskolans.

Min åsikt är, att en sådan enhetlighet blefve
ett olidligt tvång, lika visst som t. ex.
socialistsamhällets af statsmakten reglerade uniformitet
skulle medföra ett sådant. Det vore för öfrigt
ett brott mot naturen. Ty den företer icke
enbart kontinuitet eller obrutet sammanhang. Midt
inne i utvecklingens kedja finns det punkter, i
hvilka förändringen, åtskillnaden träder fram.

Vår tid är en demokratisk tid, som
karakteriseras af en öfvervägande utjämnande och
utbredande rörelse. Den rörelsen är visserligen lika
nödvändig för kulturarbetet som den
uppåtstigande och upphöjande. Den ena såväl som den
andra må därför akta sig för den villfarelsen, att
på enbart dess verksamhet hela kulturarbetet
beror. Med tillämpning på de här i fråga varande
lärarekårerna kunna vi säga: Lika litet som
läroverkslärarne få tillskrifva sig och dem, som stå
högre i kunskap och bildning, all förtjänst i fråga
om kulturutvecklingen, lika litet få folkskolans
lärare inbilla sig, att de ensamma äro som enkom
skapade till att ta hela kulturbördan på sina
skuldror.

*

Jag har redan antydt den fara, som skulle bli
följden af läroverkens specialisering. Det kräfves
af alla fosterlandsvänner vakenhet och
stridsberedskap för att kunna möta och slå tillbaka de
anlopp mot den högre allmänbildningen, som
förberedas och snart nog kunna igångsättas af
folkskollärareväldet och dess vasaller. Särskildt
för universitetens och läroverkens lärare bör det
kännas som en bjudande plikt att göra allt, som
står i deras förmåga, för att motverka
genomdrifvandet af åtgärder i allt för ensidig riktning,
åtgärder, som utan tvifvel skulle medföra
bildningens sjunkande och kulturens tillbakagång. Ty
lika visst, som ett helt folk för att kunna utveckla
hög kultur måste sörja för att grundvalen är
tillräckligt bred och säker, lika visst behöfver den
enskilde vetenskapsidkaren som fundament för
sina specialstudier en ej allt för snäft begränsad
högre allmänbildning.



Pris 25 öre.
