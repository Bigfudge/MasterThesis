<img>Från Barbari Till Revolution
Ryska Kultur:Bilder
av Alfred Jensen
Stockholm . Svenska Andelsförlaget</img>

<h2><small><sp>FRÅN BARBARI TILL
REVOLUTION</sp></small></h2>


<table o>
<td c><h1>FRÅN BARBARI TILL
REVOLUTION</h1>
<td c>RYSKA KULTURBILDER FRÅN
RJURIK TILL ALEXANDER III
<td c><small>AV</small>
<td c><big><i>ALFRED JENSEN</i></big>
<td c>*
<td c>
<td c><sp>STOCKHOLM</sp><br>==============================<br><sp>SVENSKA ANDELSFÖRLAGET</sp>
</table>

<table o>
<td c><i>Copyright 1918</i><br><i>by</i><br><i>Svenska Andelsförlaget</i>
<td c>
<td c>STOCKHOLM 1918<br>TRYCKERI AKTIEBOLAGET THULE
</table>
<h2>INNEHÅLLSFÖRTECKNING</h2>

<table o>
<td 2r>Sid.

<td>Rus och varjag <td r>9

<td>Novgorod och Kiev <td r>21

<td>Ivan Groznyj <td r>33

<td>Moskva på 1600-talet <td r>44

<td>Peter den store <td r>62

<td>Ryska samhället under tre käjsarinnor <td r>76

<td>Katarina II <td r>89

<td>Narren på tronen <td r>105

<td>Alexander I <td r>111

<td>Den första sammansvärjningen i Ryssland <td r>123

<td>Reaktionens triumf <td r>133

<td>Bondeemancipationen <td r>146

<td>Den nya reaktionen <td r>157

<td>”Nihilismen” och ”gåendet till folket” <td r>172

<td>Terrorismen underifrån <td r>188

<td>Käjsarmordet <td r>199

<td>Den ryska tanken. (Några sammanfattande slutreflexioner.) <td r>215
</table>

<chapter name="Förord">
<table o>
<td c><b>=======================================</b>
</table>

<big><big><big>F</big></big></big>ör tio år sedan utkom min ”Ryska kulturhistoria”.
Detta arbete, som nu är utgånget ur bokhandeln, avsåg att
i populär form giva en överblick av den ryska
litteraturen i samband med den kulturella utvecklingen
överhuvud i Ryssland.

Föreliggande arbete bildar i viss mening en
komplettering av det föregående, men här är endast den kultur-
och socialpolitiska sidan av Rysslands historia tagen i
betraktande, med utelämnande av det litteraturhistoriska
elementet. De båda böckerna måste sålunda hava många
beröringspunkter, men jag har så samvetsgrannt som
möjligt sökt undvika alla upprepningar.

I, likhet med ”Rysk kulturhistoria” gör detta arbete icke
anspråk på att lämna en <i>sammanhängande</i> redogörelse
för den ryska kulturutvecklingen, utan består av spridda
skisser, som kunna läsas var för sig och framställa
karaktäristiska drag och moment i den ryska historien. Men
ett inre samband mellan de löst hopfogade delarna
saknas dock icke, och den röda tråd, som genomgår det hela,
har jag antytt genom själva titeln: ”<i>Från barbari till
revolution</i>”.

Skildringen sträcker sig fram till Alexander II:s död.
De därpå följande tilldragelserna tillhöra ett nytt skede
i den ryska historien, vilket i samband med de senaste
händelserna i Ryssland redan har funnit sina tecknare och
i allt fall skulle överskrida det begränsade omfånget för
denna populära läsebok i rysk historia.

Just med hänsyn till dess populära beskaffenhet har
förf. sorgfälligt undvikit alla slags noter och
”vetenskapliga” hänvisningar, och enär boken ej vill gälla som
resultatet av första hands forskningar i egentlig mening,
har jag ansett det överflödigt att citera mina många
källor. Vid framställningen av de ryska käjsarinnornas
regering t. ex. har jag i många fall följt Waliszewskis bekanta
monografier, och i fråga om 1800-talets revolutionära
rörelser — tyngdpunkten i denna läsebok — har jag anlitat
det myckna historiskt vederhäftiga material, som efter
1905 har publicerats i ryska tidskrifter av kompetenta
författare.

Allt, som berör krigshistoria och Rysslands
utrikespolitik, är, som man finner, utelämnat, och jag tror, att den
läsande allmänhet, för vilken boken är avsedd, skall hålla
mig räkning härför.

Stockholm augusti 1918.

<tab><i>A—d J.</i>
</chapter>
<chapter name="Rus och varjag">

<h2><sp><i>RUS OCH VARJAG</i></sp></h2>

<i><big><big>”Å</big></big>r 6370</i> bortdrevos varjagerna över havet, och ingen
skatt erlades åt dem. Man började regera själv, men det
fanns hos dem ingen rätt, ty släkt stod upp mot släkt, och
de begynte bekriga varandra. Och de sade sinsemellan:
Sökom oss en furste, som kan styra oss och döma enligt
rätten! De foro över havet till varjagerna till Rus, ty
dessa varjager hette ryssar, liksom andra kallas sviar,
urmaner, anglitjaner och goter. Åt dessa ryssar sade
tjuderna, slaverna och krivitjerna samt alla övriga stammar:
Vårt land är stort och fruktbart, men ordning finns där
icke. Kommen att härska som furstar och styren oss!”

Så skildras det ryska rikets grundande i den troligen
äldsta historiska källskrift, som vi hava på östslaviskt
språk, den s. k. <i>povjest vremjanych ljet, de svunna tiders
historia</i>, som efter den omkr. 1100 levande munken Nestor
i Kiev fick sitt namn, men föreligger i olika handskrifter
från något senare tid.

Denna kortfattade notis är full av oriktigheter och
obevisliga uppgifter, men är dock ett av de allra viktigaste
vittnesbörd på ryska språket, som vi äga, då vi vilja söka
göra oss en föreställning om huru det ryska riket uppkom.

Ända till Peter den stores tid bestämdes den historiska
tideräkningen ”efter världens skapelse”, som enligt
munkarnas kalkyler skulle ha ägt rum precis 5508 år före
Kristi födelse. Om nu den där kronisten i Kiev —
kanske levde han icke ens i Kiev, även om den Lavrentianska
avskriften av år 1377 förskriver sig från denna stad —
uppger, att varjagerna ”söktes” från andra sidan havet
år <i>6370</i>, är detta enligt vår tideräkning liktydigt med år
862, och det var detta godtyckliga årtal, som föranledde
den ryska regeringen att år 1862 på Kremltorget i
Novgorod resa det ståtliga, av Mikesjin utförda monumentet
till erinran av Rysslands ”tusenåriga bestånd”.

Redan den litterära form, vari denna berättelse om
svunna sägner är klädd, är ägnad att väcka en viss
kritisk misstro. En liknande episod återfinnes nämligen
i en gammal krönika om det engelska rikets grundande,
författad av den sachsiske Wittekind (Widekund), vilken
i slutet av 900-talet i sitt historiska arbete ”Res gestæ”
förtäljer, att brittiska sändebud sade till anglosachsarna:
”Vårt land är vidsträckt och har överflöd på allt.” En
annan litterär reminiscens i krönikan är t. ex.
framställningen av drevijanernas, krivitjernas och andra hedniska
folkstammars djuriska sedvänjor, mot vilka den fromme
klosterskrivaren ställde det kristliga renlevernet. Detta
är nästan ordagrannt avskrivet ur en grekisk krönika från
7:de årh. av Johannes Malalas, då han berättar om
egyptiern Cekrops, ”den förste konungen i Aten”. För
övrigt ha både denne Malalas och hans något senare
landsman Georg Amartol fått släppa till med en god del av sitt
fantastiska kunskapsförråd om skapelsen, bibliska
historien, syndafloden m. m. Det enda, som i den ovannämnda
uppgiften står höjt över allt tvivel, är att det inte fanns
någon ordning i det dåvarande ryska landet. Och än i dag
är det si och så med den saken.

Naturligtvis kan man inte uppgiva något bestämt
årtal eller ens årtionde för detta ”inkallande” av det
främmande folket, ty denna främlingsinvasion österut, som
sträckte sina rötter mycket längre tillbaka i den
förhistoriska tiden (jämför T. J. Arne ”Det stora Svithiod”, Sthlm
1918), omfattade en tidrymd av minst 250 år, räknat
från förra delen av 800-talet. Och de svenska vikingarnas
färder genom Ryssland lämnade spår efter sig icke
allenast i några större städer, utan även i avlägsnare trakter.
Tack vare arkeologien kan man följa deras fotspår längs
alla större vattenvägar: Dnjepr, Don och Volga.
Svenskarna nådde icke blott Svarta havets kuster, på väg till
Miklagård, utan ända till Saratov vid nedre Volga. De
torde till och med i somliga fall ha haft sina hustrur med
sig, att döma av kvinnosmycken, funna i Ryssland.

På denna livliga emigration till Ryssland hava vi
påtagliga bevis, bland många andra arkeologiska fynd, i de
svenska runstenar — minst 80 till antalet — som både på
fastlandet och på Gottland tälja om dessa vikingatåg. När man
t. ex. på en gottländsk runsten läser namnet Aifur,
vittnar detta om att en svensk har besökt de beryktade
forsarna eller ”trösklarna” i södra Dnjepr, där en man vid
namn Hrafn skulle blivit förevigad genom en minnessten.
Genom undersökning i trakten av Aifur-forsen har den
ryske runologen professor Braun där verkligen
konstaterat befintligheten av en cirkelrund stensättning, snarlik
nordiska bautastenar. Att man i Ryssland däremot
hittat så få spår av nordiska runinskrifter, torde väl
närmast ha kommit sig av det naturliga sakförhållande, att
där inte fanns överflöd på lämpligt stenmaterial, som
lockade till ristningar. Det var först i södern, som
vikingarna togo skadan igen och på det nu i Venedig befintliga
marmorlejonet i Pireus, Atens hamnstad, skuro sina
dunkla runor.

Dessa främlingar kallades <i>Ros (rus)</i>, det var sannolikt
<i>rodds</i>männen från <i>Ros</i>lagen. Araberna kände till dessa
<i>rus</i> och kallade dem ”ett sjöfarande folk med krigiska
egenskaper”. Ljutprand, biskop av Cremona, vilken levde
i det 10:de århundradet, uppger, att ”grekerna kalla för
<i>russi</i> det folk, som vi benämna <i>nordmaner</i>”. Ännu
tydligare framskymtar den svenska nationaliteten på ett
ställe i de s. k. Bertinianska annalerna. Då käjsar Teofil år
839 till den tyske käjsar Ludvig den fromme skickade
sändebud, fanns det bland dem personer, som kallades
<i>Rhos</i> och hade en konung vid namn Chaacaus (kagan,
chazar-hövding, eller möjligen Hakon). När dessa Rhos
ville återvända till sitt land genom det tyska riket, ville
käjsaren ej medgiva detta av fruktan att de voro spioner,
men då svarade de: ”Vi äro <i>sueoni</i> (svenskar).”

Bevisen för det ryska rikets grundande genom
svenskarna äro för väl kända för att här behöva i alla
detaljer refereras. En av de viktigaste sagesmännen är
Konstantin Porfyrogennetos, den lärde geografen på den
grekiska käjsartronen, vilken i nionde kapitlet av sin åren
949—952 skrivna bok om Rikets styrelse skildrar
”ryssarnas” båtfärder till Konstantinopel förbi de sju forsarna,
som hade dels slaviska, dels ”ryska” (d. v. s. svenska)
namn, filologiskt utredda av den utmärkte danske
språkforskaren Wilhelm Thomsen<footnote>Jmfr hans av Sven Söderberg 1882 förträffligt översatta studie om
ryska rikets grundläggning genom skandinaver i ”Ur vår tids forskning”.</footnote>. Professor Pipping i
Helsingfors är av den åsikt, att den grekiske käjsaren hade
funnit de ”ryska” (icke-slaviska) namnen i en
runhandskrift, och det var då helt naturligt, att dessa
skandinaviska runbeteckningar måste bliva förvanskade, när de
skulle återgivas på det grekiska språket.

De första namn, som möta oss i Rysslands historia, äro
ju ock av svensk härkomst: Rjurik är egentligen Hrörekr,
Sineus Signiutr, Truvor Thorvardr, Askold Höskuldr,
Oleg Helge, Olga Helga, Igor Ingvar o. s. v., och om man
får döma av dessa personnamns utbredning i det gamla
Sverige, torde deras bärare företrädesvis vara att söka i
landskapen Uppland, Södermanland och Östergötland.

Åtskilliga ryska ord, särskilt betecknande tjänster eller
ranger, peka också tydligt tillbaka på Sverige. Ett sådant
är t. ex. <i>grid</i> (livvakt) av <i>hird</i> (husfolk), <i>tiun</i> (fogde) av
<i>tionde</i>-(man), <i>jabednik</i> (ämbetsjäktare, bakdantare) av
<i>ämbete</i> m. fl. De från svenskan och norskan lånade
benämningarna på vissa fiskar (gärs, sill, lax m. m.)
torde däremot vara av något senare ursprung. Däremot har
jag svårt att tro, att det slaviska <i>gospod</i> (herre) skulle
vara härlett från <i>husbonde</i>.

Men även om dessa fall kunna vara omtvistliga,
föreligga andra säkra bevis på den svenska invandringen
till Ryssland, oavsett de redan antydda arkeologiska
fynden. I Tjernigov, även annorstädes, har man hittat lik
med nordisk vapenrustning. Då Leo Diakonus i det
10:de årh. ville åskådliggöra, huru Ruriks sonson
Svjatislav, son av Igor och Olga, såg ut, skrev han: ”Medelstor
längd, starkt, brett bröst, blåa ögon, långa mustascher
och tunnt skägg” — detta är helt visst en nordisk typ, ej
östslavisk. Och när samme författare beskriver
”ryssarnas” slagordning, har man här icke att göra med de nutida
ryssarnas slaviska förfäder, utan med oförfalskade
svenskar. Han skriver nämligen:	”Ryssarna strida i
sluten trupp, bildande en mur som av koppar, kantad med
spjut och skimrande av blanka sköldar, varifrån hördes
ett dån som av havet. Under striden kastades sköldarna
över axlarna. Då de misströstade om seger, sleto de
inälvorna ur kroppen. Den, som dog under en annans hugg,
troddes bliva dennes tjänare efter döden.” Slika heroiska
sedvänjor och föreställningssätt voro helt visst
främmande för det östslaviska kynnet. Då Nestorkrönikan
omtalar Olegs tåg till Konstantinopel, framhållas ”ryssarna” i
motsats till slaverna som ett förnämligare element,
eftersom de förra skulle ha ”segel av siden”, under det att
slaverna fingo nöja sig med sådana av nättelduk.

De sagomotiv, som äro inströdda i Nestorkrönikan, t. ex.
om Olegs död, peka ock tillbaka på den fornnordiska
sagan, och hela framställningen av solfursten Vladimirs
”Tafelrunde” har över sig ett skimmer av den nordiska
samfundsandan, här kryddad med slavisk godmodighet.
Och i ett intressant arbete om ”Varægiske minder i den
russiske heltediktning” (Köpenhamn 1914) har Stan.
Rozniecki nyligen påvisat, huru starkt de fornryska
hjältekvädena påverkats av den svenska folkepiken.

Den s. k. normandiska teorien — d. v. s. åsikten om
ryska rikets grundande av svenskar — är, kan man säga,
en senare tids upptäckt, och den, som först framkom med
denna hypotes, torde ha varit vår landsman Petrus
Petrejus (Per Persson), Karl IX:s utskickade till Ryssland,
vilken 1615 utgav sin bekanta ”Regni Muschowitici
Sciographia”. Han skrev nämligen:

”Hwad för folk warjagerna warit, kan jag ingenstädes
finna, utan måste tro och tills vidare förmoda, att de
kommit från konungariket Swerige eller dess
inkorporerade länder Finland och Livland.” Petrejus’ förmodan
bekräftades, och hans ära som upptäckare av varjagernas
svenska ursprung förringas icke av att han i sin naiva
bevisföring tillgrep totalt ohållbara argument, t. ex. då
han härledde ordet varjag från Wartofta i Västergötland
eller Wärend i Småland eller rent av från personnamnet
Werner. Däremot ställde han sig tvivlande emot
Herbersteins hypotes att namnet skulle härleda sig från
Wagerland i Holstein. Lika lustiga äro hans övriga
filologiska påhitt, t. ex. då han sammanställer namnet Rurik med
Erik eller Fredrik, Sineus med Sigge och Truvor med
Ture eller Tuve. Och att dessa tre bröder verkligen
kommit från Sverige — därför såg Petrejus ett bevis
i den omständighet, att fursten av Pleskov i sitt vapen
hade ett oxhuvud med krona och fursten av Nogården en
ryttare med spjut riktat mot en drake — precis likadana
vapensköldar som i Sverige!

Vår lärde historiker Thunman, som 1778 dog i Halle,
fullföljde vidare denna s. k. normandiska teori, som ock
omfattades av den lärde Nestor-tolkaren Schlözer. I
själva Ryssland dröjde det mycket länge, innan den kunde slå
rot, ty den patriotiska känsloströmning, som tog sig
uttryck i litteraturen, delvis ock i vetenskapen, under
käjsarinnorna Elisabets och Katarina II:s regeringstid, hämmade
ännu den objektiva språk- och historieforskningen. Till
och med den snillrike Lomonosov skattade åt denna
yverborna patriotism, som icke ens i detta fall ville veta av
något utländskt beroende, och han fantiserade ju till och med
om en slavisk furst Rjurik, som ledde sina anor från den
romerske käjsar Augustus. Den tyskfödde ryske
akademikern G. Fr. Müller, som hade vågat framkasta hypotesen
om varjagernas svenska härkomst, nödgades på grund
av Lomonosovs hetsiga yrkande förneka sig själv
genom en förmodan att dessa mystiska varjager vore —
roxolaner, sarmater, från Östersjöns södra kust.

Det var först 1844 som en annan tyskfödd lärd i
Ryssland, <i>Ernst Kunik</i>, genom sitt arbete om ”de svenska
<i>rodsernas</i> inkallande genom finnarna och slaverna” upptog
den normandiska teorien, men även han måste slutligen
falla undan, i det han längre fram kom på den
olyckliga tanken att härleda <i>ros, ródhs</i> från Hreidgothar, av
en äldre form Hrôthigutans, som skulle betyda ”fräjdade
goter” (av hrôth = ära). Denna hypotes fullföljdes vidare
av Budilovitj, men torde väl genom den ryske runologen
Brauns kritik anses vara totalt ohållbar.

Utan att närmare redogöra för de undersökningar, som
företagits av en Ilovajskij, Gedeonov m. fl. i
”antinormandisk” anda, kan det vara nog att konstatera, med vilken
ängslig försiktighet de ryska forskarna i allmänhet
undvikit allt samband mellan <i>Rus</i> och Sverige. Om dessa rus
också icke kunnat bevisas vara ett ryskt-slaviskt folk, har
man letat dem bland ungrare, litauer, ester, goter —
överallt utom i Sverige. Beaktansvärt är emellertid, att en
så modern forskare som den ukrainske historikern Michail
Hrusjevskij, vilken sannerligen icke kan misstänkas för
storryska sympatier, på det bestämdaste förnekar det
ryska namnets svenska härkomst. Han påvisar, att slaverna
voro bosatta kring södra Dnjepr redan i det 5:te årh., och
anser, att ordet Rus fanns oberoende av och möjligen
tidigare än den svenska invasionen i Kiev. Han ställer ordet
i sakligt samband med poljanernas folkstam, men någon
filologisk förklaring kan ej heller han giva.

Vare därmed huru som helst — det var dock ett
främmande folk ”från andra sidan havet”, som lade det första
statsbildande fröet i den ryska jorden. Och huru relativt
fåtaliga de än må ha varit i jämförelse med den inhemska
befolkningen, tryckte de redan genom sitt namn den
formella stämpeln på det slaviska folket. Även här finna vi
sålunda ett exempel på ”språkets makt över tanken”,
alldeles som då de hunniska bulgarerna påtvingade
sydslaverna mellan Donau och Rodope sitt asiatiska namn, eller
då de germanska frankerna för alla tider lånade sitt namn
åt det romerska Gallien.

Huru stort det skandinaviska, särskilt svenska
inflytandet var på den ryska statsbildningen, därpå ha vi ett
slående bevis i ett annat låneord, vars svenska börd ej ens den
klyftigaste ryska härledningskonst har kunnat förneka:
<i>varjag</i>. Det kommer av ordet väring (jmfr. <i>knjaz</i> av
<i>konungr, vitjaz</i>, hjälte, av <i>viking</i>) och betecknade
ursprungligen en edsvuren krigare, tillhörande det grekiska
livgardet i Miklagård. Sedan blevo <i>varjager</i> liktydiga med
utländingar i de ryska furstarnas följe, främlingar i hären
och statsförvaltningen, och att dessa voro företrädesvis av
skandinavisk nationalitet — härpå hava vi en massa
historiska bevis. Slutligen ställdes <i>varjag</i> i motsats till ortodox
och blev liktydigt med främmande trosbekännare, särskilt
katolik.

Gång på gång möta vi ordet varjag i gamla ryska
skrifter, såväl i bylinorna som i krönikorna. <i>Varjazjko more</i>,
”det varjagiska havet”, är en vanlig benämning på
Östersjön. I en handskrift av det 11:te årh. kallas Harald
”konung av Varangia”. Jaropolk Svjatoslavitj’ page hette
Varjazko. Ja, till och med den grotta vid Kiev, i vilken den
helige Antonius dvaldes, kallades den varjagiska. Detta
kom sig förmodligen av den i en handskrift från det
15:de årh. upptecknade legenden, att en varjag vid namn
Simeon, son till Afrikan, på resa över det varjagiska havet
skådat ett tempel i molnen och till tack för sin lyckliga
framkomst skänkt en summa pängar till Grottekyrkans
grundande.

På alla områden märktes det varjagiska inflytandet
i det späda Ryssland. Dessa varjager voro ett
statsbildande element; det var mäktiga personligheter, som genom
sina resor och en viss bildning höjde sig över det stora
flertalet. De blevo furstarnas rådgivare, utnämndes till
ståthållare och beklädde ämbeten vid domstolarna. Som
<i>druzjina</i> bildade de den furstliga livvakten, och var och
en av dem hade i årlig sold 200 griven (1 griven
representerade ett penningvärde av 10 rubel). De orter, där
dessa varjager slogo sig ner (Novgorod, Kiev, Turov,
Rogvolodovo m. fl.), voro visserligen bebodda redan före
varjagernas ankomst, men först genom dem blevo de
verkliga statssamhällen, ty ”där hade ju icke funnits
ordning”.

Framför allt verkade varjagerna kulturellt som
erövrare, och genom sina krigiska färder befordrade de även
den fredliga samfärdseln. Det var kulturhistoriska
moment av betydelse, då Oleg på den gyllene porten i
Tsarigrad hängde upp sin nordiska sköld, och då ”tio tusen”
varjagiska fartyg över Svarta havet sökte sig väg till Sundet
mellan de båda världsdelarna. När Jaroslav år 1035
samlade varjager och slaver för att undsätta Kiev, som
hotades av petjenegerna, var detta för visso också ett
”kulturdåd”, och först när varjagerna 944 togo staden Berdaa
vid Kaukasus från araberna, kommo de — kanske ock
ännu tidigare — i beröring med ett folk, av vars överlägsna
kultur segrarna hade åtskilligt att lära.

Dessa främlingar voro därjämte icke blott krigare, utan
ock köpmän. Själva Oleg gav sig ut för köpman, då han
lockade Askold och Dir från Kiev till Konstantinopel, och
när en viss Olof, som tjänat hos furst Vladimir
(Valdemar), på hemväg led skeppsbrott vid Pommern, gav han
sig ut för att vara gardisk köpman, på det han icke skulle
bliva misstänkt av furstinnan Burislavna.

I själva Konstantinopel voro dessa varjagiska köpmän
väl sedda gäster. De hade ett eget kvarter i en förstad,
det heliga Marna, och åtnjöto en privilegierad ställning,
med fri kost och fria bad. De många handelstraktaterna
fingo ock en kulturell-politisk innebörd. Affärsperioden
räckte i sex månader, men ingen fick stanna över vintern.
För hemresan fingo de sylt, proviant m. m. av den
grekiska statskassan. Huvudsakligen var det byteshandel
— nordens råvaror utbyttes mot Orientens konstalster —
och därav förklaras möjligen det sakförhållandet, att
jämförelsevis få bysantinska mynt hittats i de ryska
kurganerna (gravhögarna).

Slutligen hava vi tydliga spår av det svensk-varjagiska
inflytandet i Rysslands äldsta lagbok, den s. k. Ryska
rätten <i>(Russkaja pravda)</i>, en samling juridiska urkunder,
som föreligga i många handskrifter. Den äldsta, som
förskriver sig från 1400-talet, upptäcktes 1738 i Novgorod av
historieskrivaren Tatisjtjev. I själva verket består
samlingen av många uppteckningar, som successivt avfattats
ända från det 11:te århundradet och föreligga i två
särskilda grupper med olika omfång. Denna lagbok hade
dock icke officiell karaktär, utan var snarare ett
komplex av personliga föreskrifter ungefär i samma stil
som de dåtida ”testamentena” till furstesöner.

Som dess egentliga upphovsman utpekas Jaroslav
Vladimirovitj, som levde i början av det 11:te århundradet.
Kiev stod då på höjdpunkten av sin utveckling, var ett
verkligt kulturcentrum i östra Europa, och Jaroslav själv
hade, vad vi skulle kalla europeisk bildning. Han var gift
med Olof Skötkonungs dotter Ingegärd, hans syster
förmäld med furst Kazimir och hans döttrar med Harald
Hårdråde, Henrik I av Frankrike och Andreas I av
Ungern. Och han var farbror till den furst Vladimir
Monomach, vilken genom sitt ”förmaningsord” till sönerna
intager ett hedersrum i Rysslands äldre kulturhistoria.

Delvis var denna rättsurkund av grekiskt ursprung och
påverkan av kristendomen är omisskännlig. Så t. ex.
kände lagen ej till dödsstraff (detta bekämpades ock av
Monomach), och i fråga om böter gjordes ingen skillnad
mellan slaver och varjager. Furstens rättigheter voro av
tre slag. För det första hade han krigsmyndighet, som
närmast bestod i ”värnandet av gränserna”. Vidare hade
han den lagstiftande makten och domsrätt, som han delade
med en 12-mannanämnd, och slutligen uppbörd av skatt,
som av <i>tiuner</i> (”tiondemän”) indrevos dels in natura dels
i reda pängar.

I fråga om det processrättsliga skönja vi kanske
tydligast det nordiska inflytandet. Blodshämnden förbjöds
visserligen ej uttryckligen, men kunde ersättas med
böter. Envig, järnbörd, vattenprov och edgång voro tillåtna.
I dråpsaker medgavs s. k. kungsbot, i det att målsäganden
efter godtycke fick utkräva sin rätt, och dulgadråp, d. v. s.
hela distriktets (= häradets) plikt att vid vite uppsöka
okänd baneman, var icke okänt.

Om den varjagiska rättsskipningen i det gamla Kiev
skrev den arabiske författaren Ibn Dost: ”Vid tvist kallas
båda parterna inför furstens domstol. Om båda äro
missnöjda med utslaget, avgöres saken genom envig, och
segraren föreskriver villkoren.” Hava vi icke här ett utslag
av nordmännens nävrättsliga hederskänsla, omplanterad
på slavisk jordmån?

Att detta varjagiska inflytande tämligen snart skulle
upphöra, ligger dock i öppen dag. Dessa främlingar voro
relativt fåtaliga, så att de mycket fort uppsögos av det
slaviska elementet, och som krigare och köpmän levde de
på rörlig fot. Efter kristendomens införande i Sverige
domnade vikingafärderna bort, och redan Rjuriks sonson
bar det äktslaviska namnet Svjatoslav. De kulturella
förbindelserna mellan ”Roslagen” och Dnjeprs ”trösklar”
avskuros, och när svenskarna under sina medeltida
”korståg” till Finska viken åter drogo österut, funno de i
slaverna, finnarna och ingrerna söder om Ladogasjön
barbariska folk, med vilka de hade intet gemensamt.

Men varjagernas insats i den ryska statsbildningen var
dock outplånlig. Novgorod och Kiev bära därom vittne.
</chapter>
<chapter name="Novgorod och Kiev">
<h2><i><sp>NOVGOROD OCH KIEV</sp>.</i></h2>

Kring de sjöar och floder, som genom den breda Nevan
få sitt utlopp i Finska viken, bodde ursprungligen
finska, ingriska, och estniska folkstammar, och först inemot
mitten av det nionde århundradet trängde slaverna fram
till dessa sumpiga trakter. Nestor-krönikan nämner
uttryckligt, att slaverna funnos i Novgorod före
”novgoroderna av varjagisk börd”. Men det var dock först dessa
varjager, som lade grunden till den fräjdade hansestaden
Nogården.

Enligt krönikan bosatte Rjurik sig i Novgorod, men
Sineus i Bjelozero och den tredje brodern Truvor i
Izborsk. Men först efter brödernas död flyttade Rjurik
från Ladoga till Novgorod, där han byggde Kreml, den
med ringmur omgärdade kärnan av staden. Hans
efterträdare Oleg, som begav sig till Kiev, pålade en skatt
av 300 griven för underhåll av de trupper, som stannade
kvar. Men hans son Jaroslav ville ej längre betala skatt
till Kiev, och Novgorod fick bistånd av varjagerna.

Genom dem fick staden en demokratisk författning,
vari man helt visst också kan skönja ett skandinaviskt
inflytande. Det var en s. k. <i>vetje</i>, folkförsamling, byggd
på en allmän rösträtt, i mycket primitiv form. Den,
som skrek värst, gjorde sig mest hörd. Stundom hölls
riksdag på vardera sidan av floden Volchov, och det kom
även till handgemäng på bron. ”Det var skrik på torget
— hette det i en gammal krönika — av usla karlar. Men
djävulen blev dock förtrampad av Gud och den heliga
Sofia.”

Stadens angelägenheter sköttes av en <i>posadnik</i> samt
ett herreråd, bestående av 50 män. På torget var ett
slags estrad, <i>stepen</i>, där de offentliga talen höllos, och
i närheten låg kanslihuset, <i>gridnitsa</i>, ursprungligen sätet
för <i>hirden</i>, furstens följe.

För sin stora betydelse i medeltiden hade Novgorod
sina handelsförbindelser med Sverige att tacka, och om
svensk-tiden vittnar ännu den s. k. Sigtunaporten vid
ingången till Födelsekapellet i Sofia-katedralen, ehuru den
bevisligen icke förskriver sig från Sigtuna eller Sverige
överhuvud. Gottländingarna, som från början av det
12:te årh. organiserade sig i Novgorod med ålderman
och skrå, byggde på torget en gård (”gotenhof”) och
S:t Olofs kyrka, ”det varjagiska gudatemplet”, liksom
å andra sidan ryssarna hade egen kyrka på Gottland.
De utländska köpmännen fingo vistas i staden högst ett
år i sänder och bodde i särskilda kvarter. De hade fri
lejd, men måste betala tullavgifter till republiken och en
viss procent av vinsten till fursten, som dock själv ej fick
deltaga i affärslivet.

När ”<i>Gospodin Velikij Novgorod</i>” stod på
höjdpunkten av sin merkantila makt, räknade staden 100,000
invånare och fristaten 300,000, och år 1413 skrev en
resenär, Gibbert de Lannoy: ”Det är en underbart stor
stad, belägen på en vacker slätt, omgiven av vidsträckta
skogar. Marken är låg, utsatt för översvämningar och
delvis träskartad. Stadens vallar bilda ett flätverk, fyllt
med jord. Tornen äro av sten.”

Redan tidigt slogo sig dock även hanseatiska köpmän
från Tyskland ner i Novgorod, byggde S:t Petri kyrka
(1184) och började undantränga svenskarna. När
Östersjöhandeln flyttades från Visby till Lübeck, var det
förbi med Novgorods storhet, och det maktlystna Moskva
tålde inga ”republiker” i sin närhet. En början gjordes
av Ivan III, som 1471 fängslade den duktiga
”posadnitsan” Marfa Boretskaja, och förstörelseverket
fullbordades av Ivan Groznyj 1570, då 60,000 söner och döttrar av
den forna handel srepubliken slaktades. Namnet
Novgorod trängdes allt mer i skuggan av ett nytt Novgorod,
marknadsstaden vid Volga, och när Petersburg anlagts
på Neva-mynningens träsk, blev den stad, som Jakob
Pontusson De la Gardie hade stormat 1611, en
borttynande småstad, spefullt förevigad i ryska litteraturen genom
Alexander Herzens beska satir.

*

När — enligt Nestor-krönikan — den helige Andreas
från Djneprmynningen vandrade uppför floden,
förutsade han, vid ankomsten till en hög kulle, att en stor stad
här skulle anläggas, och då enligt samme fromme
sagesman Oleg besteg den höjd, där Vladimir-monumentet nu
står, skulle han vid den storslagna anblicken över de
ukrainska stepperna ha utbrustit: ”Si, detta skall vara
de ryska städernas moder.”

Detta Kiev, varjagernas Königård, var bebott långt
innan varjagerna Askold och Dir i senare hälften av
800-talet togo det i besittning, om man också måste förvisa
historien om en viss Kij som stadsgrundare till sagans
värld. Här grundades emellertid det första ryska
(lillryska) riket i egentlig mening. Redan dess läge vid den
segelbara Dnjepr bortom Karpaternas yttersta utlöpare
i öster förutbestämde Kiev till en viktig handelsplats.
Furstarna av Kiev skyddade karavanerna till Bysans
mot de krigiska nomadfolk, som strövade kring på
stepperna i denna ”ukraina”, utmark, och förmånliga
handelstraktater avslötos. Kievs köpmän hade förbindelser
med Grekland, Bulgarien, Tyskland och Novgorod, och i
staden uppväxte med tiden både ett polskt och ett judiskt
handelskvarter.

Det sagoskimmer, som i klosterkrönikorna strålar
kring ”den röda solens”, furst Vladimirs ”tafelrunde”,
saknar trots de poetiska utsmyckningarna icke en viss
historisk tidsfärg. Det rådde på den tiden ett visst
patriarkaliskt förhållande mellan furste och undersåtar,
okänt i Moskva, och den nordiska gästfriheten parade
sig här med östslavisk godmodighet och frikostighet. Av
det skandinaviska namnet Valdemar blev lätteligen en
slavisk Vladimir, ”världshärskaren”, och vad senare
krönikörer hade att tälja om den Vladimirska stadens
rikedom och prakt, bekräftar på sitt nyktra språk till fullo
legendernas och bylinornas fantastiska skönmålningar.

Adam av Bremen jämförde Kiev med Konstantinopel,
och den tyske Tetmar av Merseburg, vilken i det 11:te
årh. besökte staden, uppger, att den hade 400 kyrkor och
8 handelstorg. Enligt en annan sagesman skulle vid en
eldsvåda 1017 hundratals kyrkor ha förstörts,
överdriften i denna uppgift ligger i öppen dag, men den ger dock
en föreställning om Kievs kulturella betydelse. När den
tyske missionären Bruno 1006 besökte Dnjeprlandet för
att omvända petjenegerna, skildrade han i ett brev till
käjsar Henrik II sina överväldigande intryck. Bland
annat förtalde han, att han hade behövt färdas två dagar
från själva staden till dess yttersta gräns, som var
skyddad av ett stängsel, försett med portar.

Men för den ryska kulturhistorien har Kiev sin största
betydelse som härden för kristendomens utbredande i
den östslaviska världen.

Från nordväst hade varjagerna kommit för att lägga
grunden till en stat i ett land, där ”det ej fanns ordning”.
Från sydväst åter kommo de kulturbärare, som genom
den kristna läran skulle förena Ryssland med det
övriga Europa: det var de grekiska munkarna från
Bysans och den heliga halvön Atos.

Den religion, som av gammalt funnits hos östra
Europas slaver, var en mycket primitiv naturdyrkan med
sparsamma rester av en föga utvecklad mytologi.
Överhuvud har den skapande fantasien ej varit slavernas
starka sida, och den greko-latinska och germanska
gudaläran — ett konstnärligt utarbetat världsdrama med
världsundergångens tragiska slutakt — var för slaverna
nästan okänd. De försök, som på senare tid ha gjorts
att konstruera upp en fornslavisk mytologi, ha till större
delen befunnits vara mer eller mindre plumpa
imiteringsförsök eller rent av plagiat.

Närmast tänkte man sig en ljus gud <i>(dazj-bog)</i> och
en mörk — den vanliga dualismen i varje religiöst
system. Som herdar och jordbrukare dyrkade slaverna de
elementära naturmakterna i skepnad av <i>Stribog</i>
(vindarnas gud), <i>Perun</i> (åskan) och <i>Veles</i> (boskapens
skyddspatron). I ryska skrifter nämnes en apokryfisk
gudomlighet vid namn Chors. Strassburgaren Wunderer, som
1590 färdades i Ryssland, påstod sig ha sett hans bildstod
i Pleskov: en man med svärd i ena handen och en
eldstråle i den andra. Den bekante Adelung i början av
1800-talet trodde, att denne Chors var identisk med —
Bacchus. Ja, om något folk har känt behov av en
vingud, är det väl ryssarna, för vilka — enligt Nestor —
”drickandet är en glädje, som de ej kunna leva förutan”.
Men denne Bacchus var sannerligen inte ”Febi bror”,
utan just den ”på tunnan”.

Vi få dock icke tänka oss, att den slaviska folkfantasien
var torftig. Bristen på gudar och heroer ersattes
rikligt genom smärre andeväsen och troll, som troddes fylla
den osynliga rymden och ofta drevo sitt nyckfulla spel
med människorna. Vid flodstranden dvaldes <i>rusalkan</i>
(älvan), i skogen huserade <i>Ljesji</i>, och över den husliga
härden vakade tomten, <i>domovoj</i> o. s. v. Just på grund av
det känslosamma temperamentet är folklyriken så starkt
utvecklad hos slaverna. Men hjältekvädet, avspeglande
ett obändigt krigarlynne och dådlystet hjältemod, förblev
ryssarna ganska främmande. I sitt redan omnämnda
arbete har Rozniecki påvisat, huru starkt de gamla
bylinorna påverkats av den skandinaviska sagan. Men av
de nordiska kämparna blev det mestadels ganska
beskedliga bönder, t. ex. Ilja av Murom, sega i sin passiva
tapperhet och starka i värnandet av sin jord och sin kyrka,
men eljes ganska oföretagsamma.

<i>När</i> kristendomen infördes i Rus, det kievska riket,
kan naturligtvis ej med ett bestämt årtal angivas, lika
litet som ”ryska rikets grundande 862”. Rjurik och hans
allra närmaste efterföljare voro ju oförfalskade
hedningar, och när Oleg avslöt sin handelstraktat med
grekerna, bekräftade han detta med ed ”vid Peruns
bildstod”. Men under sina färder till Konstantinopel
kunde varjagerna ej undgå att ta intryck av den nya läran,
och man vet med visshet, att många varjager voro
kristnade, innan ännu kristendomen fått större spridning i
Kiev. Ännu så sent som under Vladimirs regering, d. v. s.
i slutet av 900-talet, blevo varjagen Johan och hans far
Feodor dödade av folkmassan, därför att de vägrade
offra åt Perun. I Kiev lär det ha funnits en liten kyrka till
den helige Elias’ ära redan i mitten av det 10:de
århundradet, och Igors änka Olga döptes ju efter sitt besök hos
den lärde käjsar Konstantin Porfyrogennetos och antog
efter Konstantin den stores moder namnet Helena. I
själva verkt var hon en listig och maktlysten kvinna,
vars omvändelse helt visst icke förestavades av religiösa
bevekelsegrunder, och den poetiska helgongloria,
varmed Nestor pyntat henne, bleknar betänkligt i historiens
kalla dager.

Sammalunda var förhållandet med furst Vladimir
Svjatoslavitj, Igors sonson (d. 1035), den hedniske
”solfursten”, som efter sitt dop undfick hederstiteln
<i>ravnoapostolnyj</i>, de kristna apostlarnas jämlike. Av fruktan
för sin bror Jaropolk hade han flytt till Sverige, varifrån
han 979 med varjagiskt följe tågade till Novgorod. På
vägen till Kiev dödade han i Polotsk furst Ragvolod
(Ragvald) och tog hans änka Rognjeda till äkta. Men
dessutom dräpte han en annan äkta man för att komma
åt dennes maka, och han hade för resten fem andra mer
eller mindre lagliga hustrur, med vilka han blev fader
till elva barn, de flesta söner. Den fromme Nestor hade
sålunda inte så orätt, när han om hedningen Vladimir
sade att han ”var omättlig i boleri och kvinnogalen som
Salomo”.

Och dock var det denne store syndare, som införde
kristendomen i Ryssland!

Om denna omvändelse vet man blott, att han under ett
fälttåg mot grekerna döpte sig i Korsun (Chersones) på
Krim 988, och det skedde naturligtvis icke utan
politisk beräkning: han fick därigenom en ny gemål i den
grekiska prinsessan Anna. Att en biskop genom något
slags handpåläggning skulle ha botat honom för en
ögonsjukdom, är naturligtvis ett påhitt av någon skrivande
munk. Men väl vet man, att han tog med sig fångna
präster, som skulle undervisa i den nya läran, och han
byggde i Kiev två kyrkor: den helige Vasilijs (ty det blev
hans kristna namn) och den s. k. Tiondekyrkan (enär han
anslog en tiondedel av sina inkomster åt kyrkan).

Den nya läran rönte i själva verket föga motstånd,
även om omvändelsen icke försiggick så plötsligt och lätt,
som Nestorkrönikan framställde saken, ty här var det
inga motsatta världsåskådningar som bröto sig mot
varandra, såsom fallet hade varit i Rom. Folket förblev
naturligtvis i själ och hjärta lika hedniskt som förut, och
ortodoxien, som bekymrade sig mer om de nyförvärvade
anhängarnas kvantitet än om kvaliteten, översåg gärna
med den inrotade vidskepligheten. Att de gamla
hustrollen förbyttes till grekiska helgon, var ju inte så
farligt. Det hedniska mångguderiet tog sig blott ett nytt
uttryck i denna komplicerade helgondyrkan.

Och dock var kristendomens förädlande inflytande på
Ryssland omisskännligt redan från början och kanske
mest just i den äldsta kristna tiden, då munkarna ännu
stodo på en relativt hög kulturnivå och klostren voro de
enda härdarna för den dåtida folkbildningen. De råa
sederna bättrades en smula, och genom förbud mot månggifte
lades grunden till ett sundare familjeliv, ehuru bröllop
med kyrklig vigsel ännu i det 12:te årh. förekommo
endast i de högre samhällsklasserna. Många läto också
på gamla dagar ”klippa sig”, d. v. s. avgåvo ett
munklöfte i fråga om sedlig vandel.

Den ryska kyrkan vann ock i popularitet såsom
<i>pravoslavna</i> (”rättrogen”) genom att tidigt nog göra sig
oberoende av den grekiska moderkyrkan. I början voro
de grekiska kyrkofäderna oumbärliga, och av Kievs 33
metropoliter voro 17 av grekisk börd. Men 1448 blev
Jona, den förste ryske metropoliten, vald och installerad
utan den grekiske patriarkens sanktionering, och steget
togs fullt ut 1589, då det ryska patriarkatet upprättades
i Moskva. Och läser man den religiösa litteraturen
under den äldre kievska perioden, förundrar man sig över
den friska fläkt, som livade denna späda kristendom. Det
var ännu icke denna dogmatiska spetsfundighet och torra
bokstavstro, som sedan kännetecknade den moskovitiska
ortodoxien, då själva bokstäverna fingo en magisk
innebörd, utan ett verkligt religiöst behov, en hjärtefromhet,
parad med en långt gående tolerans, som fäste mindre
vikt vid dogmerna som sådana än vid moralen, den
sedliga vandeln. Hilarions och Luka Zidjatas predikningar i
Kiev på mitten av 11:te århundradet äro i detta
hänseende glänsande vittnesbörd.

Men det kristna munkidealet var naturligtvis till sitt
väsen asketiskt, och i klostren, det svarta prästerskapets
hemvist, har man att söka den ryska kyrkans
förnämsta stöd. Det äldsta ryska klostret, kallat Spasskij
monastir, skulle enligt en tradition ha byggts vid Vysjgorod
nära Kiev. Därom vet man dock ingenting med visshet.
Men som det ryska klosterväsendets födelseår kan man
angiva 1062, ty då lades grunden till Kievs berömda
Grottekyrka av Hilarions efterträdare, fader Antonij. I
början var det bara en träkyrka med celler för tolv
bröder, men redan 1080 uppfördes den stora stenkyrkan av
grekiska konstnärer. Den fick hederstiteln <i>lavra</i> (jämte
6 andra kloster i den österländska kyrkan, därav tre i
Ryssland), d. v. s. lyder direkt under den heliga synoden
och har till abbot en arkimandrit med ärkebiskoplig rang.
Nu är Kievs Grottekloster ett helt komplex av dyrbara
helgedomar, som med sina reliker och underjordiska
gravkamrar för hundra femtio klosterfäder årligen
lockar till sig hundratusentals pilgrimer.

I det 12:te århundradet funnos redan 20 kloster, och i
det 13:de hade antalet stigit till 50, därav 17 ensamt i
Kiev och 20 i Novgorod. Tatarinvasionen hämmade
visserligen klosterlivet, men efter asiaternas fördrivande
anlades 180 nya kloster, och f. n. uppgår deras antal till
ungefär 500, en skenbart hög siffra, som dock ej
bör förvåna med hänsyn till det ryska rikets
oerhörda utsträckning. Dessa kloster byggdes
företrädesvis av furstar och enskilda personer. Anlagda i
ödemarker, banade de väg för mänsklig odling, och kring
klostermurarna uppstodo med tiden byar och
marknadsplatser.

Jämställd med Grottekyrkan i storhet och rikedom är
den Troitskaja lavran 68 verst norr om Moskva, grundad
1335 av den helige Sergjej, som lär ha förutsagt Dimitrij
Donskojs seger på Kulikovo-fältet 1381. I början
torftigt och bebott av blott ett dussin munkar, räknar
klostret nu mer än ett halvt tusen bröder och anses besitta
ofantliga rikedomar, ehuru Katarina II var nog djärv
att befria dess 100,000 underlydande själar från
livegenskapen.

På tal om Rysslands kloster må här i förbigående ock
nämnas det Solovetska, som i senare delen av 1400-talet
grundades av fader Zosima vid Ishavet och vars
stenmurar trotsade svenskarnas anfall 1571, 1582 och 1611,
liksom ock engelsmännens bombardemang under
Krimkriget. I norra Ryssland måste dock klostren mestadels
byggas av trä av brist på stenmaterial och höllo sig mera
obesmittade av den yttre världen. Det var denne Zosima,
som uppsökte den manhaftiga ”posadnitsan” Marfa i
Novgorod för att få bekräftelse på klostrets äganderätt
till jorden. Då han avvisades, profeterade han: ”Den tid
varder kommande, då alla spår av invånarna i detta hus
skola vara utplånade och dess portar stängas för att
aldrig mer öppnas.”

Och profetian gick i fullbordan 1471, då tsar Ivan III
erövrade Novgorod, förde dess tyska marknadsvaror till
ett värde av en million rubel till Moskva och den
uppstudsiga borgmästarinnan till ett nunnekloster i Nizjnij
Novgorod.

Men redan långt förut hade det Kievska riket dukat
under. Där fanns ingen politisk enhet och centralistisk
myndighet. Delningssystemet, enligt vilket alla söner av
en regerande furste skulle ärva lika, vållade stor
splittring och ändlösa familjetvister. Sedan den varjagiska
invandringen hade upphört, avtynade handeln, och Kiev
förlorade sin betydelse för den östeuropeiska
samfärdseln. Några klart utstakade gränser hade detta Rus
icke, men väl var det omgivet av farliga grannar:
polovtser, litauer och sedan tatarer. Folket flydde, och
städerna blevo öde.

Ej heller kan man tala om en nationell enhet i det
dåtida Ryssland. Det fanns en <i>russkaja zemlja</i>, en rysk
jord, men icke ett ryskt <i>folk</i> (russkij narod). Ej ens
i det berömda Igorkvädet, som dock manar till nationell
samling, nämnes det ryska folket. När abboten Daniel
1115 företog sin Palestinafärd, skrev han i sin
intressanta reseskildring: ”Jag vill ställa en lampa på
Frälsarens grav från den <i>ryska jorden</i>, å alla ryska furstars
och alla kristnas vägnar, som finnas på den ryska
jorden.”

Den späda kulturen var för svag för det från öster och
söder påträngande barbariet, och folket saknade
motståndskraft, när tatarerna i början av 1200-talet
anryckte. Huru avlägset Kiev nu var från den västerländska
världen, framgår redan därav att dess erövring av
tatarerna lämnade Europa totalt oberört. Och tatarerna
gjorde sin sak grundligt: av det forna, ståtliga Kiev
fanns endast 200 hus kvar. ”Obekanta folkslag” — heter
det i en predikan — ”kommo för våra synders skull.
Ingen kände till deras ursprung. Ingen visste, varifrån de
kommo, ej heller, vilken religion de tillhörde. Endast Gud
kände dem, och kanske även några lärda män,
bevandrade i bokliga färdigheter. De skulle komma vid
världens ände, då Antikrist skall förgöra allt.”

Detta timade år 1240, och en historiens slump fogade
så, att det inträffade samma år som ryssarna under
Alexander Nevskij vunno en för resten mycket obetydlig seger
över svenskarna vid Neva, starkt överdriven i
legenderna. Folket tyckte sig se Vladimirs mördade söner Boris
och Gljeb roende i skyn. Furst Alexander ”satte med
sitt skarpa spjut sin stämpel på Birgers ansikte”.

Här framskymtar redan den makt, som skulle övertaga
arvet efter Kiev och flytta fram den moskovitiska
staten till det varjagiska havet. Vid den lilla floden <i>Moskva</i>
reste sig med tiden ett nytt Kreml, vars murar blevo
varaktigare än både Novgorods och Kievs, tills även det
måste vika för en ny huvudstad.
</chapter>
<chapter name="Ivan Groznyj">
<h2><i><sp>IVAN GROZNYJ</sp>.</i></h2>

I mer än två hundra år voro tatarerna herrar i det
ryska landet, och tungt vilade deras ok över de kristna
furstendömena. Men de moraliska och politiska
verkningarna av denna träldom har man utan tvivel överdrivit. För
andra slaviska folk, t. ex. polacker och tjecher, blev det
utländska förtrycket blott en sporre till nationell
livaktighet, och ur en halvtusenårig skendöd vaknade
sydslaverna till underbar spänstighet.

Men annorlunda var förhållandet i Ryssland. Där
fanns då ännu varken ett samlat ryskt folk eller en rysk
kultur, som moraliskt kunde besegra de fysiska segrarena.
Tvärtom fingo ryssarna av tatarerna en mängd goda
lärdomar, särskilt i fråga om mynt, mått, vikt o. d. Men
någon nationell väckelse blev det icke. Fastmer torde
den intima beröringen med asiaterna ha varit ägnad att
öka östslavens trälkänsla, stegra hans ringaktning för
det personliga människovärdet och lägga hyende under
hans improduktiva lojhet. Och en fruktbärande
resning mot detta främlings välde försvårades länge genom
inbördes split och splittring.

Från 1228, då mongolerna inträngde, till år 1462, då
Ivan III besteg tronen i Moskva, hade det inom det
nuvarande europeiska Rysslands gränser funnits 64 olika
furstendömen med 293 regerande furstar. Landet mellan
Volga och Dnjepr hade hemsökts av 160 krig och 100
inbördes uppror. Att alltsammans ej föll i sär, kom sig
väl närmast av en viss seghet i rasen samt av
gemenskapen i religion och språk, i stort sett också samma
historiska öden. Samma åtminstone skenbara
sammanhållning mitt under kaotisk upplösning i våra dagar låter
förmoda, att Ryssland skall överleva även den nuvarande
fruktansvärda krisen, som redan skulle hava krossat
månget starkare folk. Men ju högre den kulturella
nivån är, dess större tyckes den nationella sprödheten vara.

Småningom togs dock ledningen av en liten stat, som
tack vare kraftfulla styresmän och sitt centrala läge var
bestämd att spela en stor, ödesdiger roll i det nya
Rysslands historia. Det var den obetydliga stad, som efter
Okas biflod Moskva fick sitt ursprungligen tatariska
namn. Moskva nämnes i hävdeböckema först år 1147,
då Jurij Dolgorukij bjöd till sig furst Svjatoslav
Olgevitj. Då var Moskva troligen ett säteri. Själva staden
grundades först 1156 av Andrej Bogoljubskij från Suzdal
(d. 1174), en äregirig egoist som ej ville veta av något
styckande genom arvslotter, och först efter Alexander
Nevskijs död 1263 blev Moskva residensstad.

Det ryska enhetsverket sammanfaller i tiden ungefär
med Sveriges efter den misslyckade Kalmarunionen.
Omkring 1450 fanns det, utom Moskva, endast några smärre
fristater i de västra landsändarna: Novgorod, Pskov,
Rjazan, Tver och Kaluga. Men hela det s. k. Vita
Ryssland fram till Tula tillhörde Litauen-Polen. I söder
huserade tatarerna, och i öster fanns det Kazanska
tatarriket jämte det Astrachanska. Men å ena sidan lyckades
Moskva frigöra sig från det tatariska övertaget och hålla
tatarerna på avstånd, å andra sidan uppsögos de små
fristaterna i väster efterhand av den moskovitiska
centraliseringskraften. Början gjordes med Novgorod 1471, så
kom turen till Vjatka 1489 och därpå Pskov samt Tver.

Den moskovitiska rikstanken främjades i hög grad
genom Ivan III:s giftermål 1472 med Sofia, syster till den
siste grekiske käjsaren Konstantin Paleolog, en
intelligent och ärelysten kvinna, för resten ovanligt korpulent i
det yttre. Härigenom föddes den förmätna idén, att
Moskva vore det ”tredje riket”, arvtagaren av Bysans och
Rom. Vid hovet i Moskva infördes bysantiska
ceremonier, och från Italien hämtades framstående konstnärer,
som byggde Uspenskij-katedralen och det s. k.
facettpalatset <i>(granitovaja palata)</i> på Moskvas Kreml.

Denna maktutvidgning tog sig ock uttryck i den
moskovitiske storfurstens titlar. Han kallade sig 1494
<i>gosudar vseja Rusi</i> (herre av hela Ryssland) för att beteckna
det nationella enhetsverket, och för att betona sitt
oberoende av tatarerna tillade han sig hederstiteln
<i>samoderzjets</i> (självhärskare, d. v. s. suverän furste). Och den
tvåhövdade örnen i det ryska riksvapnet varslade om
Moskvas högt flygande erövringsplaner.

Men trots alla dessa ansatser förblev Moskva så okänt
för västerlandet, att när t. ex. tyske riddaren Poppel 1486
företog en resa till Moskovitien, tyckte han sig ha
upptäckt en ny värld. I ett brev till käjsar Fredrik III
beskrev han nämligen ett land ”bortom det litauiska Rus,
kanske starkare och rikare än den polske konungens”.
Fredrik III blev så intresserad av denna upptäckt, att
han skickade Poppel till detta underbara hov för att fria
till en av storfurstens döttrar å en käjserlig brorsons
vägnar. Men Ivan III avvisade förslaget och framhöll,
att han var ”härskare av Guds nåde över sin ryska jord”.

Men ännu kraftigare skulle Moskva komma att tala om
sig under Ivan III:s sonson <i>Ivan</i> (IV) Vasiljevitj med
tillnamnet Groznyj, den gruvlige, den förlamande och
skräckinjagande. Vedernamnet är välförtjänt, ty även i
Moskvas blodiga tsarkrönika söker han sin like, och för att
förklara hans gåtfulla väsen har man måst tillgripa de
moderna ”belastnings”-teorierna och psykopatologien.
Även annorstädes har det suttit vidunder på tronen, men
i regeln blevo de ej långlivade. Att Groznyj icke
störtades därifrån, utan fastmer angågs hartnär oumbärlig för
det moskovitiska väldet och till och med åtnjöt en viss
popularitet — det är äkta ryskt.

Han föddes 1530, då fadern Vasilij, klent begåvad, var
53 år gammal och förmäld med en mycket ung kvinna.
Då Ivan var tre år gammal, dog hans far, och när han
fyllt sitt adertonde år, avled modern. Det sjukliga, som
han själv ärvt av sina föräldrar, överflyttades på hans
egna barn. Den äldste sonen dog i späd ålder, den andre
dödades av sin far, den tredje (Feodor), som efterträdde
honom, var svagsint och den fjärde epileptiker.

Groznyjs sjukliga anlag fingo näring genom dålig
uppfostran. Han inhämtade mycken lärdom och röjde en
stor intelligens, men det var ingen logisk reda i
tankegången, och det blev ingen ”metod i galenskapen”. Bland
främlingar blev han skygg och misstänksam,
bortklemades av många, skrämdes av andra, överallt vädrade han
fiender och insöp förakt mot underlydande, hat till
motståndare, särskilt de självrådiga, bornerade bojarerna.

Hänförd av en otyglad fantasi, fick han en stark
självkänsla av sin härskarmakt av Guds nåde. Redan vid 13
års ålder företog han sin första statskupp, i det han
sammankallade bojarerna och i deras åsyn lät jakthundar
sönderslita riksföreståndaren Vasilij Sjujskij. År 1547
antog han officiellt tsar-titeln — det var ju en
slavisering av det romerska <i>Cæsar, Kaiser</i> (liksom det slaviska
<i>kral</i>, kung, har kommit av <i>Karl)</i>. Om hans ”stamfader”
Vladimir täckts äkta en grekisk käjsardotter, liksom
ock hans farfar, var han ju arvinge till käjsarstaden vid
Bosporen! Moskva hade blivit det tredje Rom, och ”ett
fjärde skulle aldrig uppstå”. Han jämförde sig med
Farao, David, Nebukadnesar och andra världshistoriska
potentater, och eftersom Octavianus Augustus’ broder
”Prussus” hade flytt till Litauen, varifrån också Rjurik
härstammade enligt Groznyjs uppfattning, flöt det ju
ädelt romarblod i hans ådror! Gustaf Vasas söner
betraktade han som simpla bönder, tarvliga parvenyer.
Hans övermod stegrades ytterligare genom krigiska
framgångar: det Kazanska riket erövrades 1552,
Astrachan 1554, och genom kosackbonden Jermaks expedition
till Sibirien öppnades nya synvidder för den
moskovitiska expansionslustan och den ryske bondens
nomadinstinkter.

Den i början latenta krisen i tsarens själsliv utbröt
efter Anastasia Romanovnas död, då han rönte motstånd
i sina planer att trygga tronföljden åt sin son Dmitrij.
Hans självöverskattning urartade nu till
storhetsvanvett, hans människoskygghet till skuggrädsla och
förföljelsemani. Han hade i barndomen haft nöje i
att plåga djur, och det blev nu hans älsklingssysselsättning
att plåga människor. Hans levnad blev en kedja av de
värsta utsvävningar, och den polske fursten Kurbskij, som
författade sin märkliga levnadsteckning av den tokige
tsaren fram till år 1578, framhåller i sin psykologiska
studie, huru han alltmera hemföll åt dryckenskap.

Ett av de första märkligare offren för hans
omotiverade hämndlusta var den framstående humanisten
Maxim Grek. Född i Albanien och uppfostrad i Italien,
hade han 1519 från Athosklostret Vatoped kallats till
Moskva för att utföra bibelöversättningar från ryskan.
Skarpt ivrande mot den dåtida vidskepligheten, riktade
han sin sedliga harm mot den världsliga överheten: ”Vad
kan vara avskyvärdare än att den, som behärskar
berömda städer och talrika folk, själv står under syndiga
lidelsers herravälde.” Han liknade riket vid en svartklädd,
gråtande kvinna vid en korsväg; hon grät, ty hon kände
sig försummad av furstar, som blott tänka på att
tillfredsställa sin ärelystnad och sitt vinstbegär. Ännu
tydligare riktades den frimodiga kritiken mot tsaren själv,
då Grek förehöll honom hans meningslösa kringflackande
i kloster. Groznyj svarade med att spärra in
straffpredikaren i Troitskaja lavrans klosterfängelse, där han dog
1556. Samma öde drabbade tsarens bäste rådgivare,
popen Silvester och Adasjev, av vilka den förre hamnade
i Solovetska klostret, den senare i Dorpat. Adasjevs
närmaste funktion hade bestått i att — bädda tsarens säng
och vid hans bröllop ledsaga honom till badet.

Ett ännu svårare öde drabbade metropoliten av
Moskva, den ädle Filip, vilken förut i tio år hade utövat en
välsignelsebringande verksamhet som abbot i Solovetska
klostret, där han låtit gräva kanaler, torrlägga träsk och
sökt höja sedligheten genom att motverka dryckenskapen.
I kyrkan vågade denne Filip säga tsaren sanningen
(1568): ”Jag känner icke igen den rättrogne tsaren.
Du vill här bringa offer åt Gud, men på andra sidan
altaret gjutes oskyldigt kristet blod. Så länge solen har
skinit på himlen, har man ej hört eller sett, att högädle
tsarer så förfärligt oroat sitt eget folk. Till och med
i hedniska länder finns lag och rättvisa samt
barmhärtighet mot människorna, men icke i Ryssland. Du är hög
på tronen, men det finnes en högre domare över dig och
oss. Hur skall du framträda inför hans tron — fläckad
av oskyldigt blod, dövad av all jämmer! Själva stenarna
under dina fötter skola ropa om hämnd!”

Därpå lär Groznyj ha svarat i raseri: ”Munk,
hittills har jag varit för skonsam mot er, upprorsmakare.
Men nu skall jag verkligen bli sådan, som I utmålen mig.”
Han vågade visserligen inte förgripa sig på prästen, så
länge denne bar sin ämbetsskrud, men han lagade, att
Filip blev avsatt av en synod, och därpå slets
prästdräkten av honom i själva Uspenskij-katedralen, och han
fördes till ett klosterfängelse, under det att tsarens knektar
skreko: ”Bedjen för tsaren, barn! Ärkeherden har
övergivit sin hjord.” Metropolitens brorson avrättades, och
hans huvud skickades till Filip i Tvers Otrotj-kloster, där
han sedan dödades av den beryktade Maljuta Skuratov.

Groznyjs förnämsta verktyg var den s. k. <i>oprisjtinan</i>,
dåtidens ”röda garde”. Detta namn betecknade
ursprungligen ett livgeding åt fursteänkor, men blev i
Groznyjs hand ett mördande hovkansli. Det bestod av inalles
6,000 män, som voro förlagda i 20 städer, men hade sitt
centrum i Aleksandrovska slobodan, en by nära Suzdal
bortom Troitska lauran. De rekryterades ur samhällets
drägg. Låg börd betraktades som en förtjänst, och hat
mot bojarerna krävdes som ett oeftergivligt villkor för
inträde i detta blodiga samfund. Alla angivelser
åtlyddes blint, och ingen vågade lämna sina hus, då
opritjnikerna foro fram. För dem var det moskovitiska landet
en <i>zemstjina</i>, ett erövrat land, som utsögs och
plundrades. Våldtäkt mot gifta kvinnor var ett vanligt
tidsfördriv, vars behag ökades genom att de äkta
männen sedan hängdes.

På samma gång blev denna oprisjtina en vidrig parodi
på en munkorden, i vilken tsaren var abbot. Över
guldstickade kläder hade de en svart kåpa med kapuschong
eller mask, och deras ”adelsmärke” var ett hundhuvud
och en sopkvast, vilket skulle betyda, att de voro redo
att bita tsarens fiender och sopa rent för hans dörr.

Livet i denna sloboda förflöt på följande sätt:
Klockan 4 på morgonen ringde tsaren själv till ottesång, som
räckte till klockan 6. Tsaren förrättade själv mässan,
sjöng och gjorde oupphörligt knäfall, så att svetten rann.
Kl. 8 begynte högmässan, som dock ofta avslöts av
ohöviskt tal och avkunnande av dödsdomar. Kl. 10 intogs
middag, varvid tsaren själv spisade sist, och efter
måltiden förekom det än teologiska disputationer, än
tortyrer, än vidriga orgier. Kl. 8 intogs kvällsvard, och kl. 10
gick man till sängs, men vid midnatt förrättades åter en
mässa.

Groznyjs sjukliga vanvett stegrades genom de politiska
motgångarna. Hans beskickning till Konstantinopel blev
utan resultat, och krigen med Polen och Sverige kröntes
ej med framgång. Till råga på olyckan trängde
krimtatarerna ända till Moskva, brände staden och bortsläpade
10,000 fångar.

Ett ödesdigert inflytande utövade tsarens livmedikus
Jelisej Bomelius, en äventyrare, som utvisats från
Tyskland. Han var en skicklig giftblandare, underblåste
Groznyjs sjukliga misstänksamhet och rådde honom rent
av att fly till drottning Elisabet i England, enär hans
liv ej vore säkert på Kreml. Slutligen blev Bomelius
bränd på bål, misstänkt för maskopi med konungen av
Polen.

Ur högen av Groznyjs ogärningar må här blott några
fall anföras. Då furst Rjepin ej ville deltaga i de blodiga
karnevalstågen, marterades han till döds. Bojaren
Dmitrij Ovtjina-Obolenskij skickades en gång efter ett
dryckeslag ned i vinkällaren att hämta mer dryck. Där
mördades han av tsaren. Men dagen därpå skickade Groznyj
honom en ny inbjudning, som om han hade varit okunnig
om mordet. I Kochenhausen (Livland) talade han rätt
gemytligt om teologi med en pastor, men då denne
råkade jämställa Luther med Paulus, slog tsaren honom i
ansiktet med en piska och skrek: ”Drag åt helvete med
din Luther!” I Pskovs grottekloster dödade han igumenen
Kornelij bara därför att denne var av bojarsläkt och
hade understått sig att befästa klostret. På den mördades
grav lät han rista denna cyniskt fyndiga inskrift: ”Den
jordiske tsaren sände honom i förväg till den
himmelske.” Det var för honom ett lekverk att skära öronen
av folk eller fastnagla dem med spjut — samma primitiva
mordvapen, varmed han stack ihjäl sin fånige son Vasilij
den ”välsignade” <i>(blazjennyj)</i>, efter vilken den
vanvettiges vanvettiga kyrka på Moskvas Kreml har uppkallats.
Den hemska scenen är på ett gripande sätt framställd
på en av målaren Rjepins bästa dukar i Moskvas
Tredjakovskij-galleri. — Bland tsarens harmlösaste
tidsfördriv var hans passion för schackspel, men hans
motspelare gick det i regeln illa: om denne vann, blev tsaren
mäkta misslynt, men spelade han illa, vankades
handgriplig upptuktelse.

Groznyjs värsta mass-slaktande var det meningslösa
plundringståget till Novgorod (1570), som ådragit sig
hans hat bara därför att den numer totalt oskadliga
staden en gång hade varit ”republik”. Staden betraktades
som en fientlig plats. Alla munkar fängslades och måste
betala 20,000 rubel i lösepenning, men blevo ändå
avrättade. Vid ankomsten till Sofia-katedralen kysste
tsaren icke ärkebiskopens kors, men skrek: ”Du din bov
håller ej i handen det livgivande korset, utan ett mordiskt
vapen.” Knappt hade han satt sig till bords, förrän han
uppgav ett tjut — den vanliga signalen åt opritjnikerna
att börja plundringen. Offren avkläddes nakna och
torterades, vart och ett med olika pinoredskap, och
ärkebiskop Pimen bands på en häst, omgiven av gycklare.
Enligt en sägen skulle vattnet i Volchov ej kunnat frysa till
is på grund av den myckna blodsutgjutelsen.

Lika förfärligt var Groznyjs husliga liv. Hans sju
hustrur blevo dels förskjutna, dels ihjälpinade. En av
dem, Marja Dolgorukaja, som han misstänkte för att ha
älskat en annan före bröllopet, sattes på en sopkärra, som
av skenande hästar kördes ner i en damm. Det var om
denna pöl som Jeremias Horsey, det engelska
handelskompaniets dåtida agent i Moskva, skrev: ”Det var en
verklig helvetesavgrund, en dödsgrav, där människor
nedbäddades. Fiskarna göddes av liken och befunnos
mycket aptitliga vid den tsariska taffeln.”

Detta vidunder på en tron dog år 1584, man kan
nästan säga ruttnade bort efter sjukdomar, som vållade en
vidrig stank i hans närhet. Men ännu på dödsbädden
säges han ha idkat en cynisk kurtis med sin sonhustru. Som
de sista botemedlen hämtades brännvin och rosenvatten.
Läkaren och prästen läste en bön över honom, och
metropoliten omdöpte den döde till Jonas.

I sina vanvettiga nycker och påhitt var Groznyj ett
slags föregångare till Peter den store, även om de hos
den senare togo sig mer groteska, mindre blodiga
former, och huru olika dessa båda karaktärer för övrigt än
voro. Liksom Groznyj instiftade sin gudlösa munkorden,
inrättade tsar Peter sitt supkollegium, som parodierade
den heliga synoden. Och liksom Peter I i sin pojkaktiga
uppsluppenhet spelade undersåte gent emot sin gunstling
Romodanovskij, roade sig Groznyj med liknande skämt,
som dock icke avlöpte så harmlöst som Peters. Den
döpte tatarhövdingen Simeon Bekbulatovitj utnämndes till
”storfurste av allt Ryssland”, och i hans namn utfärdades
lagar. Själv kallade sig Groznyj gentemot honom blott
furste och sände honom ödmjuka böneskrifter. Men
efter ett par år blev denne narrfurste bokstavligen
nedsparkad från tronen och förvisades till Tver. — Sin
stallmästare Fedorov, som Groznyj misstänkte för hemliga
stämplingar, lät han kläda i tsarskrud och satte honom
på tronen. ”Hell dig, gosudar av allt Ryssland!”
hälsade honom den äkta tsaren. ”Du har nu ernått, vad
du eftertraktat. Jag har gjort dig till gosudar, men
jag har ock makt att störta dig.” Därpå genomborrade
han honom och kastade liket åt hundarna...

Petrus Petrejus skrev om honom: ”Ingen förfärligare
och avskyvärdare blodshund har funnits i världen, och
ingen kan jämföras med denna omänskliga bestie. Allt,
som skrivits om andra tyranner i världen, är ett
lekverk mot detta.” Och Harald Hjärne sammanfattar sitt
omdöme om honom med orden: ”I hela hans levnad och
regering avspeglar sig en orolig ande, som behärskas av
en överspänd, tvivelaktig egoism och under samhällets
fortskridande upplösning frigör sig själv från alla
hämmande band. I denna mening var han en revolutionär natur
av äkta rysk färg, den förste store praktiske nihilisten.”

Ett folk har i regeln sådana regenter, som det
förtjänar att äga, och för ett träliskt folk blir tyrannen
lätteligen idealet av en härskare. Trots allt, åtnjöt Groznyj
en viss popularitet. Hans vulgära sätt uppfattades som
folkvänlighet, hans grymhet mot bojarerna som omutlig
rättvisa, hans erövring av Volgalandet som ett kulturellt
stordåd. Han hypnotiserade sina moskovitiska
undersåtar, som föredrogo <sp>en</sp> grym tsar framför många
självrådiga bojarer. Då han 1564 hemligt lämnade Moskva,
klagade folket: ”Gosudaren har lämnat oss i sticket. Vi
förgås. Ho skall nu vara vår vämare? Vi äro som får utan
herde. Må han straffa de illasinnade! Hans vilja råder
över liv och död. Riket kan ej vara utan huvud.”

När han en gång nödgade folket att åse en
massavrättning på Röda torget och sedan sporde åskådarna, om hans
dom var rättfärdig, svarade de: ”Ja, leve den store
gosudaren! Må förrädarna förgås!”

Men trots alla samhällsupplösande tendenser och trots
den ”stora oreda”, som följde under stridigheterna före
huset Romanovs tronbestigning (1613), vidgades den
moskovitiska staten mer och mer på absolutionens grund.
Självhärskardömet blev Groznyjs fruktansvärda arv åt
eftervärlden.
</chapter>
<chapter name="Moskva på 1600-talet">
<h2><i><sp>MOSKVA PÅ 1600</sp>-<sp>TALET</sp>.</i></h2>

Våra äldsta och utförligaste upplysningar om det stats-
och samhällsskick, som utbildade sig i Moskva, hava vi i
utländska reserapporter.

Som grundläggare av denna kulturhistoriska litteratur
kan betecknas friherre <i>Siegmund v. Herberstein</i>, som med
diplomatiskt uppdrag av den tyske käjsaren besökte
Ryssland 1516—18 och 1526 och efteråt (1549) publicerade
sina reseintryck i Wien. Långt senare (1639) skickade
härtigen av Holstein-Gottorp <i>Adam Olearius (Ölschläger)</i>
i ett diplomatiskt ärende till Persien, och han gjorde
intressanta kulturstudier under färden genom Ryssland.

Från engelsk sida lämnades bidrag av <i>Horsey</i> och <i>Giles
Fletcher</i>, ombud för det engelska handelskompaniet, som
över Archangelsk knöt förbindelser med östra Europa.
Den senare, som kom till Moskva 1588, utgav sitt arbete
1591, men det engelska handelskompaniet sökte förstöra
hela upplagan, därför att boken ansågs skada Englands
kommersiella intressen och spärrade Ryssland för den
utländska handeln, och ännu på 1800-talet var den
förbjuden av ryska censuren. Fletchers skildring är också
hållen i särdeles mörka färger, och personligen hade han
blivit bemött med misstro och kallsinnighet.

Även från Sverige gjordes en beaktansvärd insats i
denna litteratur av den redan nämnde <i>Per Persson (Petrus
Petrejus)</i> från Erlesunda, vilken under Karl IX:s
regering företog tre studieresor till Ryssland och i förening
med De la Gardie intågade i Moskva under den ”stora
oredans” stormiga tronstridigheter. Delvis byggde han på
Herbersteins historiska material, men ock på
lüneburgaren Konrad Bussow, som skrivit en krönika om den
moskovitiska anarkien efter Feodor Ivanovitj’ död 1598.

Det sedliga tillståndet i det dåtida Ryssland målas av
alla resenärer i mer eller mindre mörka färger.
Herberstein fann visserligen moskoviterna ”<i>tämligen</i> nyktra och
arbetsamma”, men vår Petrejus såg hos dem ”så råa och
plumpa seder, att andra nationer måste blygas därför”,
och det venetianska sändebudet Contarini tyckte, att
moskoviterna ”voro sysslolösa hela dagen och drucko på
värdshusen”.

Dryckenskapslasten torde ha varit det mest i ögonen
fallande lytet. En förort till Moskva kallades ej för ro skull
”<i>Nalejka</i>” (häll i!). Utländska krigsknektar fingo supa
hur mycket som helst. Bönderna fingo också sitt
lystmäte, men endast på ”storfurstliga krogen”, d. v. s.
sådana utskänkningsställen, som voro monopoliserade av
staten. Där kunde de supa upp både päls, skjorta och
stövlar, och om någon blev full, släpptes han utan vidare.
Men om någon understod sig att uppsöka en enskild krog,
som ej hörde till ”systemet”, vankades det böter, prygel
eller fängelse, och lönnkrögaren blev efter tredje resan
skickad till Sibirien.

Ett annat starkt framträdande drag var omåttligheten
i mat. Den ökades ju högre upp man kom på
samhällsskalan, och korpulens betraktades som bevis på en
ekonomisk välmåga, som ingav ”medborgerligt förtroende”.

I vardagslag och på själva landsbygden levde man
säkerligen både enkelt och torftigt, men vid kalas bullades
det upp så mycket rikligare, och även i borgerliga hus
kunde det då förekomma, att 20—30 rätter serverades.
Med toaletten var det nog si och så, och till tsarens taffel
kunde hovmännen få hyra klädesplagg ur tsarens garderob
för 6 daler stycket. Kläderna — även damernas — voro
vida och ”bekväma” för att befordra matsmältningen.
Men knussel var där sannerligen icke, och det ansågs
taktlöst, om en gäst skolkade i mat och dryck. ”Det hålles
för en ära att göra gästerna druckna, ty de, som ej vilja
eller kunna berusa sig, varda ej mycket aktade av
ryssarna.”

Tsarens middag bestod i vardagslag av ända till 70 rätter,
och vid högtidliga tillfällen fanns det bortåt 200 fat på
bordet. Träskedar och knivar stodo till gästernas
disposition, men tallrikar och servetter voro okända. En
sådan taffel kunde räcka till midnatt. Då tsaren begynte
spisa, hällde förskäraren ättika, peppar och salt i en skål,
vari matbitarna doppades. Gent emot tsaren iakttogs dock
den strängaste etikett. Intet utländskt sändebud fick
beväpnad närma sig tsaren (Jakob Pontusson De la Gardie
var den ende, som vågade trotsa förbudet!), och om
tsaren täcktes ta en ”latinsk” eller ”tysk” diplomat i handen,
sköljde han sedan sin hand i vigt vatten.

Ett gästabud för ett tyskt sändebud år 1597 skildras
sålunda: Sju ämbare romanée (bourgogne) samt lika
mycket rhenskt, muskot, alicante och malvasir voro framsatta;
därtill kommo 12 kannor mjöd och 10 ämbare bärvin.
Matsedeln bestod av 8 svinstekar, 8 transtekar,
marinerade höns med ingefära, orre med saffran, hjärpe med
plommon, ankor med gurka, gäss med ris, hare med rovor,
älghjärna, kaviarsoppa med citron och gurka, pastejer,
pannkakor, plommon, rötter, kål, gröt m. m. Även
”Domostroj”, den från det 16:de årh. härstammande
hustavlan och hushållsläran, som förknippats med popen
Silvesters namn, räknar upp en massa livsförnödenheter och
läckerheter, som ett förmöget hem på den tiden ”samlat i
ladorna”.

Så länge gästerna ännu höllo sig nyktra, präglades dessa
bastanta gästabud av den strängaste etikett, som tsaren
själv var den siste att bryta emot, och detta ceremoniösa
bordsskick, som naturligtvis endast gick på ytan, smittade
även de högsta samhällsklasserna och de förnämligaste
köpmansfamiljerna. Ett gästabud hos en moskovitisk
bojar på 1600-talet skildras av en tysk resenär sålunda:

”Innan gästerna sätta sig till bords, låter värden inkalla
sin hustru, som skall bjuda dem en skål brännvin. Hon
inkommer med 3—4 tärnor, tar plats i högsätet och böjer
huvudet för gästerna, vilka vid dörren mitt emot buga
sig ända till golvet. Värden stiger nu fram, bugar sig
djupt och ber gästerna kyssa hustrun. Sedan detta skett,
tar hon en skål med dubbelt destillerat brännvin, men
innan gästerna få dricka därav, måste hon själv smaka av
drycken på värdens befallning, i händelse gästerna så
önska. Därpå dricker värden själv, och så gästerna i tur och
ordning. Sedan de sålunda undfägnats, bugar hustrun sig
för dem och går till sina rum, där de kvinnliga gästerna
äro samlade.”

”Under måltiden äta männen för sig, utom vid bröllop.
Men när pastejer och piroger bäras fram, komma värdens
systrar, fränkor och gifta döttrar in och ställa upp
sig i en lång rad. Gästerna stiga då upp från bordet, buga
sig och mottaga en skål brännvin ur deras hand. Men
ogifta döttrar och jungfrur få icke utställas till
beskådande, utan måste stanna kvar i sina gemak. Sedan
maträtterna borttagits, trakterar värden sina gäster
överflödigt med skålars drickande, och slutligen går var och en
hem med gott nöje och tillfredsställelse.”

Att ”tillfredsställelsen” var ganska grundlig efter all
denna traktering, kan man taga för givet. Det är också
närmast av moskoviterna som svenskarna lärt sig konsten
att bränna och förtära ”vin”, och vi ha i detta avseende
visat oss vara mycket läraktiga. Och de ryssar, som på
den tiden besökte Sverige, förgingo med gott exempel; så
t. ex. berättas det, att ett ryskt sändebud, som 1608 kom
till Stockholm, blev så överlastad av ett brännvin, ”bryggt”
på havre, att han dog dagen före den tillärnade audiensen.

Rättskipningen var dålig och fördärvades tidigt genom
mutsystemet. Det var visserligen domaren förbjudet att
ta emot handgåva, men det var ej förbjudet för klienten
att offra en större eller mindre skärv åt helgonbilden i
domarens rum. Efterhand utbildade sig också den högst
betänkliga uppfattningen, att en domare, som hade skött
sin sak bra, borde uppmuntras med en extra dusör, och
denna till sina konsekvenser farliga åsikt delades av en så
fint bildad statsman som historikern V. N. Tatistjev (d.
1750).

På sällsamma rättsfall ha vi många dråpliga exempel.
En engelsman Henry Lane, som 1560 vistades i Moskva,
hade stämts för att betala en skuld. Han var skyldig 600
rubel, men käranden krävde det dubbla beloppet.
Domaren tog två vaxkulor med parternas namn, och det namn,
som drogs, skulle vara vinnande. Lane vann och slapp
sålunda undan med 600 rubel, av vilka 100 tillföllo
”statskassan”. ”<i>Folket prisade himlens rättvisa och den
engelske köpmannens ärlighet</i>.” Och Herberstein anför
följande fall: En domare hade frikänt den part, som <i>gav mer</i>.
Då han härför ställdes till svars av storfursten Vasilij,
Groznyjs fader, ursäktade han sig med förklaringen,
att den rike vore mer förtroendeingivande, därför att han
mindre än den fattige frestades till oredlighet!

Lika dåligt beställt var det med den allmänna
hälsovården. Inländska läkare funnos icke, och de utländska
voro delvis äventyrare à la Bomelius. Groznyjs son
Feodor Ivanovitj hade en läkare från London och en från
Milano. Boris Gudunov lät hämta en läkare vid namn
Willes från England. För att ej få obehag under ditresan
genom Tyskland kvarlämnade han sina böcker i Lübeck,
men han redde sig ändå. Då han förklarade, att han
rättade sin diagnos efter pulsslagen och ”kroppssafterna”,
upptogs detta med stort misstroende. Att vara livmedikus
hos tsarevnan måtte för övrigt ha varit en kinkig uppgift,
ty blev hon sjuk, fick han känna henne på pulsen endast
under ett skynke, och de omsorgsfullt stängda
fönsterluckorna hindrade honom från att urskilja den
sjukas anletsdrag. Efter Willes kommo sex tyska läkare,
som hade fri bostad och kost, betjäning och hästar
samt 200 rubel om året. En rysk läkebok, tryckt
år ”7096 efter världens skapelse” (= 1587) och översatt
från polskan, innehöll följande kapitel: Om örter; om
brännvin; om havs- och flodfiske; om filosofisk
undervisning; om åderlåtning; om apotekarkonsten samt om
ädelstenar. Bland annat fick man av det sistnämnda kapitlet
veta, att agat är bra för hjärtat, och att rubin skyddar
mot elaka drömmar. Även apotekarna voro utlänningar,
företrädesvis från Holland och London; yrket var
misstänkt (giftblandning ingick i dess hemligheter), och än i
dag rekryteras den ryska apotekarekåren till god del från
Tyskland. När farsoter inbryta i Ryssland, t. ex. kolera,
har man hört upprörande historier om vidskeplighet och
okunnighet. Ännu i det förra århundradet förekom det,
att dugliga läkare blevo sönderslitna av den upprörda,
vilseledda folkhopen.

Lika beroende var Ryssland av den utländska handeln.
Redan på Gustaf Vasas tid kommo ryska köpmän till
Sverige för att hämta järn, och genom handelsfördrag
stadgades, att svenska köpmän skulle få idka köpenskap i
Moskva, Kazan och Astrachan och fritt färdas genom Ryssland
till Indien och Kina. Likaså skulle ryska köpmän
obehindrat få färdas genom Sverige till Lübeck och
Antwerpen. Handelsförbindelserna mellan de båda länderna
reglerades närmare genom Stolbovafreden 1617. Och i
Stockholms nuvarande Stadsgård låg som bekant
ryssgården.

År 1547 fick en sachsare vid namn Schlitt i uppdrag
att till Moskva anskaffa hantverkare, läkare, gjutare och
till och med typografer. Men denna plan motverkades av
den Livländska orden, och Lübecks senat lät fängsla
Schlitt och förbjöd exporten av detta levande
arbetsmaterial.

Holländarna, som vid medeltidens slut hade haft egen
gård i Novgorod och tullfri handel, fingo också känning
av de moskovitiska ”restriktionerna”. För sina
handelsrättigheter måste de betala 30,000 rubel. Men i förra
hälften av 1600-talet kom till Ryssland en holländare vid
namn Andreas Vinius, vilken kan anses som grundare av
den ryska järnhanteringen och en föregångsman till den
berömda Demidovska industridynastin. Han fick av ryska
staten år 1632 årliga subsidier å 3,000 rubel för att
upphjälpa den inhemska järnproduktionen och anlade de
första masugnarna i Tula — från samma idoga distrikt
härstammade den smed Nikita Demidovitj, som var
stamfader för den furstliga ätten Demidov.

De mest gynnade utlänningarna i Moskva voro
engelsmännen alltifrån drottning Elisabets tid. Ryssarna
behövde krut, salpeter och svavel, men lämnade i utbyte
förträffliga råvaror såsom hampa, lin, talg, fisk, kaviar,
läder, tjära, vax, honung och pälsverk. Det engelska
sällskapet The Mistery, som grundades av Sebastian Cabot,
upptäckaren av den nordamerikanska kontinenten, hade
redan på sin tid sökt den s. k. nordostpassagen, d. v. s. en
nordlig farled till Kina och Indien. Två skepp gingo
förlorade, men det tredje, ”Edward Bonaventura”, under
befäl av Richard Chancellor, lyckades nå hamn vid Dvinas
mynning 1553. Chancellor kom därifrån till Moskva och
fick tillåtelse att idka handel under tsarens protektorat.
Det engelska handelskompaniet hade nederlag i
Cholmogory och Vologda, egen gård i Moskva samt till och med
egen polis och domstol.

*


Ryssland erbjuder det egendomliga exemplet på en
europeisk stat, som trots de värsta inre, stundom även yttre
motigheter icke blott har motstått tidens stormar, utan
ock rest sig från olycksslagen mäktigare än någonsin
förut. Och vad som för ett västerländskt folk skulle varit
roten till undergång, blev för Ryssland dess styrka och
räddning för många århundraden framåt — det var just
absolutismen, självhärskardömet.

För detta styrelsesätt krävdes i Ryssland ingen
genomgripande omvälvning, ty den östslaviska jordmånen var
väl förberedd därför — särskilt genom den tatariska
invasionen. Den oskrivna lagen om den moskovitiske
tsarens s. k. självhärskarrätt, som ursprungligen blott
betecknade Moskvas självständighet gent emot den
tatariska överherrn, hade av Ivan III och ännu mer av hans
sonson Groznyj tillämpats även gent emot tsarens
undersåtar. Tsaren vart för den ryske bonden en hart när
övermänsklig, helig person, utrustad med alla fullkomliga
egenskaper, särskilt allmakt och ofelbarhet, och det
behövdes ett helt århundrades revolutionära ansatser, för
att denna traditionella uppfattning skulle börja svikta i
sina grundvalar.

Med självhärskardömet befästades också
livegenskapen. Något visst årtal för dess införande kan
naturligtvis icke angivas, ty den utvecklade sig successivt som en
naturlig följd av enväldet. Ursprungligen fanns det i
”Rus” inga andra trälar än krigsfångar. Den ryske bonden
var fri, och detta erkändes uttryckligt av Kievs furstar.
Men — han saknade ofta egen jord och måste skuldsätta
sig för anskaffande av redskap eller kapital, och detta
ekonomiska avhängighetsförhållande lade fröet till den
”officiella” livegenskapen. En början gjordes av de rika
klostren, som hindrade böndernas utflyttning och
därigenom bundo dem vid jordtorvan.

Från Groznyjs tid kan man räkna den faktiska
livegenskapen, ty han införde i sin lagbok av år 1550 en
bestämmelse, att en bonde, som vistades längre tid på främmande
ort, skulle betala årligen 1 rubel 6 kopek. Men detta hade
denne i allmänhet ej råd till, och därigenom lades faktiskt
en grund till bundenhet vid jordtorvan <i>(adscriptio glebæ)</i>.
Då tsaren avlönade sina ämbtsmän med jord, följde
indirekt med jorden dessa vid jorden bundna
jordbruksarbetare, som blevo ekonomiskt beroende av jordägaren. De,
som rymde, straffades som brottslingar, och när jorden
såldes, följde bönderna med som ett slags levande
inventarium. Härifrån var steget ej långt till försäljning av
bönder utan jord, den verkliga livegenskapen, som så gripande
skildrats i den nyare ryska litteraturen, t. ex.
genom Gogols ”Döda själar”. Och denna faktiska
livegenskap fick ett slags laglig bekräftelse år 1762, då Peter III
emanciperade det ryska adelsståndet.

En historiens ironi fogade emellertid så, att just under
Groznyjs skräckregemente gjordes från statsmakternas
sida ett, åtminstone skenbart försök till en s. k.
folkrepresentation. Gosudaren uppträdde en söndag 1550 på Röda
torgets beryktade estrad eller loggia <i>(lobnoje mjesto</i>,
”huvudskalleplatsen”) och sade i menighetens närvaro åt
metropoliten: ”Du vet själv, helige kyrkofader, hurusom jag
vid 4 års ålder berövades min fader. Bojarerna och
magnaterna bekymrade sig ej om mig och blevo självrådiga.
I mitt namn ha de roffat åt sig ämbeten och värdigheter.
Men hädanefter skall jag vara domare och värnare,
avskaffa orättvisor och återställa det bortrövade med folkets
bistånd.”

Här spelade den lömske tsaren ut det stackars folket
som en trumf för att krossa det förhatliga bojarväldet, som
helt visst också hade sina stora skuggsidor. Härigenom
lades grunden till den utvidgade rådsförsamling, som
kallas <i>zemskij sobor</i>. Till den hade även köpmän och ombud
för städerna tillträde (i den första soboren deltogo 376
ombud för bojarer, präster, ämbetsmän och köpmän), men
bönderna voro fortfarande utestängda från alla offentliga
angelägenheter. Några beslut fick denna lösa och
godtyckligt inkallade korporation dock icke fatta. Tsaren
bevistade visserligen icke sammanträdena, men han lyssnade till
överläggningarna bakom ett förhänge, och hans hemliga
biavsikt var utan tvivel att upptäcka hemliga förrädare
och erfara oförsiktiga uttalanden.

Huru värdelös denne zemskij sobor än var för den ryska
samhällsutvecklingen, har den dock satt märken i
Rysslands historia. År 1566 beslöts det livländska fälttåget.
Det var en sådan ”riksdag”, som 1613 valde till tsar den
16-årige Michael Fjodorovitj Romanov, den nya dynastiens
grundare. Omkring 1650 godkände den formellt tsar
Alexejs nya lagbok, och 1653 beslöt den Lillrysslands
inkorporering.

Men någon statsrättslig kraft fick zemskij sobor icke,
och i <i>Stepennaja kniga</i>, den skrift, vari Groznyjs tal till
folket 1550 upptecknades, är just det blad, som handlar om
soborens befogenhet, utrivet. När tsardömet fått sina
närmaste önskemål genom denna folkrepresentation uppfyllda,
brydde det sig ej längre om att inhämta en s. k. folkmening,
och soboren domnade bort efter hand. När regeringen
lämnade alla böneskrifter (”motioner”) obeaktade, utbröt
1648 i Moskva ett svårt upplopp, och hus plundrades, så att
tsaren fann sig föranlåten att ge efter en smula — alldeles
som under ”frihetsåret” 1905, då käjsaren tvangs till
skenbara eftergifter genom reskriptet och manifestet om
en <i>gosudarstvennaja duma</i>.

År 1698 hölls den sista — sjuttonde — soboren.
Institutionen hade överlevt sig själv och förresten aldrig fyllt
någon socialpolitisk uppgift. Samma fiasko rönte inemot
100 år senare det av Katarina pompöst iscensatta
galaspektakel, som gick under namnet ”stora lagberedningen”.

Den intimaste inblicken i det moskovitiska
samhällsskicket på 1600-talet ger oss den bekante ryske
landsflyktingen <i>Kotosjichin</i>, vilken under namnet Selitskij hamnade
i Stockholm 1666 och slutade sitt liv på avrättsplatsen
utanför Hornstull 1667 (han hade råkat dräpa sin
husvärd efter ett bråkigt uppträde). På uppdrag av
rikskanslärn Magnus Gabriel de la Gardie skrev han en
krönika eller rättare sagt samhällsskildring, som samtidigt
översattes på svenska av translatom Olof Didriksson
Barckhusen. Eftersom denna ’översättning’ finnes
tillgänglig i svenskt tryck genom den förträffliga editionen
av bibliotekarien Gustaf Adde 1908, kan det här vara nog
att lämna några belysande utdrag.

Om tsar Aleksejs giftermål heter det i denna
kulturskildring: ”När tsaren under en gudstjänst i Moskvas
kröningskyrka hade varsnat två döttrar till bojaren Ilja
Miloslavskij, lät han sedan skicka en hovjungfru efter en av
bemälte hovmans döttrar, och då han fick skåda henne,
kallade han henne sin tsarinna, klädde henne i tsarisk
habit och förordnade några trogna och gudfruktiga matronor,
som skulle <i>grant akta henne intill den dag bilägret skulle
ske</i>. Vid vigseln höll ärkebiskopen ett tal, vari han sade,
att hustrun skulle vara mannen lydig, och att den ena ej
får förtörnas på den andra, med mindre än att de hava
giltiga skäl. <i>Mannen skall aga henne med ett spö, dock icke
strängeligen, förty mannen är kvinnans huvud, liksom
Kristus församlingens. De skola leva i gudsfruktan,
tukteligen, iakttaga fastorna och leva kyskeligit om söndagar,
onsdagar och fredagar</i>.”

Sedan de nyförmälda dragit sig undan till sovgemaket,
red en stallmästare med draget svärd kring huset hela
natten och ingen fick nalkas — detta av fruktan för trolldom
och häxeri, som särskilt i bröllopsnatten ansågs vara
värre än vanligt. Nästföljande morgon får bröllopsfolket
komma in i sovgemaket och önska de nygifta lycka.
Tsarinnan förärar då åt bojarerna var sin skjorta och
linnebyxor av taft, ”sydt med sölf och guld”.

”Tsarens systrar och döttrar — heter det ordagrannt i
den svenska editionen av denna skrift — princessinnerne
hafwa ock deras särdeles wåhnhus och lefwa som andre
eremiter, ty sällan få de se folk och folket dem, utan de
måste utan återwändo hålla böner och fasta och väta deras
ansikte med tårar, ty de hava fuller makt att härska; men
den makten och friheten hafva de intet, som androm
menniskom af den allsvåldige Guden gifwen är,
nembligen att gifta sig och bära frukt. Och det är icke manerligt
att gifwa dem till äkta åt dess riksförstar och bojarer,
efter de knäser och bojarer äro deras slafvar hos dem, såsom
de ock i sina supplikationer skrifwa sig själfva för
choloper, det är trälar, hvilket skulle hållas för evig skam, om
man skulle gifva en fru sin dräng till äkta. Dessa
utrikes konungasönom och förstom är ej heller manér att gifva
dem till äkta, förty de äro icke af samma religion, och
däreljes stode hos dem skymf och nesligt; detta länder och
därtill, att de litet veta utaf andra nationers och herrskapers
tungomål och politik, hvaraf kunde lätteligen förorsakas
en vämjelse hos dem.”

Om de moskovitiska prinsarnas uppfostran får man
veta, att de till det andra levnadsåret ha som amma en fin,
ren, hälsosam hustru samt till det femte året som
fostermoder en gammal ärlig bojaränka jämte en ”torramma” och
flera nödiga tjänarinnor. Därefter få de till guvernör en
”saktmodig, förståndig bojar” samt en lärare, som ej
är drinkare. ”Men det är ej manerligt, att barnen i
Ryssland få lära sig latin, grekiska, tyska eller annat språk.”

Hovstaten var ett högst invecklat maskineri. I det
tsariska köket tjänstgjorde 150 kockar, diskare o. s. v., och
dagligen utdelades ända till 3,000 matportioner. Om något
på vägen spilldes ut eller snattades, vankades naturligtvis
prygel. I ladugården i Moskva fanns det 200 kor.
Kryddor och specerier hämtades från — Archangelsk, d. v. s.
sjöledes från England, och fisk från Ladoga och Volga.
I stallet stodo 150 rid- och vagnshästar, och i hela landet
funnos 40,000 hästar för tsarens räkning.

Bojarernas rådskammare hade förlorat all betydelse,
men dess tyngre vilade tsarens hand över dem. De måste
dagligen uppvakta tsaren och buga sig till jorden för
honom, både i palatset och i kyrkan. Kom någon för sent,
blev han bannad eller ”satt i tornet”. Med våld tvingades
han också till den tsariska taffeln, och de, som ej hade
egna galakläder, fingo hyra sådana ur den tsariska
garderoben. Vägrade någon detta, sletos hans kläder av och han
kläddes i den tsariska tvångströjan. Råkade någon ut för
tsarens onåd, måste han ligga kvar på mattan, tills tsaren
lät honom stiga upp. Vid uppvaktningar eller rapporters
avlämnande fingo de aldrig sitta. Blevo de dödströtta,
kunde de få pusta ut en smula i förrummet. När de i
släde eller med hjuldon nalkades tsarens gård, måste de
stiga ur på långt håll och gå till fots. För köpmän,
främlingar och bönder var det strängeligen förbjudet att gå över
gården.

Högst eeremoniösa voro ock de diplomatiska
sedvänjorna. Sändebuden fingo endast tala i enlighet med sina
instruktioner, ty ”den ryska nationen är av naturen ett
högdraget folk och ovanligit i alla saker, ty i hela landet
hafvas inga goda övningar, ej heller vilja de vänja sig till
något annat än till högfärden allena. Därhos ha de lust
till vederstyggliga ting, hat, avund och orättrådighet.
Därför tala de på grund av sin olärdhet väl mycket som vidrigt
är, understundom förneka och taga de tillbaka sina ord
eller förvränga dem och skjuta skulden på tolkarna.”

För tsarinnan kunde inga utländska sändebud få
audiens, ty — säger Kotosjochin — ”de moskovitiska
kvinnfolken hava intet lärt läsa och skriva, ej heller vänjas de
därvid, varav kommer att de förmedelst medfödt förstånd
äro simpla, enfaldiga samt obetänksamma och blödiga i
tal och diskurser, och det skulle lända tsaren till skymf,
om hon ej kunde konversera med legaterna”.

När ryska sändebud skulle skickas till utlandet, fingo
de låna kläder, hästar o. d. ur tsarens förrådskammare.
Vid taffeln hos en utländsk potentat skulle de skåla först
för det tsariska majestätet, sedan för värden. Om
invändningar gjordes däremot, skulle de vägra på nytt och fordra,
att det tsariska majestätets ”gesundheit” dracks först. Ett
ryskt sändebud, som kom till Paris under Ludvig XIV:s
regering, krävde till och med, att själva ”solkungen” skulle
stiga upp, då tsarens namn nämndes, och han kunde knappt
förmås att blotta sitt huvud för den franske monarken.

Utländska resor voro då överhuvud förbjudna för
ryssarna, ty man var rädd, att ungdomen skulle smittas av
främmande seder och religioner. Köpmännen måste ställa
hög kaution. Om en bojar olovligt reste utomlands eller
skickade sin son dit, blev hans egendom konfiskerad, och
de hemmavarande tvungos medels tortyr att yppa hans
vistelseort.

En intressant skildring ha vi av den diplomatiska resa,
som Tjemodanov år 1656 med en svit av 33 personer
företog till Italien. Den kontanta reskassan var ganska
klen, men i stället medfördes 4,000 skålpund rabarber och
en massa sobelskinn, som dels skulle skänkas bort, dels
avyttras till höga priser. Under resan, som företogs sjöledes
från Archangelsk till Livorno, gjorde de den geografiska
upptäckten, att Spanien sammanhänger med Italien. Av
italienarna skildrades dessa ryssar som smutsiga och snåla
barbarer. De förvarade sina näsdukar under mössorna,
togo maten med fingrarna och lade munsbitar tillbaka på
faten. Tjänarna voro ofta onyktra. När den polske tolken
en gång sökte lugna Tjemodanov, som hade slagit en
betjänt, blev han spottad i ansiktet, och då han kastade sig
på golvet för att till ursäkt kyssa diplomatens fot, fick
han en spark. Som bevis på tsarens gudfruktighet anförde
ryssarna, att han förbjudit sina undersåtar att röka, ty
”hittills har näsan varit den enda kroppslem, varmed
moskoviterna icke syndat, och nu vill tsaren hindra
åtminstone denna synd”.

Stats- och förvaltningsmaskineriet bestod av 40
kugghjul, de s. k. <i>prikazerna</i>, som på ett så underbart sätt
ingrepo i varandra. Dessa kanslier avlöstes i början av 1700-talet
av de efter svenskt mönster inrättade kollegierna, vilka
hundra år senare måste lämna plats för ministerierna.
Det viktigaste av dessa ”departement” var <i>prikaz tajnych
djel</i>, tsarens hemliga kansli, som förutom sina officiella
åligganden även hade uppsikt över fyrverkeriväsendet och
tsarens falkjakt. Det var under Alexejs regering en
mycket omtyckt sport, och för den skull underhöllos 100,000
duvnästen i Moskva.

De utrikes angelägenheterna ombesörjdes av <i>posolski
prikaz</i>, som hade 50 translatorer och 70 tolkar, varav tio
dag och natt skulle vistas i kansliet. Där upptogs ock
lösepänningen för fångar genom en skatt, som lades på alla
invånare och inbragte 150,000 rubel. Viktigt var ock
<i>streletskij prikaz</i>, ett slags livgarde, som rekryterades ur den
förmögnare klassen och bildade 20 regementen à 1,000
man. Dagligen höllo 500 <i>streltser</i> (”skyttar”) vakt i
Moskva. Dessutom fungerade de som ett slags brandkår
och voro för detta ändamål försedda med yxor, ämbare
och brandhakar. Efter en eldsvåda kunde det väl hända,
att de själva visiterades, för att man skulle övertyga sig
om att de ej ”räddat” något för egen del. Om någon
uteblev från denna mönstring, straffades han med prygel.
Dessa streltser blevo snart nog en egenmäktig, farlig
militärmakt och det behövdes tsar Peters energiska
hänsynslöshet för att kväsa dessa moskovitiska janitjarer.

Dessutom fanns det prikazer för tsarinnans
klädkammare, för proviantering, för myntprägling, för de olika
landsdelarna (Sibirien, Kazan, Astrachan, Lillryssland),
för apotek och hälsovård m. m. I senare delen av
1600-talet fanns det i hela Ryssland blott 30 läkare och
apotekare, samtliga utlänningar.

Förglömmas må slutligen ej <i>razbojnoj prikaz</i>,
avdelningen för stråtröveriets utrotande — ett för det gamla
Moskva karakteristiskt departement. Voro sederna då
råa, voro bestraffningarna det icke mindre. Ensamt i
huvudstaden fanns det 50 skarprättare. ”Bödelsämbetet
kan i Ryssland en var bekomma, som har lust därtill.” För
utpressande av bekännelser användes grym tortyr. Den
anklagades skjorta drogs av, så att han blev naken till
midjan, och händerna bakbundos på ryggen. Bödeln slog
med läderrem 30—40 slag i timmen, och detta upprepades
två gånger dagligen med en veckas mellanrum, tills
bekännelsen framtvingades. Eller ock näpstes offret med
glödande tänger. Om han ändå ej bekände, kvarhölls han
i fängelse, tills någon gick i borgen för att vederbörande
ej skulle begå något bovstreck. Den första resan
straffades syndaren med knutpiska och förlust av det ena örat,
den andra med liknande slag och mistning av det andra
örat samt förvisning till Sibirien, vars lämplighet som
förvisningsland upptäcktes ej långt efter kosackbonden
Jermaks inträngande i nejderna bortom Ural. För mord
pliktades med halshuggning, för landsförräderi med
kroppens sönderstyckande i fyra delar. För trolldom och
hädelse blev den anklagade levande bränd, och den, som
förtalat tsaren, fick tungan utskuren. En falskmyntare fick
smält bly i halsen eller miste hand och fot o. s. v.

För kvinnor stadgades samma straff som för männen,
fast de sluppo brännas levande eller nypas med eldtång.
En barnamörderska blev levande begraven. På grund av
äktenskapsbrott blevo båda parterna nakna offentligt
piskade på torget, ”havandes intet anseende till personen”.

Om kvinnornas underordnade ställning hava vi många
in- och utländska vittnesbörd, såväl vår landsman
Petrejus som ”Domostrojs” kärva sedelära. De voro strängt
isolerade, men skildras ändå som lättfärdiga. I varje
förmöget hus skulle finnas en yngling, som vaktade över
deras vandel, men naturligtvis ofta mutades av dem. Vid de
tillfällen, då damerna visade sig obeslöjade, krävde
modets stränga tyrann, att de hade ögon, hals och händer
målade med olika färger: svarta ögonhår färgades vita,
de ljusa svarta o. s. v.

Före giftermålet fördes en mängd förhandlingar om
hemgift m. m. Den påtänkta brudens föräldrar tillredde
en måltid, där brudgummens anhöriga gjorde sig
underrättade om hennes utseende och förtjänster. ”Vill friaren
— säger Kotosjichin — själv beskåda jungfrun, till vilken
han friar, <i>kunna</i> hennes föräldrar tillstädja detta, helst
om deras dotter är dägelig och utan vank. Men sedan han
beskådat henne och dock icke fattar behag i henne, utan
förolämpar och talar illa om henne eller avråder andra
friare, och om föräldrarna få veta detta, söka de tvinga
honom till äktenskap på rättslig väg. Men har han under
tiden gift sig med en annan, så måste han betala
skadestånd... Om en jungfru är liten till växten, ställes hon
på en pall och klädes i långa kläder, så länge hon
beskådas, på det hon må synas stor i männens ögon.”

Ofta fick dock friaren ej se sin utvalda förr än efter
vigseln, och detta vållade naturligtvis mångahanda
bedrägerier och fusk. Märkte han då, att han blivit bedragen
och fått Lea i stället för Rachel, sökte han övertala henne
att godvilligt gå i kloster som nunna. Men fogade hon
sig icke däri, trakterade han henne med hugg och slag och
”tillfogade henne all vedervärdighet, som han någonsin
förmår”. Om saken drogs inför domstol och makarna
blevo lagligt skilda, fingo de i regeln ej gifta om sig under
de närmaste sju åren. ”Men somblige av äkta folket,
både man- och kvinno-, äro så väl sinnade, att de förgöra
varandra med gift.”

Om ”Kremlin” säger Petrejus, att ”slottet var byggt av
kalk och tegelsten i fyrkant, befästat med djupa gravar
och starka murar”. I en djup grav låg en lejongård, och
bredvid storfurstens hus i ”italiensk stil” stod patriarkens
palats. I mitten av 1600-talet hade Moskva redan 50
kyrkor, förutom en oräknelig massa huskapell, det höga Ivan
Velikij-tornet och den vidunderliga jätteklockan <i>(Tsar
kolokol)</i>, som väger 250,000 kilogram och efter flera
omgjutningar ännu står där som en jättevålnad från
Groznyjs tid.

Redan Herberstein uppskattade Moskvas storlek till mer
än 40,000 gårdar och bortåt 100,000 själar. Men gatorna
voro så smutsiga, att man ej kunde gå på dem utan
stövlar, och när det eldades, kunde man ej vistas inne för
röken. Hettan var som i en badstuga. För varje hus fanns
det galler (”spanska ryttare”), och nattetid vågade sig
ingen ut utan lykta.

Sådant var detta underbara Moskva i senare delen av
1600-talet, då tsar Alexej Michajlovitj förberedde
jordmånen för den sociala omvälvning, för vilken Peter den store
med rätta fick den historiska äran.
</chapter>
<chapter name="Peter den store">
<h2><i><sp>PETER DEN STORE</sp>.</i></h2>

Moskvas andliga och materiella isolering var dock i
längden ohållbar, för så vitt Rysslands befrielse från det
tatariska oket skulle ha någon kulturell betydelse för
Europa, och alla avspärrningsåtgärder kunde ej hindra, att
främlingar — särskilt köpmän, läkare och hantverkare —
kommo in och till detta underliga land medförde sina
västerländska seder och oseder. De lyckliggjorde
Ryssland med sådana konstiga nyheter som att t. ex. lyfta upp
vatten med pumpar, att mala säd medelst väderkvarnar
— för att inte tala om sådana gudlösa påhitt som att
berusa sig av kaffe och tobak, umgås med obeslöjade
kvinnor m. m. — och vid själva hovet uppfördes 1672 ett
skådespel ”Ahasver och Ester” av en tysk trupp med
anspelningar på tsar Alexej och hans gemål (föreställningen
räckte tio timmar i sträck!). Det fanns sålunda
förutsättningar för en social omvälvning, och det behövdes blott
mannen, som satte det klumpiga maskineriet i gång.

I byn Kolomenskoje vid Moskva hade tsar Alexej 1675
mottagning för ett främmande sändebud. Under
audiensen sprang en dörr oförmodat upp, och på tröskeln visade
sig tsarevnan Natalia, som med en treårig pilt i handen
stått och lyssnat. Uppenbarelsen av en kvinna vid ett
sådant offentligt tillfälle var som ett varsel, att det var
denne pilt förbehållet att bryta ned de sociala skrankorna
och göra en bräsch i den kinesiska mur, som ännu skilde
Moskva från Europa.

Tsar Alexej, som blev fader till 14 barn, hade 1671 gift
om sig med Natalia Kirillovna Narysjkina, en fosterdotter
till den ”europeiskt” bildade bojaren Artamon Matvejev,
gift med en Hamilton. I detta äktenskap föddes den 30
maj år ”7180 efter världens skapelse” (= 1672) sonen
Peter Alexejevitj. I barndomen röjde denne gosse ingen
synnerlig begåvning; han hade dålig handstil och var klen
både i rättskrivning och räkning, men han var händig och
vetgirig. Efter sitt tionde år uppehöll han sig i byn
Preobrazjenskoje vid ån Jauza, där den ”tyska” förstaden
eller främlingskolonien <i>(Njemetskaja sloboda)</i> låg.
Moskvaborna själva bodde i <i>posad</i>, d. v. s. den egentliga staden,
som vuxit upp kring Kreml. Där fingo ”tyskar” (=
utlänningar) eller <i>njemtsy</i> (”de stumma”) icke vistas. Åt
dem gavs frihet <i>(sloboda)</i> att slå sig ned i en förort. Men
det var dock mindre tyskar än holländare, skottar och
engelsmän, till yrket köpmän, läkare, lärare, apotekare,
byggmästare och officerare. De bodde i stenhus med
trädgårdstäppor, och schweizaren Lefott hade ett rymligt,
elegant hus, där man idkade ett ganska ogenerat umgänge
och där det fanns en danssal för 300 personer med
tapeter och tavelgalleri. Dessa utlänningar blevo den
blivande tsarens första läromästare i den ”europeiska skolan”.

Men den unge Peter Alexejevitj umgicks också med
bondpojkar och stalldrängar, med vilka han lekte krigiska
lekar. Där fanns en bonde Sergjej Leontev Buchvostov,
”den förste ryske soldaten”, som blev hans förste
inhemske lärare i krigskonst och lade grunden till det första
kompaniet, <i>potiesnaja rota</i>, varur sedermera de båda
gardesregementena (Preobrazjenska och Semenovska)
framgingo. Redan 1687 hade Peter byggt en liten fästning
”Pressburg”, och från ett strelits-regemente hämtades
vapen, trummor och flöjter. En skvadron av drängar
uppsattes, och i spetsen för den lekte Peter krig med
”polackarna”, vilka representerades av kyrksångare under befäl
av hovnarren Turgenev. Det var barnsliga upptåg och
groteskt skämt, men bakom låg i själva verket ett djupt
allvar.

Men ännu mer lockade vattnet och havet Peters livliga
fantasi. I Izmailovo hade han hittat en gammal engelsk
båt, som kommit från Archangelsk till Dvina, och hans
förste lärare i navigeringskonst blev den holländske
båtbyggaren Timmermann. Två andra holländare, Karsten
Brandt och Kort, lärde honom konsten att fara på sjön
”mot vinden”, d. v. s. att segla. Från Jauza kom han
sålunda till Perejaslavlj (i guvemementet Vladimir), och
därifrån utmed Dvina till Archangelsk (1693). Ombord
på en skröplig skuta mötte han ett holländskt fartyg,
lastat med kanoner, möbler, franska viner, apor och
bologneserhundar. I sin förtjusning gjorde Peter sig till kapten
i den ryska flotta, som ännu ej fanns. Men gunstlingen
Romodanovskij, Buturlin och skotten Gordon fingo amirals
rang. I sin imitationsmani tog han ock den holländska
trikoloren till mönster för den ryska flaggan, blott med
den skillnad, att den vita färgen flyttades överst.

Av naturen helt visst fredsälskande, fick Peter i hela
sitt liv kämpa med yttre och inre fiender. Till tronen
nådde han 1689 endast genom att våldsamt undanröja sin
äldre halvsyster Sofia, och denna strid mellan de båda
syskonen blev ett slags kulturkamp, en kraftmätning mellan
det gamla Moskva och det nya Ryssland. Peter avgick
med segern, och det var helt visst till Rysslands lycka. Men
hans framgångar berodde dock icke blott på en ovanlig
energi, utan ock på en sällsynt tur; det var stundom
mindre resultatet av en målmedveten beräkning än av ett
skickligt utnyttjande av gynnsamma tillfälligheter.
Denna tur följde honom under hans äventyrliga seglatser
och vilda dryckeslag; den följde honom vid Poltava och
under det turkiska fälttåget till Prut 1711.

I sammanhang med Peters energiska dådlust står ett
karaktärsdrag, vilket väl är betecknande för alla
halvciviliserade folk och kännetecknar alla orientaliska
despoter: han kunde vara oförvägen, stundom tapper, men det
sanna personliga modet saknades hos honom. Även i detta
avseende måste han uppfostra sig själv, innan han kunde
uppfostra sitt träliska folk. Av fruktan för sin syster
Sofia flydde han halvnaken nattetid från Preobrazjenskoje
till Troitska klostret, och det var av en till feghet
gränsande försiktighet, som han själv höll sig undan i slaget
vid Narva. Omedelbart före Poltava-slaget var han ock
ängslig, och det var först under själva drabbningen som
han återvann sin beundransvärda kallblodighet. Och
samme man, som med synbar njutning eller åtminstone stor
kallsinnighet kunde åse tortyr, övervann aldrig en
barnslig skräck för krypdjur, särskilt kackerlackor.

Peter var alls icke något originellt, nyskapande snille,
men han hade en ovanligt snabb uppfattnings- och
efterhärmningsförmåga, och liksom han i det yttre var huvudet
högre än de flesta andra i sitt rike, höjde han sig i
andligt avseende jättelikt över sin omgivning och tryckte
genom sin impulsiva personlighet sin prägel på hela
Ryssland. En jätte i aptit, kände han ej heller gränser för
sin andliga kunskapstörst, och oavbrutet livlig i sitt yttre
uppträdande, kunde han aldrig koncentrera sig på en enda
uppgift, utan splittrade sin verksamhet i tusentals
detaljfrågor. Det var en sällsam blandning av despot och
gyckelmakare, av hyena och apa. Despot av naturen och
genom de moskovitiska traditionerna, tålde han inga
motsägelser och lät sina personliga tycken till god del bestämma
de ofta planlösa reformansatserna. Själv hade han klen
skäggväxt — alla måste därför raka sig; han tyckte ej om
kortspel, och därför fingo andra ej spela, men dess mer
älskade han dryckeslagen. Han tålde ofantligt i den vägen
och fann ett nöje i att se andra berusade, helst som han
därigenom hoppades kunna avlocka dem hemligheter. Han
tyckte om att färdas i båt och därför brydde han sig ej
om att bygga broar över Neva.

Det låg något barnsligt i denna råa, men ursprungliga
natur. Vid fredsslutet 1721 gav han med trumslag själv
signalen till festligheten, som avslutades med en veckas
maskeradupptåg, och då han antog käjsartiteln, generade
han sig ej för att själv antända fyrverkeriet, enär den
ordinarie raketkastaren redan hade hunnit supa sig full.
Var han vid gott lynne, kunde han kyssa tandköttet på
en gunstling. Då han en gång i mörkret av misstag råkat
prygla Volkonskij med sin <i>dubina</i> (knölpåk), som ofta
dansade på hovmännens rygg utan hänsyn till rang,
tröstade han den oskyldige med att han kunde räkna sig
denna avbasning till godo vid nästa förseelse.

Men samma upptågsmakare, som spelade undersåtens
roll inför sin gunstling Romodanovskij och utan knot tog
emot förebråelser, om han — den verklige tsaren — ej
blottade sitt huvud för narrkäjsaren, var ock sitt lands
värsta skarprättare och bödel. När t. ex. hovfröken
Maria Hamilton 1719 avrättades för barnamord och
försnillning, var Peter själv skarprättare, tog upp det avhuggna
huvudet och höll ett slags föreläsning om anatomi, varpå
han kysste de stela läpparna. Detta tyder på djuriska
böjelser i förening med det vilda naturbarnets naiva
nyfikenhet, men stod dock fjärran från Groznyjs abnorma
böjelser.

En mörk fläck på Peters karaktär var hans omänskliga
beteende mot tsarevitj Alexej, son till Eudoxia
Lapuchina, från vilken Peter skilde sig efter blott 3 månaders
äktenskap. Denne stackars son, from till sinnelaget, men
tidigt förstörd av utsvävningar, hade ingått ett olyckligt
äktenskap med Charlotta av Braunschweig, den första av
de otaliga tyska prinsessor, som möjliggjort den
romanovska dynastiens bestånd. Efter att med en dum finsk piga
ha flytt till utlandet blev Alexej genom Peter Tolstoj —
den grevlige stamfadern till författaren på Jasnaja
Poljana — lockad hem och för högförräderi dömd till döden
av 127 domare. Även efter domens avkunnande pinades
han med tortyr i fängelset, där han dog, och liket
utställdes åtta dagar till beskådande. Under inkvisitionen
förhördes ock hans mor i klosterfängelset. Hon var
faktiskt oskyldig, men erkände en kärleksförbindelse med en
major Gljebov. Han spetsades på en påle, men fick av
gunst och nåd behålla pälsen på i vinterkölden. Eudoxia
flyttades av den svartsjuka Katarina I till ett kloster vid
Ladoga, och först efter Katarinas död fick hon
upprättelse, då hennes sonson Peter Alexejevitj besteg tronen. Men
Eudoxia drog sig frivilligt tillbaka till Moskvas
Novodjevitje-kloster, där ock Peters syster Sofia dog. Emellertid
ansåg Peter, att tronföljden och Rysslands framtid voro
tryggade genom detta barbariska handlingssätt, och han
förhärligade själv sitt dåd med en medalj med inskriften:
”Horisonten har klarnat”.

I Peters omåttlighet och blinda efterhärmningsmani
låg det något äkta ryskt. Däremot saknade han totalt
”den breda naturens” frikostighet och slöseri; tvärtom
var han mycket sparsam och hade för egen del högst
enkla vanor. De dyrbara festmåltiderna lät han sina rika
gunstlingar, Mensjikov m. fl., bestå i sina präktiga palats.
På sina utländska resor förvånade Peter genom sin
snålhet. I hotellet i Dresden nedpackade han för egen
räkning gardiner, som det sachsiska hovet lånat ut; i
London släckte han ljusen, som brunno ”i onödan”, och
i en fabrik i Paris fick arbetspersonalen, som han tröttat
med närgångna frågor, i drickspengar hela tre francs.

Men bakom denna snålhet låg en stor tanke, som
hedrade Peter. Han var mån om statens bästa och betraktade
sig som dess förste tjänare. Vid ett järnbruk i Rjazan
hade han en gång med kroppsarbete förtjänat 64 kopek och
köpte sig därför ett par nya skor på torget. Hans
företrädare hade haft minst 200,000 rubel i årsinkomst av
privata gods, men Peter ställde allt detta till statsverkets
förfogande och behöll för egen del blott det lilla romanovska
stamgodset i guvernementet Novgorod med 800 själar.

När Peter 1697 företog sin första resa till västerlandet,
bröt han med en helig moskovitisk tradition, ty alltsedan
furst Iziaslav av Kiev år 1075 besökte den tyske
käjsar Henrik IV i Mainz, hade ingen storfurste eller tsar
vågat överskrida sitt lands gränser. Emedan denna resa
på samma gång hade ett politiskt syfte — att värva
bundsförvanter i den stora kamp, som han instinktivt anade —
leddes expeditionen av tre officiella ambassadörer, Lefort,
Golovin och Voznitsin, under det att tsaren själv dolde
sig i sviten under det anspråkslösa namnet Peter
Michajlov, ”en lärling, som söker lärare”.

Den bästa behållningen av sina resestudier fick Peter i
favoritlandet Holland, där tsaren verkligen var
timmerman. Huller om buller studerade han arkitektur,
mekanik, fortifikation, anatomi: han gjorde bekantskap med
så underliga föremål som brandsprutan, kompassen,
mikroskopet, sågen och hyveln, och redan från Holland
skickade han till Moskva 260 lådor med vapen, kanoner,
segelduk, instrument, kork, ankare samt åtta
marmorblock och en uppstoppad krokodil — grundvalen till hans
blivande ”Kunstkamer”, ett slags Barnummuseum i den
nya huvudstaden.

Lika livaktig var han i England. Men i Kensington
palace hade han mindre intresse för konstskatterna än för
en apparat, som visade vindens riktning, och framför
slottssalarna föredrog han en krog i förstaden Detford,
som under namnet ”Tsarens tavern” fanns kvar ännu i
början av 1800-talet.

När han efter fyra veckors färd anlände till Wien, var
det en sällsam ambassad, som gjorde sitt intåg i
Donau-staden. Den bestod av en hovmarskalk, en stallmästare,
sju hovmästare, fyra kammarherrar, fyra dvärgar, sex
pager, sex trumpetare, en munskänk, en kock, en furir,
tolv lakejer, sextio kuskar, tjugufyra kammartjänare,
trettiotvå betjänter, trettiosex vagnar och fyrtiofyra
hästar. Men själv brydde tsaren sig föga om etiketten,
att han, brinnande av nyfikenhet, hoppade upp i en
vanlig postkärra och slank in i staden inkognito före de
andra. Och vid galataffeln hos käjsaren stod Peter i
förklädnad bakom hedersplatsen, som intogs av Lefort,
ehuru värden icke var okunnig om de ombytta rollerna.

Den från Wien fortsatta resan till Venedig avbröts
plötsligt genom ett ilbud om de självrådiga strelitsernas
uppror 1698. Peter skyndade hem hals över huvud och
kvävde revolten med en oblidkelig grymhet, som kunde ha
hedrat en Groznyj. I Preobrazjenskoje inrättades 14
tortyrkammare, där hundratals offer dagligen stektes på
halster. Ännu år 1727 stodo pålar med avhuggna huvuden
kvar på det beryktade ”Röda torget” i Moskva. I sina
bestraffningar förblev Peter alltid barbaren. Men hans
verk befästades.

*

Tsar Peters första stora försök att rycka Ryssland
närmare till Europa bestod i att flytta huvudstaden från
Moskva längre västerut, till en kust, och härför valde han
en obemärkt plats i ”ögonvrån av somnad nord”, där den
breda Neva med sina många armar utgjuter sin
vattenmassa i Finska viken. Platsen var onekligen illa vald, ty
hela terrängen var ett sumpigt träsk (det är just
betydelsen av det finska ordet <i>neva)</i>. Nästan halva året är staden
infrusen, och först på senare tid har man genom en djup
havskanal kunnat göra Petersburg åtkomligt för stora
fartyg. Utan tvivel hade det varit förmånligare för
Ryssland, om dess nya huvudstad hade förlagts till
sydvästra delen av Östersjön eller rentav till Svarta havet.
Men så som Petersburg med sina breda prospekt
uppfördes på dessa träsk, är det i sitt slag en beundransvärd
skapelse, en konstens triumf över naturen.

Stadens grundande står i intimt samband med det stora
nordiska kriget. Redan från 1300-talet hade svenskarna
fått fast fot vid Neva och vid flodens utflöde ur
Ladoga-sjön anlagt ett fäste Nöteborg (på ryska Orjech), som
sedan fick lämna plats för den beryktade fästningen
Schlüsselburg. Nöteborg intogs 1702 av ryssarna, som
härifrån framträngde till Neva-mynningen, och år 1703
vunno de en liten sjöseger, i det att de togo de svenska
fartygen ”Gäddan”, vars kapten Johan Vilhelm omkom
med sitt manskap, och ”Astrild”, vars befälhavare Peter
von Werden gick i rysk tjänst. Detta skedde i närheten
av den holme, på vilken den svenska befästningen
Nyenskans var belägen. Denna framgång gav det närmaste
upphovet till Petersburgs anläggning. Ursprungligen
hade Peter troligen endast avsett att här bygga en
flottstation, men ju mer svenskarna avlägsnade sig från Finska
viken, dess mer utvidgades byggnadsplanerna, och efter
Poltava-slaget kunde Peter med stolt tillförsikt säga: ”Nu
är den säkra grunden till <i>Sankt-Petersburg</i> lagd.”

Början var naturligtvis mycket blygsam, och massor av
arbetare — däribland många svenska krigsfångar — dogo
av sumpfeber och undernäring, ty på den tiden var
månadslönen för en kroppsarbetare i Ryssland högst en
rubel. Men det gick dock framåt. Varje bonde, som kom
till staden, skulle ha med sig sten för att stötta den lösa
stadsgrunden, och Peter, som för egen del behöll sina
enkla levnadsvanor, såg gärna, att hans gunstlingar uppförde
präktiga palats, medan han själv hade en enkel bostad.
Redan vid slutet av Peters regering hade den nya
huvudstaden 70,000 innevånare, och dess årsbudget krävde
30,000 rubel, d. v. s. hälften av kostnaderna för hela
hovstaten.

Det var en stor tilldragelse i Rysslands historia, då en
dag i nov. 1703 det första handelsfartyget — en holländsk
skuta — av Peter själv lotsades in till staden vid den s. k.
Harholmen (finska Jänni-Saari), numera kallad
Peterburgskaja. Där hade Peter egenhändigt byggt sitt hus
(”Mitt paradis”) samt uppfört krogen ”De fyra
fregatterna” och en liten träkyrka, som efter en eldsvåda inom
kort ersattes av den petropavlovska katedralen, där de
ryska käjsarfamiljerna ligga begravna inom den sorgligt
beryktade fästningsholmens ringmur. Och på andra sidan
Neva reste sig snart det ena palatset efter det andra:
amiralitetet med sitt båtvarv, Mensjikovs slott och vid den
storslagna Sommarträdgården Vinterpalatset, som dock
blev färdigt först under Katarina II och brann ner 1837,
då det nya Vinterpalatset — det största käjsarslottet —
byggdes.

Men redan före denna byggnadsverksamhet hade Peter
visat sitt ärliga uppsåt att bygga om det ryska samhället
från grunden. År 1699 utfärdades en ukaz om
skäggklippning, till de gammaltroendes stora förfäran, ty därigenom
förvanskades kantänka ”gudsbelätet” och samma år
reformerades kalendern efter den kristna tideräkningen
(”gamla stilen”). Under de närmast följande åren beslöts
inrättandet av apotek (i Moskva ej mindre än åtta),
och 1706 grundades det första hittebarnshuset. För
sedlighetens höjande stadgades, att inga s. k. oäkta eller
vanskapta barn finge avlivas, och att minst sex veckor skulle
förflyta mellan förlovning och giftermål, så att
kontrahenterna skulle lära känna varandra. Härigenom undveks
ock allt fusk, som förut bedrivits, då friaren ej fått se
sin tillkommande före bröllopsdagen.

Att dessa sedliga ansatser ej buro bättre frukter kom
sig icke blott av att det ryska samhället då ännu stod på en
så låg moralisk nivå, utan berodde ock i någon mån på
tsar Peters eget dåliga föredöme. Om t. ex. en förseelse
mot god ton straffades med att den brottslige måste dricka
ett extra glas brännvin, kunde detta naturligtvis endast
tjäna till att främja dryckenskapen. Samkvämen slutade
vanligen med de värsta dryckesgillen. En gäst grät, en
annan rullade sig under bordet, en tredje klev över bordet
och trampade sönder fat. Peter skänkte själv i brännvin
med en träsked ur en så, som bars av sex grenadierer.
Lägger man härtill, att utgångarna till dryckessalen voro
strängt bevakade, stundom stängda utifrån, kan man
föreställa sig, huru en sådan valplats skulle se ut på
småtimmarna.

Ett viktigt exempel på detta grova nöjesliv var ”den
allerskojigaste synden”, en hädisk parodi på den högsta
kyrkliga myndigheten, som Peter själv instiftade efter
patriarkatets avskaffande. Detta supgilles president,
tsarens f. d. religionslärare Zotov, tvangs vid 88 års ålder
att gifta sig med en 60-årig nunna. Paret vigdes i Peter
Pauls-kyrkan av en 90-årig präst. I spetsen för
bröllopståget över den frusna Neva satt i en släde, dragen av
fyra björnar, narrkäjsaren Romodanovskij, föreställande
kung David med en lyra, beklädd med björnskinn.
Brudparets släde drogs av en bock och en hjort med väldiga
horn. Utländska diplomater måste vara med i gyckeltåget,
skröpliga hovmän och ynkliga dvärgar redo på hundar,
oxar, svin, och själv slog Peter gladeligen på trumma.

Alla dessa narraktigheter och utsvävningar få dock icke
undanskymma de obestridliga förtjänsterna hos denne
man, åt vilken historien har givit det ofta missbrukade
epitetet: den store. Förutom sitt militära nit, som
möjliggjorde segern över Karl XII, hade han en vaken blick
för näringslivets höjande: stuterier anlades,
järnhanteringen uppmuntrades, statsförvaltningen ordnades (efter
svenskt mönster) o. s. v. Den andliga odlingen
främjades, ehuru Peter betraktade vetenskapen endast ur den
praktiska nyttans synpunkt. Han införde tryckerier,
reformerade den ryska rättskrivningen och grundade skolor
för officerare, ingeniörer och sjömän. För söner av
tjänsteman och poper inrättades till och med obligatoriska
folkskolor, ehuru deras antal var mycket ringa (år 1716
endast 42 med 2,000 lärjungar). Allt detta var ej
möjligt utan duktiga medhjälpare — särskilt från det
ringaktade Ukraina, men detta förringar ej Peters personliga
förtjänst, ty en furstes historiska storhet ligger ej minst
i hans förmåga att upptäcka de rätte männen i de rätta
ögonblicken.

Att slutresultatet skulle bliva ett hast- och fuskverk, var
emellertid naturligt. Det var ingen naturlig evolution,
utan en våldsam revolution från tronen. Det låg något
planlöst i Peters oroliga mångsidighet och brådska. Hans
avsikter voro goda, men han misstog sig ofta om medlen,
och hans rättskänsla var visserligen sund, men grumlades
av dryckenskap och häftiga lynnesutbrott. Hans
bestraffningar voro barbariska, och dess mer förvildades blott
sederna. Och genom att hålla alla regeringstrådar i sin
starka hand skärptes absolutismen ytterligare.

Den av fransmannen Falconet modellerade ryttarstaty,
som Katarina II år 1783 lät resa nära Nevas strand, står
som ett ännu synbart minne av de i alla fall störste och
märkligaste regent, som Ryssland har haft, och utan
vilken det skulle ha varit än mer avlägsnat från den
västerländska odlingen. Och det är detta monument, som
inspirerat den slaviska världens tre största skalder, ryssen
Pusjkin, polacken Mickiewicz och ukrainaren Sjevtjenko,
till ståtliga dikter, som ur olika nationell synpunkt bedöma
”Petr Velikij” och hans verk. När Mickiewicz på
1820-talet förvisades till det inre av Ryssland, skrev han i epilogen
till sin mystiska ungdomsdikt ”Dziady” om tsaren:

<poem>”Han ställde väktare vid rikets gränser
och slog i kedjor hamnar i sin stat;
han skapade spioner, excellenser,
snapsmonopol, pass, rullor och senat.
Han <i>sökte</i> lära bonden bruka tvål,
gav vapen i hans hand, i fickan rubel,
och Europa skrek med häpet jubel:
Tsar Peter nått sitt kulturella mål! —
Vad stod för Rysslands andra tsarer åter?
Att blanda lögn med smuts i kabinetten
att stå despoter bi med bajonetten
och stundom stifta blodbad eller brand,
att roffa åt sig andra makters land,
att stjäla ifrån egna undersåter
och därmed köpa främlingars applåder
åt en regering, stark och vis i nåder!..
German och fransman! Vänten blott ett grand,
tills prasslet av ukazer örat fägnar,
tills knuten tätt som hagelskurar ragnar
och edra städer lysas upp av brand!
Då tar ert lov kanske en annan kosa.
När tsaren tvingar er tillbe och rosa
Sibirien, kibitkor, cell och knut —
då han I sjungit sista versen ut
och återgån till mera nykter prosa.”</poem>

Annorlunda dömde Pusjkin, då han i den ståtliga dikten
”Bronsryttaren” förhärligar Petersburgs store
byggmästare:

<poem>”Lev stolt, du Peters stad, och stå
som Rysslands vakt på kontinenten!
De fredligt tämda elementen
sig med din makt förlika må.
Må Finska vikens vågor glömma
sin gamla fejd, sitt hat, sin strid
och icke störa Peters frid
vid Nevas strand i kylig gömma!”</poem>

Det moskovitiska tsardömet har fallit, fastän
”bronsryttaren” ännu ståd kvar, och Mickiwicz’ profetia har redan
delvis gått i fullbordan:

<poem>”Tsar Peter har gett springarn fria tyglar
och nästan rest sig upp i strama byglar.
Med ens ett väldigt språng från klippan tas,
och sporrad häst i luften redan svävar;
han biter betslet, fnyser vilt och bävar,
ty störta måste han och gå i kras.
Väl står han ännu kvar och icke faller,
liksom från bergen forsande kristaller
av frosten smidas fast vid avgrundskant.
Men när för våren våldets isar tina
och frihetssolen äntligt börjar skina,
då störtar tyranniet från sin brant.”</poem>
</chapter>
<chapter name="Ryska samhället under tre käjsarinnor">
<h2><i><sp>RYSKA SAMHÄLLET UNDER
TRE KÄJSARINNOR</sp>.</i></h2>

Efter Peter den stores död (1725) begynte en ny
kulturkamp, snarlik den, som hade utkämpats mellan Sofia
och Peter, då han bemäktigade sig tronen.

Peters gunstlingar, Mensjikov, Apraksin m. fl., vilka,
trots sin brist på bildning, ändå kunde sägas representera
ett framstegsvänligt reformparti, hade av rent personliga
skäl all anledning att icke bryta med tsar Peters system,
och därför hyllade de som Rysslands monark hans änka
<i>Katarina</i>, vilken redan 1724 hade blivit krönt som
käjsarinna.

Bakom denna kröning låg en högst egendomlig
levnadsbana. Född i Livland av okända föräldrar, hade hon
adopterats av en pastor Gluck och varit gift eller åtminstone
trolovad med en svensk drabant Kruse. Därpå avancerade
hon ända därhän, att hon blev uppmärksammad av själva
tsaren och slutligen så oumbärlig för honom, att hon trängde
alla hans andra älskarinnor i bakgrunden. Som tsarens
gemål erkändes hon officiellt 1711 och blev moder till 11 barn,
av vilka de flesta dogo i späd ålder. Det låg något
moderligt ömt i hennes hängivenhet för sin gemål. När de voro
skilda åt, undrade hon, om han blev illa kammad, och hon
ängslade sig för att ingen skulle sköta om hans tvätt
ordentligt. Det var den enda kvinna, för vilken Peter
hyste en viss respekt, och han vågade ej ens förgripa
sig på henne, då hon 1724 ertappades i en
kärleksförbindelse med en äventyrare Mons, en bror till Peters forna
älskarinna. Mons halshöggs, men Katarina slapp undan
med att den avrättades huvud i en spritflaska sattes i
hennes rum som varning för framtiden.

Men det fanns också ett gammalryskt parti,
representerat av Golitsyn, Dolgurukov m. fl., som såg den rättmätige
tronarvingen i Peter Alexejevitj, en son till den olycklige
tsarevitj Alexej. Katarina I avgick dock med segern och
det var helt visst till lycka för Ryssland.

Att en kvinna kunde bliva suverän käjsarinna i
Ryssland betecknade en oerhörd omvälvning i den ryska
samhällshistorien med hänsyn till den förtryckta ställning, som
den ryska kvinnan förut hade haft, då tsarfamiljens
kvinnliga medlemmar hade levt i ett slags fångenskap inom
<i>terems</i> murar och aldrig blivit bortgifta, vare sig med in-
eller utländska furstar. Nu fick man bevittna det
underbara skådespelet, att den tsariska tronen intogs av en
utländsk äventyrerska med tvetydig härkomst, men
otvetydiga antecedentia. Men Katarina var en klok kvinna.
Hon hade officerarna och soldaterna på sin sida, och de
hade ej glömt, att det var denna kvinna, som genom sin
rådighet vid Prut 1711 räddat tsar Peter och Ryssland
under det olyckliga fälttåget mot turkarna.

Och Katarina I inledde en rad av käjsarinnor, som
under 1700-talet på ett i viss mening glänsande sätt länkade
Rysslands öden. I sin personliga vandel voro de allt
annat än otadliga, fastmer raka motsatsen. Men de voro
kraftfulla, energiska, målmedvetna och stodo ojämförligt
högre än de manliga regenterna, som voro antingen odågor
eller skurkar eller — båda delarna.

Liksom den gamla moskovitiska tsardynastiens
utslocknande följdes av den s. k. stora oredans tronstridigheter i
början av 1600-talet, innan huset Romanov besteg tronen,
så kännetecknades hela 1700-talet, efter den romanovska
ättens utslocknande på den manliga linjen, av ständiga
tronstridigheter, och knappt någon tronbestigning under
det adertonde århundradet försiggick utan blodsutgjutelse.
Så här ter sig 1700-talets regentlängd i Ryssland:

<i>Katarina I</i>, d. 1727 efter blott två års regering.

<i>Peter II Alexejevitj</i>, krönt vid 12 års ålder, d. 1730 efter
3 års skenbar regering. Med honom utslocknade den siste
äkta Romanov, vars 300-årsjubileum så pompöst firades
1913.

<i>Anna</i>, dotter till Peter I:s äldre bror Ivan (d. 1696), gift
med härtig Fredrik Wilhelm av Kurland, blev käjsarinna
1730 vid 37 års ålder, dog 1740 barnlös.

<i>Ivan (V) Antonovitj</i>, systerdotterson till Anna, blev
käjsare samma år han föddes, ”regerade” några månader
och dödades i fängelse av Katarina II.

<i>Elisabet</i>, Peter I:s dotter, f. 1709, regerade 1741—61.

<i>Peter III</i>, son till Katarina I:s dotter Anna, som var gift
med Karl Fredrik av Holstein-Gottorp, blev gift med en
prinsessa av Zerbst, som dödar sin gemål för att själv
som

<i>Katarina II</i> bestiga tronen (d. 1796).

<i>Paul I</i>, hennes son, mördad 1801 efter fyra års ärelös
regering. Med detta mord ändades adertonde
århundradet och invigdes det nittonde i Ryssland!

*

Käjsarinnan <i>Anna</i> var en vacker, men grym och hård
kvinna. Hade hon haft tråkigt vid det kurländska hovet,
tog hon nu skadan igen med vanvettiga påhitt, som nästan
överträffade Peters burleska upptåg. När t. ex.
hovnarren furst Golitsyn bortgiftes med en kalmuckisk
kammarjungfru, måste de nyförmälda krypa in i en korg och
skrocka som höns, och under bröllopståget till ispalatset på
Neva, satt brudparet i en bur på ryggen av en elefant.
Ännu värre gick det till, när italienaren Pietro, som
införde operan i Petersburg, skulle träda i det äkta ståndet.

Av misstro mot sina ryska adelsmän omgav Anna sig
med utlänningar, särskilt tyskar, av vilka somliga gjorde
gagn, varemot andra utsögo landet samvetslöst — en
sorglig period, som efter sin värste representant Biron fått
namnet <i>bironovstjina</i>. Härmed kom en ny utländsk
insats i Rysslands kulturella utveckling.

Först hade det haft en normandisk eller varjagisk
period, den grundläggande och statsbildande, som avlöstes av
en bysantisk, kristen kultur. Denna blomstring kvävdes
av den tatariska invasion, som dock icke var enbart
destruktiv, utan ock främjade handel och industri. På
1500-talet röjdes spåren av italiensk kultur i
byggnadsstilen, vilken dock lämnade det ryska samhället totalt oberört,
och det var först med Peter den store som Ryssland fick
från utlandet, särskilt Holland, en kulturell fernissa.
Härpå följde det tyska inflytandet, som i sin ordning måste
vika för det franska, kulminerande under Katarina II.

Kurländaren Ernst Johann Biron, käjsarinnan Annas
förste älskare och gunstling, regerade hänsynslöst i tio år.
Ledd av personliga bevekelsegrunder, var han ingen
statsman i egentlig mening. Han var en rå uppkomling, men
saknade ej en viss intelligens, hade studerat i Königsberg
och bestod sig med lyxen av ett bokskåp. Efter Annas död
störtades han jämte sin svåger, general
Bismarck-Schönhausen, och hamnade i Sibirien, varifrån han först vid 72
års ålder fick återvända till sina gods i Kurland.

Hovet, som på 1600-talet hade varit rent asiatiskt med
bysantisk prägel, blev nu i sämsta mening världsligt. Där
utvecklades en oerhörd lyx, men utan den minsta smak.
Så t. ex. kunde man uppträda i en elegant kostym med
trasiga handskar. Rysslands förste konstdiktare, furst
Kantemir, ger en trogen bild av denna råhet i sina satirer.
Lättsinnet florerade ännu värre än på Peters tid, men
mildrades nu icke längre av dennes pojkaktiga
uppsluppenhet. Genom käjsarfamiljens utländska
äktenskapsförbindelser inströmmade en massa lycksökare, som gåvo
ytterligare näring åt ryssarnas lättja och falhet.

Och dock voro dessa oumbärliga för att tsar Peters
sköra verk skulle kunna bestå, fastän Peter hade skrutit
med att de behövdes blott ”20 à 30 år”. Många av dessa
tyskar och balter voro praktiska och energiska, hade
intresse för handel och industri, lade grunden till den ryska
vetenskapen och saknade ej politisk blick. Utmärkt var
t. ex. <i>Osterman</i>, som för en duell hade måst lämna
Westfalen och 1704 kom till Ryssland. Diplomatiskt bildad, var
han den förste utlänning i övergeheimerådet. Men även
han slutade naturligtvis i Sibirien.

I motsats till Anna var käjsarinnan <i>Elisabet</i> nationellt
sinnad och hatade tyskar (och judar). Hon var strängt
ortodox i det yttre och försummade ej pilgrimsfärder. Men
i sedligt avseende var hon sin faders avbild: krigisk,
bullersam, lättsinnig och vän av upptåg. Två gånger i veckan
hade hon maskerader, då hon alltid var karlklädd. Liksom
sin far älskade hon fart och skyndsamhet, så t. ex. behövde
hon för resan mellan Petersburg och Moskva (600
kilometer) blott 48 timmar. Då hon en liten tid förlade hovet
till Moskva, blev det en formlig folkvandring österut, ty
flera tiotusentals personer måste följa med.

*

Med Elisabet grundades den franska smakriktningen
eller gallomanien, och själv kunde hon smida några
franska rim, fast hon i själva verket var så okunnig, att hon
trodde, att England sammanhängde med fastlandet. Hon
älskade ock lyx i toaletter, och vid en eldsvåda 1753
brunno 4,000 av hennes klädningar. Men efter hennes död
hittades ändå 15,000 plagg i hennes gömmor. Här ha vi en
tydlig reminiscens från den äktmoskovitiska
hushållningskonsten, predikad i ”Domostroj”.

Framför allt liknade hon sin far i den sedliga vandeln.
Hon begynte sin regering med att omfamna de gardister,
som förhjälpt henne till tronen, och i kaptensuniform drack
hon gärna vodka (brännvin, ”det lilla vattnet”) med sitt
”Lejb-kompanija”. I hemlighet gifte hon sig med den
ståtlige kosackbonden Razumovskij, som hade en vacker
sångröst och kunde spela bandura. Med honom hade hon
en dotter, furstinnan Tarakanova, som fängslades av
Katarina II och dog i klosterfängelse 1810 — ej att förväxla
med en äventyrerska av samma namn, som också av
Katarina II inspärrades i Petropavlovska fästningen. Vid
Elisabets dödsbädd vakade hennes siste älskare, den
vanskapte bonden Tjulkov, käjserlig kammarherre.

Peters reformverk hade endast trängt till ytan.
”Skrapade man moskoviten, stack tataren fram”, och det
halvasiatiska Moskva, förflyttat till Östersjön, hade av den
importerade kulturen blott en tunn fernissa. Det forna
tsardömet hade förvandlats till en europeisk polisstat, men
statstjänsten, ej längre de privilegierades rätt, var icke
en källa till materiellt välstånd, ty den utövades
uteslutande i statens, d. v. s. autokratiens intresse. Den
verkställande makten hade av Peter koncentrerats i senaten,
men dess inflytande blev allt mindre. I stället uppstod en
sidoregering av oansvariga gunstlingar, som trängde sig
mellan monarken och senaten. Katarina I hade ej kallat
sig ”självhärskarinna”, fast hon var <i>imperatritsa</i>, och hon
vågade ej utfärda några lagar, som icke sanktionerats av
övergeheimerådet, ett åttamannaråd, bestående av
Dolgorukij, Golitsyn m. fl.

Efter Annas tronbestigning trodde det gammalryska
adelsväldet tiden vara inne att återtaga sin gamla
maktställning, liksom bojarerna på 1500-talet hade spjärnat
emot Ivan Groznyjs envälde. Den författning, varmed
man ville lyckliggöra Ryssland, skulle vara en kopia av
den konstitution, som Frihetstiden infört i Sverige 1719
och 1720. Den samme Henrik Fick, som hade studerat
förhållandena i Sverige och infört kollegier i Ryssland
efter svenskt mönster, och som själv avancerat till vice
president i kommerskollegium, utarbetade på denna
svenska grundval en konstitution, som för den ryska adeln
ställde i utsikt samma garantier mot enväldets övergrepp som
den engelska habeas-corpus-akten. Utan att knappast läsa
igenom papperet hade Anna den 25 jan. 1730 undertecknat
den s. k. valkapitulationen, som lade all makt i det höga
rådets händer. Käjsarinnan skulle ej få gifta sig eller
utse sin efterträdare utan rådets samtycke. Hon skulle
inhämta rådets mening i alla angelägenheter, och utan dess
samtycke fick hon ej börja krig, sluta fred eller pålägga
skatt. En adelsman finge ej dömas eller dödas utan laga
rannsakning.

Men vad som lämpade sig för den parlamentariska
rättsstaten England, passade alls icke för det ryska tsardömet,
och hade detta program förverkligats, är det ej omöjligt,
att Ryssland hade förvandlats till en polsk adelsrepublik
och delat dess öde. Men en lycklig slump fogade
annorlunda.

En stor del av den lägre adeln och hela officerskåren
uppträdde mot valkapitulationen. ”Vi tåla icke, att lagar
föreskrivas vår käjsarinna. Vi nedlägga fiendens huvud
för hennes fötter.” Den 25 febr. 1730 sönderrev Anna
konstitutionsdokumentet och återställde det formella
självhärskardömet. Den av 5 departement och 21 medlemmar
bestående senaten återfick, åtminstone till namnet, sina
forna rättigheter. Men geheimerådet ersattes av ett
allsmäktigt kabinett, bestående av kanslern Golovkin, furst
Tjerkasskij, Ostermann och Münnich. Detta kabinett
gav upphov till det Hemliga kansli, varav sedan utbildade
sig den politiskt ryktbara ”Tredje avdelningen av Hans
Majestät Käjsarens särskilda kansli”, ett oansvarigt
polisministerium, som med tiden blev mer självhärskande än
självhärskaren och stod över inrikesministeriet.

Anna tog hämnd på de besegrade. Tre medlemmar av
släkten Dolgorukov halshöggos, och många förvisades till
Sibirien. Märklig är fältmarskalken Boris Sjeremetevs
dotter Natalia, som vid 15 års ålder blev gift med en furst
Dolgorukij. Tre dagar efter bröllopet förvisades han till
Sibirien. Hon följde honom frivilligt i fångenskapen och
inledde därmed den långa raden av hjältemodiga ryskor,
som självmant ha delat sina mäns sibiriska öde. I Sibirien
togs hennes make med våld från henne och dog i
ensamhet. Efter att ha givit sina barn en god uppfostran blev hon
nunna i Kiev och skrev 1767 sina märkliga memoarer,
<i>Zapiski</i> — Rysslands första litterära alster av
kvinnohand.

Finanserna försämrades allt mer under Annas
regering. Ämbetsmännens löner utbetalades delvis i pälsverk
och kinesiska varor, och ryska sändebud i utlandet voro
så eländigt avlönade, att de måste sälja pälsverk och
rabarber. Ostermann gjorde visserligen åtskilligt för
handel och samfärdsel, t. ex. genom att sänka postportot. Men
utländska varor drogo en tull av minst 15 proc. ad
valorem, om de ej voro totalt förbjudna, och ensamt
bropänningar slukade hälften av en resande köpmans eller
lantbrukares förtjänst. År 1753 inrättades en statsbank för
adeln genom inkomsten av brännvinsskatten, men de
upphörde redan 1782 efter att ha hjälpt några, men stjälpt
många.

Adeln var naturligtvis kärnan av det ryska ”samhället”.
Peter den store hade avskaffat den ärftliga adeln och
ersatt den med tjänsteadel samt den officiella rangrullan
<i>(tabel o rangach)</i>. Varje adelsman var tjänstpliktig
på livstid. Först år 1736 nedsattes tjänstetiden till 25
år, och år 1762 blev adeln fullkomligt emanciperad genom
Peter III:s ukas. Men härigenom vidgades ock svalget
mellan fria och livegna. Adelsmannen var befriad från
personlig skatt och fick rätt att besitta jordegendom med
bönder. Peter den store hade infört s. k. majorat, snarlikt
våra fidekommiss. En son skulle få ärva jord utan
pängar, de andra skulle få pängar utan jord. Det slutliga
resultatet blev, att båda parterna gingo under, och
systemet avskaffades redan 1731.

En adelsman fick ej gifta sig, förrän han hade avlagt
examen i geometri, aritmetik och — navigation.
Dessförinnan skulle pojken i närmaste guvernementsstad undergå
prövningar i elementära ämnen vid 7, 10 och 16 års ålder.
Både föräldrar och söner tyckte, det var besvärligt med
dessa examensresor, och företedde i stället ett intyg, att
pojken hade åtnjutit privatundervisning. Ofta var det
naturligtvis mycket dåliga informatorer, till god del
franska emigranter, och undervisningen blev därefter. Den
kvicke författaren Fonvizin har i sin karaktärskomedi
”övermagen” <i>(Nedorozl)</i> gisslat detta uppfostringssystem,
som bar sina skämda frukter under Katarina II:s
regering.

Hade Peter den store främjat verklig kultur? Införde
han bildning i Ryssland? Därom ha meningarna förblivit
delade, och det var icke uteslutande hans fel, att
resultaten av hans reformansatser blevo så dåliga. Men en
obestridlig förtjänst hade han därutinnan att han onekligen
närmade Ryssland till det västerländska Europa och
möjliggjorde en andlig utveckling i Ryssland. Själv hade
Peter tyvärr av det europeiska kunskapsträdet plockat de
mindre goda frukterna, och hans efterträdare hade
därvidlag ännu större överträdelse- och underlåtenhetssynder
på samvetet. Poeten furst Kantemir gisslade tidens
obskurantism och råa njutningslystnad träffande i sin första
satir:

<poem>”Den, som vid skrivbord kröker
sin rygg och stirrar blint på böcker, aldrig öker
sin faders fårahjord. Han bygger ej palats,
och i hans trädgård finns för marmor ingen plats.
Vi hava levat förr, fast vi latin ej känt;
men med vårt välstånd nu det föga är bevänt.
I vår okunnighet vi bättre skördar fingo.
Men åkern sämre blev, då vi i skolan gingo.
Man rent av galen blir, om man för mycket tänker
och uti denna världs mystär för djupt sig sänker.
Att finna alltets grund det mäktar endast fånen,
och slik filosofi är som att ta ner månen.
Förlänger med en dag allt vetande min levnad?
Ger det mig mera mynt, som ökar livets trevnad?
Kan det ge mig besked, hur många slantar snattas
av fogden på mitt gods, hur mycket vatten fattas
i dammen för min fisk, och hur riklig skörd
ur åkern varje höst i källaren blir förd...?
Ja, vetandet tyvärr allt sällskapsliv förstör!”</poem>

Umgängeslivet blev onekligen friare, mer otvunget och
mindre groft än förut, men den allmänna moralen var,
om möjligt, ännu sämre. ”Anständigheten kom, och
sederna försvunno.” Män och kvinnor sutto om varandra till
bords, och man införde bruket av kniv och gaffel. Men
detta hindrade icke, att man tog ett köttstycke med
handen från fatet och först sedan stack det på gaffeln, eller
att man lade ett avgnagt ben tillbaka på det gemensamma
fatet. Det dracks kanske mindre brännvin och röktes
mindre knaster än under Peters tid, men
sällskapsformerna blevo därför icke finare. Ett kalas avlopp sällan
utan slagsmål eller bråkiga uppträden. Den snillrike
vetenskapsmannen Lomonosovs personliga vandel är i detta
hänseende mycket belysande. Guvernören Saltykov i
Moskva förebrådde en ämbetsman för att han vägrat
dricka sig full i ”hennes majestäts hus” och dömde honom
skämtsamt att tömma ett helt glas vatten. Några
”brottslingar” ådömdes ock att lära sig utantill och deklamera
några meningslösa verser av den narraktige poeten
Tredjakovskij.

I samband med dryckenskapen frodades vanskötsel och
försnillningar. En vojvod (ståthållare) i Sibirien betalade
ända till 30,000 rubel för att få platsen, och det hette
ordstävligt: ”I himlen är Gud, men i Irkutsk är Koch.” Och
straffen voro fortfarande barbariska. Senatorer och
präster fingo kroppslig aga, liksom ock damer vid hovet.
Visserligen utfärdade Elisabet ukaser mot dödsstraff och
tortyr, men ännu år 1743 blev en person levande bränd för
kätteri, och först 1757 förbjöds uppflängning av
näsborrar på kvinnor — detta straff utrotades totalt först 1817.

Tsar Peter hade icke varit en kulturfrämjare i egentlig
mening, ty hans intellektuella intressen stodo helt och
hållet i den praktiska nyttans tecken. Då han t. ex. satte
upp en Venusbild av Praxiteles i sin sommarträdgård,
drevs han därtill alls icke av något verkligt konstintresse,
utan blott av skrytsamt begär att tävla med Versailles,
och vetenskapen aktade han endast i den mån, som den
kunde bringa staten någon materiell nytta. I denna
riktning hade hela hans pedagogiska strävan gått. Först hade
han låtit en viss Fahrwasser från Edinburg (själva
namnet lät ju sympatiskt!) inrätta en navigationsskola i —
Moskva 1701; 1711 grundades en artilleriskola och 1715
en sjökrigsakademi. Men försöken med folkskolor hade
utfallit mycket dåligt. Det var ont om både lärjungar och
lärare, det var brist på lokaler och lärare. Disciplarna
rymde från skolorna, trots den stränga bevakningen, och
gatlopp voro ej sällsynta i kadettskolan. Även lärare
straffades med kroppslig aga. Okunnigheten hos den stora
massan av folket förblev så stor, att ännu så sent som i
mitten av 1700-talet kunde det hända, att ärkebiskop
Ambrosius i Moskva blev mördad av pöbeln, därför att han
hade borttagit en helgonbild på Kreml för att hindra
pestens utbredning genom kyssande. Först år 1768 fick
Ryssland sin första promoverade läkare, och det var för resten
en finne vid namn Orreus.

Det var dock en epok i Rysslands kulturhistoria, då
Peter lät anlägga tryckeriet med den ”borgerliga skriften”,
som avlöste den kyrkoslaviska skriftbeteckningen, och
utgav de första läroböckerna i grammatik och
navigationskonst. Men av vetenskaperna var det endast historien, som
han omhuldade. År 1705 fick Polikarp, tryckeridirektören
i Moskva, i nådigt uppdrag att skriva Rysslands historia,
dock icke ”från världens begynnelse”, ty om den saken var
nog mycket skrivet ändå, utan först efter 1500. Dennes
arbete blev visserligen ej tryckt, men en liten grund var
lagd, varpå andra arbetade vidare (Sjafirov, Mankjejev
m. fl.).

Den vetenskapliga härden blev den av Katarina I
grundade Vetenskapsakademien 1726 (samtidigt med
instiftandet av Alexander Nevskij-orden!) med hovläkaren
Blumentrost d. y. till förste president. Ehuru denna akademi,
till god del bestående av tyska lärde, snart nog
försumpades och blev en lekboll i hovets tjänst, har den dock haft
en ofantlig betydelse genom att alstra Rysslands största
snille på 1700-talet, poeten, språkforskaren och
naturvetenskapsmannen Lomonosov.

Men i ett avseende hade vetenskapen gjort obestridliga
framsteg genom Peter den store, det var genom
forskningsfärderna västerut och upptäcktsresorna österut.
Särskilt till mönsterlandet Holland, men även till Italien
utsändes unga män för att studera, däribland P. A. Tolstoj,
Lev Tolstojs grevlige stamfar. Bland kulturpioniärerna
österut voro flera svenska krigsfångar, t. ex. Christian
Tabbert-Strahlenberg. Nämnas må här särskilt dansken
Vitus Behring, vilken hade trätt i rysk tjänst 1704. Han
företog 1727 en expedition till Kamtjatka, där han
konstaterade det redan år 1648 av kosacken Dezjnev upptäckta
sundet mellan världsdelarna, vilket sedan råkade i glömska.
Under en ny expedition 1741 dog Behring efter
skeppsbrott på ön Avatja, som, i likhet med sundet, uppkallades
efter honom. Han dog Scotts hjältedöd, ty hans kropp
hittades stelfrusen i stående ställning.

Tsar Peters verk stod ännu till det yttre orubbat, och
efter de tre käjsarinnorna följde en fjärde, som överglänste
dem alla och mäktigt befordrade Peter den stores
kulturansatser i yttre mening. Men just därigenom skärptes
de sociala motsatserna så mycket mer, och under det
lysande skalet dolde sig en maskstungen kärna, som under
det följande århundradet spred sitt förpestande gift.
Groznyjs fruktansvärda sådd mognade, och den ryska
utvecklingsgången låg klar: från barbari till
bysantisk-byråkratisk förstelning (under en tunn fernissa av europeisk
kultur) och till revolution.
</chapter>
<chapter name="Katarina II">
<h2><i><sp>KATARINA II</sp></i></h2>

Den 2 maj 1729 föddes i Stettin en tysk prinsessa av den
i världshistorien föga kända dynastien Anhalt-Zerbst.
Hennes officielle far var en i preussisk krigstjänst anställd
prins Kristian August. Huru det förhöll sig med den
nyföddas börd, är dock omtvistat. Ett envist rykte utpekade
som hennes far en ung diplomat Ivan Betskij, med vilken
Kristian Augusts gemål Johanna Elisabet hade gjort
bekantskap i Paris under hennes makes frånvaro. Denne
Betskij var för övrigt av svensk härkomst på mödernet,
ty han föddes i Stockholm 1704 och hade till fader en rysk
krigsfånge furst Ivan Trubetskoj, vilken knutit en
förbindelse med en friherrinna Wrede.

I Stettin döptes detta flickebarn till Sofia Augusta
Fredrika (så hette hennes tre mostrar), men i vardagslag
kallades hon Figchen rätt och slätt. Det var dock denna
Figchen ej förutbestämt att stanna i Anhalt-Zerbst till
döddagar eller bli bortgift till ett annat litet tyskt
furstendöme, ty av högre makter blev hon utsedd till gemål åt
käjsarinnan Elisabets systerson Peter, son till hertig Karl
av Holstein, och när hon i Ryssland utbytte den rena
evangeliska läran mot den ortodoxa, omdöptes hon till
<i>Jekaterina</i>.

”Figchen” slutade sitt sagolika liv som Europas kanske
rikaste, men dock mest skuldsatta monark. Men då hon
anträdde resan till det obekanta landet i östern (1744), ägde
hon blott 2 klänningar, 1 dussin linnen, 1 dussin näsdukar
och lika många par strumpor. Det var en tråkig och
besvärlig resa. I Ryssland regerade då Peter den stores
manhaftiga och lättsinniga dotter, än fastande, än
berusad av starka drycker och under bönen rådfrågande
madonnan, ur vilket gardeskompani hon skulle utvälja sin nästa
älskare. Det ryska hovet med sin råa halvbildning måste
i början verka motbjudande på prinsessan från Stettin,
men det blev en god skola för henne, och hon försummade
ej att lära och även njuta.

Äktenskapet med tronföljaren Peter blev mycket
olyckligt, men båda parterna förstodo hålla sig skadeslösa på
andra håll. Det är icke alldeles säkert, att hennes
förstfödde son, vilken sedermera blev käjsar Paul I, var son till
Peter III, men han kunde och borde ha varit det på grund
av likheten i dåliga karaktärsdrag. Omedelbart efter
födelsen togs barnet från henne, och först på sina sonsöner
fick hon tillfälle att tillämpa sina uppfostringsidéer.

En utländsk diplomat yttrade om Peter III: ”Han är ett
med galenskap underligt randat djur”, och dessa galna
ränder gingo aldrig ur, lika litet som zebrans. En gång
höll han krigsrätt över en råtta och arkebuserade henne,
därför att hon hade ätit upp en vaktpost av krita, som stod
utanför en pappfästning. Ofta gick han till sängs dödfull
och tvang sin maka att höra på hans plumpa äventyr med
den puckelryggiga härtiginnan av Kurland eller den
koppärriga hovfröken Vorontsova.

På juldagen 1761 dog Elisabet, hon, som skrutit med att
ingen avrättats under hennes glada regering, men därvid
glömde de 10,000 tungor och 2,000 näsor, som avskurits.
Den romanovska tronen bestegs av en nordtysk knekt, en
fanatisk beundrare av Fredrik II, om vilken han yttrade:
”Kungen av Preussen har visat mig nåden att anförtro mig
ett regemente. Om han befaller, skall jag med hela mitt
rike draga i härnad mot själva helvetet.”

Peters första utrikespolitiska handling var att sluta fred
med Preussen och därigenom för Fredrik möjliggöra ett
lyckligt slut på det sjuåriga kriget efter nederlaget vid
Kunersdorf. Efter fredsslutet, som firades med
fyrverkeri, ville Peter bege sig till Pommern för att slå
danskarna. Flottan var dock i dåligt skick, och besättningen
otillräcklig på grund av sjukdom. Men Peter visste råd:
han utfärdade helt enkelt en order, att matroserna skulle
hålla sig friska! Men till Pommern kom Peter aldrig.
Den 29 juni 1762 hade han stämt möte i Peterhof med
Katarina för att fira sin födelsedag. Hon infann sig
dock icke på mötesplatsen, och makarna återsågo aldrig
varandra.

Efter Elisabets död hade Katarina funnit trofasta
hjälpare för sina hemliga planer — i främsta rummet de fem
bröderna Orlov, den ene ståtligare och starkare än den
andre. Natten före avresan till Peterhof väcktes hon av
Alexej Orlov, som befallde henne att kläda på sig i största
hast och följa med in till staden, där soldaterna,
uppmuntrade av löftet om vodka, ropade ja till allt, vad man
förestavade dem. En präst mumlade något, som skulle
föreställa ett edsformulär, och Katarina var förklarad för
suverän käjsarinna. ”En hop oligarker, främlingar,
pandurer och hovgunstlingar” — skrev Alexander Herzen
härom — ”hämtade nattetid en okänd kvinna, en tyska, satte
upp henne på tronen, tillbådo henne och utdelade å
hennes vägnar käpprapp åt dem, som hade något att
invända.”

Själva kröningsakten försiggick i Kazanska katedralen.
I den käjserliga vagnen satt ock en liten gosse i nattmössa
— Pavel Petrovitj, som ej begrep, att det då var hans
egen avsättning det gällde, och lyckligtvis ej anade, att han
40 år senare skulle få ett lika hemskt slut som sin far.
Men han glömde aldrig tilldragelsen 1762, och efter sin
tronbestigning satte han på altaret i
Petropavlovskakyrkan en grinande dödskalle, krönt med käjserligt diadem.

Den avsatte Peter fördes till en nära huvudstaden
belägen by, Ropsja, som enligt Katarinas försäkran var ”en
ganska avlägsen, men mycket behaglig vistelseort”. Där
fann han det drägligt nog, åt och drack och sällskapade
med sina sista tre vänner: en fiol, en älskarinna och
en apa. Men den 18 juli kom Alexej Orlov till Katarina
med budskapet, att Peter hade dött, och Katarina blev
varken bestört eller ledsen över denna nyhet. Huruvida
hon uttryckligt hade befallt Orlov att utföra mordet, är
icke fullt utrett. Enligt en uppgift skulle en officer av
svensk börd ha strypt käjsaren. Själv uppgav Katarina,
att hennes salig man dött av ”hemoroidalkolik med
kongestion åt hjärnan”, och någon undersökning anställdes
ej. Men Or lovs ställning var ännu mer tryggad. Huru
moraliskt förkastligt mordet än var, blev dock även
detta illdåd till lycka för Ryssland, liksom Peter I:s
beteende mot sin syster Sofia eller hans brott mot sin son
Alexej, och den kvicke Voltaire bedömde Katarina milt:
”Jag vet nog, att man kan förebrå henne vissa små
oegentligheter i avseende på hennes gemål, men det är
familjeangelägenheter, som jag ej lägger mig i, och förresten är
det intet ont i att man har ett fel att försona.”

Men Peter III:s vålnad skulle på ett fruktansvärt sätt
uppenbara sig. I skepnad av en falsk tronpretendent med
hans namn blev kosackbonden Pugatjev ledaren av det
värsta bondeuppror, som hittills skakat Ryssland. Hela
Volgalandet skövlades, Moskva darrade, och det var först
genom Bibikovs och Michelsons energiska fälttåg som
Katarina fick fred på det hållet.

I yttre politiskt avseende blev hennes regering en
lysande fortsättning på Peter den stores omdaningsarbete,
och förtjänsten därav tillkommer i främsta rummet henne
själv. Hon var född att befalla, att tjusa och hade stor
viljekraft och intelligens, om ock brist på följdriktig
energi. Hon valde sina medhjälpare illa, utan tsar Peters
instinktiva människokännedom, men hon använde dem
utmärkt för att främja sitt och rikets bästa enligt ”den
upplysta despotismens” uppfattning av staten. ”Om
himlen” — lär hon själv ha yttrat — ”hade gett mig ett
par bastanta skinnbyxor i stället för kjolar, skulle jag
ha åtagit mig att ansvara för alla. Man regerar med
armarna och ögonen, men en kvinna har blott öron.”

Men denna kvinna hade också både armar och ögon.
Hon famnade ett rike, som redan var en europeisk
stormakt och utbredde sig över två världsdelar. Hon
införlivade hela det forna tatarväldet — södra Ryssland och
Krim — med Storryssland och krossade totalt den
zaporogiska kosackrepubliken; hon tog huvudparten vid
Polens tredubbla söndersargande, och ehuru det svenska
kanondundret hördes till Kronstadt, lyckades hon i sista
stunden rädda Petersburg. Genom två fälttåg mot
turkarna utvidgade hon rikets maktsfär till Donau och
Medelhavet. Amiral Orlov, som aldrig förut trampat ett
skeppsdäck, vann den lysande segern över den turkiska
flottan vid Tjesme, och om turkarna ej hade fått tid
på sig att befästa Dardanellerna, skulle ryssarna redan
1773 ha kunnat intränga i Bosporen. Den grekiska
käjsarkronan — Groznyjs vanvettiga dröm — föresvävade
Katarina, då Potemkin under triumftåget genom
Ukraina visade henne sina dekorativa byar och nyskapade
städer. På en medalj ser man på ena sidan käjsarinnans
bild, på den andra Konstantinopel i lågor, med minareter
störtande i havet och korset på himlen. Hennes andre
sonson fick ej för ro skull heta Konstantin, hade en
grekisk amma och uppfostrades i Chersons grekiska
kadettkår.

Men den yttre framgången motsvarades icke av inre
soliditet i samhällsutvecklingen och statsförvaltningen.
Katarina hade dåliga affärer, allt sedan hon satte foten
på rysk mark, och hennes gunstlingar utnyttjade
samvetslöst hennes godtrogna givmildhet. Prakt- och
njutningslystnad fördärvade allt mer det högre samhället, och det
lägre blev allt mer utsuget och förtryckt. Då Katarina,
som dock för egen del levde ganska enkelt och nyktert
(liksom tsar Peter), dagligen förbrukade 16 kilogram
puder för håret, kan man tänka sig slöseriet på andra håll.
År 1796 hade utgifterna vuxit till 80 milj. rubel, och för
att reda sig ur knipan utfärdade man 287 milj. rubel i
papperspängar — växlar dragna på det ryska folkets
tålmodiga förtroende. Och detta förtroende tycktes
outtömligt. Ännu så sent som år 1843 förekom det, att folk
rusade till den ryska riksbanken för att byta ut sina
silverpängar mot papperssedlar, i tron att de senare voro solidare.

Favoritsystemet, som satte en stor fläck på Katarinas
regering, var en ännu sämre kopia av det franska
mätressväldet. När Ludvig XIV ej drog sig för att gifta
sig med fru de Maintenon, varför skulle ej käjsarinnan
Elisabet kunna äkta en Razumovskij? En av Katarinas
förste älskare var den unge smidige Stanislaw
Poniatowski, Polens siste konung, vilken dyrt fick umgälla sitt
chevalereska galanteri. Ett brett rum i Katarinas intima
liv intaga de fem bröderna Orlov, som avlöste varandra
och kostade Ryssland minst 20 milj. rubel. Men priset
togs väl av Potemkin, den märkligaste, mäktigaste och
mest begåvade av dessa gunstlingar, fursten av Taurien,
vilken efter Izmails erövring 1791 fick det präktiga
palats, som i våra dagar varit samlingsplatsen för
Rysslands första parlament — den en gång så mäktige, om
vilken den talangfulle hovpoeten Derzjavin sjöng vid
budskapet om att Potemkin hade dött (1791) på den
bessarabiska steppen:

<poem>”Ditt läger — marken, vilket hån!
Palatsen — stepperna de vida!
Säg, är det Lyckans, Ärans son?
Berömde fursten av Tavrida?
Från maktens topp du störtat ned
i avgrundsdjup på nattlig hed.”</poem>

Vid 63 års ålder fick Katarina sin siste älskare i Platon
Zubov, den 21:ste i ordningen av dessa lyckoriddare, som
kostade Ryssland, i runt tal 100 milj. rubel. Man får
dock av denna lättfärdighet ej draga den falska
slutsatsen, att Katarina var en grym Messalina. Ingalunda!
Grymhet låg icke i hennes natur, ty hon såg genom
fingrarna med hovmännens snedsprång och resignerade, då
hon i sin ordning blev undanträngd. Här var intet av
Annas och Elisabets råa excesser, utan blott
tillfredsställandet av ett fysiskt behov, lika omåttligt som hennes
härsklystnad. Hon skröt ej cyniskt med sina lösa
förbindelser, ansåg sig snarare handla sedligt och kunde ej
nog beskärma sig över att Frankrike gick under genom
att ”gräva ner sig i smuts och laster”. Då den frispråkige
Nikolaj Saltykov en gång vågade förehålla henne hennes
lättsinniga levnadssätt, svarade hon lugnt: ”Jag gör
landet en tjänst genom att uppfostra begåvade unga män.”
Ja, det fanns något av moderlig ömhet hos denna pudrade,
gråhåriga älskogstoka, men en otjänst gjorde hon sitt
land genom att uppfostra sådana unga män.

I själva verket hade Katarina II som människa många
sympatiska drag. Hon var säkerligen den
arbetssammaste i sitt rike, ty redan kl. 6 på morgonen satt hon
vid skrivbordet — och huru mycket skrev hon ej! Då
hennes fåfänga och härsklystnad ej sårades, kunde hon
vara god, ofta hjärtlig och anspråkslös och bestraffade
ej, som käjsarinnan Anna, den minsta förseelse. Hon
blev ej förnärmad, om någon ofrivilligt uraktlät att
hälsa på henne, då hon som gumma gick med krycka i
Tsarskoje Selos trädgård. Och just genom sitt eget föredöme
förfinade hon ändå sällskapslivet. Kvinnor vid hovet
fingo aldrig berusa sig. Vid hennes soaréer gick det
enkelt och otvunget till, liksom vid Peters ”assambléer”,
men utan dryckenskap och slagsmål. Förseelser mot gott
skick straffades ej med brännvin eller — vatten, utan
med 10 kopek i en sparbössa. Själv deltog hon i lekarna
och vägrade ej att utlösa en pant genom att t. ex. sätta
sig på golvet.

Dessa karaktärssidor har den ovannämnde smidige
skalden Derzjavin på ett lekande sätt framhållit i sitt
hyllningskväde ”Felitsa”, tillägnat käjsarinnan:

<poem>”Du vredgas ej, om man ej riktigt
din käjsartitel återger,
och om av våda oförsiktigt
din bild på golvet stötes ner.
Med dvärgar du ej bröllop leker
och ej i ispalats dem steker.
Ej ger du furstar en sitt-upp;
du dem i hönsbur icke spärrar
och tvingar ej förnäma herrar
att gala ilsket som en tupp.”</poem>

Gripen av upplysningstidevarvets och Rosseaus
teorier, ivrade hon en tid starkt för s. k. folkupplysning och
skrev själv läroböcker för sina sonsöner, ehuru hon var
sträng mot sina egna barn. Tronföljaren Paul
behandlades illa, och greve Bobrinskij, hennes son med
Gregorij Orlov, internerades i Reval efter att ha gjort stora
skulder i utlandet. Men hennes föreställningar om
barnuppfostran och moralisk utveckling voro mycket suddiga.
Från 5:te till 18:de året skulle barnen hållas i pensionat
och dela sin tid mellan friluftsliv, sedelärande sagor och
iakttagande av hygieniska föreskrifter, påverkade av
Rousseau och sedan upptagna av Tolstoj. Hennes
flickinstitut i Smolenska klostret ansågs mönstergillt för sin
tid. Men resultaten blevo i det hela ytterst klena.
Genom den ytliga bildningen danades ett släkte, som
Fonvizin ypperligt tecknat i de båda typerna ”Ivanusjka”
och ”Mitrofanusjka”, den narraktige ”Jean de France”
i rysk dräkt och den idiotiske lantjunkaresonen. Pusjkins
Eugen Onegin var ju ock en produkt av Katarina II:s
förvända uppfostran och betecknar stamfadern för de
”överflödiga människor”, som intaga ett så brett rum
både i det ryska samhällslivet och i den ryska romanen på
1800-talet.

Katarina, som brevväxlade med sin tids litterära
storheter och fått sin bokliga bildning nästan uteslutande
från de franska encyklopedisterna, hade fått för sig, att
hon i en handvändning skulle kunna förvandla det ryska
samhället i ”upplysningens” tecken, och gav för det syftet
ut sin beryktade ”<i>Nakaz</i>” (instruktion), byggd på
Montesquieus och Beccarias statsrättsliga teorier. Det var
helt enkelt ett plagiat, och käjsarinnan var nog
uppriktig att i brev till d’Alambert skriva: ”Ni skall få se,
hurusom jag till mitt rikes gagn har plundrat presidenten
de Montesquieu utan att namngiva honom. Jag hoppas,
att han, om han från den andra världen ser mig, skall
förlåta mig detta plagiat för 20 miljoner människors
lycka, som skall bliva resultatet härav. Han älskade
mänskligheten för mycket för att kunna bli stött på mig för den
skull. Hans skrift är min bönbok.”

Dessa lösryckta satser, om vilka Panin yttrade, att de
kunde ”spränga berg”, saknade naturligtvis allt samband
med det ryska folket och skulle ha underminerat den
ryska staten i dess grundvalar, om man på allvar hade
försökt tillämpa dem på Ryssland. Till lycka för
tsardömet var dock Katarina själv den sista, som i praktiken
ville söka förverkliga dessa idéer om frihet och
medborgerliga rättigheter.

Denna <i>nakaz</i> var emellertid prologen till det
galaspektakel, som käjsarinnan 1767 lät uppföra i Moskva under
namnet ”Stora lagberedningen” <i>(Kommissija ulozjenija)</i>,
före vars inkallande hon skrev till Voltaire: ”Jag tror, ni
skulle trivas i denna församling, där en ortodox sitter
mellan en kättare och en museiman, alla tre lyssnande
till en avgudadyrkare.” Ja, det var verkligen en konstig
samling av ärkeortodoxa och oförfalskade hedningar eller
analfabeter. Bönderna, vilkas väl det ytterst gällde, voro
alls icke representerade, och resultatet blev naturligtvis
ett kolossalt fiasko. Och dock hade furst Golitsyn öppnat
detta parlament med de stolta orden: ”Begynnen detta
stora verk och glömmen aldrig, att I haven tillfälle att
för er själva, edra samtida och efterkommande visa, huru
stort ert arbete varit för det allmänna bästa. I haven här
tillfälle att förhärliga er själva och ert tidevarv.”

Denna episod i käjsarinnans regering är emellertid
mycket karakteristisk för den ryska regeringskonsten.
Katarina II begynte som frasliberal och slutade som
ärkereaktionär, Alexander I uppsteg på tronen som äkta
republikan och lämnade den som den heliga alliansens
bästa värn; Alexander II började som den prisade
”bondebefriaren” och slutade som offer för de revolutionäras
hat till den åter uppspirande reaktionen, och Nikolaj II:s
regering gick i samma riktning.

På samma sätt gick det med hennes gallomani,
koketterandet för allt franskt. Hon hade inköpt Diderots
bibliotek och bjudit den berömde encyklopedisten till sig;
likaså köpte hon Voltaires bibliotek, som inrymdes i
Eremitaget. Hennes ytliga, men på stor beläsenhet grundade
bildning var fransk, icke tysk. Hon talade franska ledigt,
men när hon skrev språket, måste hennes koncept rättas
av sekreteraren Chrapowiecki eller greve Sjuvalov.
Endast i de förtroliga, intressanta breven till den tyskfödde
franske upplysningsfilosofen F. G. von Grimm skrev hon
franska utan hjälp av andra.

När en folkresning i slutet av 1760-talet hade utbrutit
på Corsica, ställde hon sig i spetsen för en insamling åt
insurgenterna, ”försvararna av sitt fädernesland och sin
frihet”, och hon yttrade: ”Att motsätta sig förtrycket,
att värna och skydda fosterlandet mot en orättfärdig
inkräktning och att kämpa för friheten — se där vad I gören
inför Europas ögon. Det är mänsklighetens plikt att
hjälpa och understödja envar, som lägger i dagen så ädla,
storsinta och naturliga känslor.”

Men händelsernas utveckling i Frankrike gjorde den
ryska käjsarinnan tveksam och misstrogen mot alla
frihetsrörelser. De franska böckerna kastades i skräpvrån,
blevo sedan totalt förbjudna, och till och med den
oförliknelige Voltaire föll i onåd. Och när Bastiljen
stormades av dem, som Katarina betecknade som ”rusiga
människor”, blev hon fullkomligt botad för sina franska
griller. Hon hade ej heller så orätt, då hon i ett brev sade:
”Om den franska revolutionen segrar i Europa, skall det
komma en ny Tjengis eller Tamerlan och bringa
fransmännen till förnuft. Se där revolutionens öde! Men det
blir ej i min tid, ej heller i Alexanders.” Ja, hon fick
delvis rätt. Redan före hennes död fick Europa sin
Tamerlan i Napoleon Bonaparte, och det fogade sig så, att
det var just hennes sonson Alexander I, som bildade den
europeiska koalitionen för att krossa revolutionens
Tamerlan.

När Ludvig XVI:s huvud föll under bilan, framstod
Katarina II:s väsen ohöljt. Hon var endast självhärskarinnan
på den romanovska tronen och kunde ej giva nog starka
uttryck åt sin avsky över alla slags frihetsrörelser: ”Man
måste absolut utrota fransmännen ända till namnet.
Jämlikhet är ett vidunder; den vill sätta sig på tronen. Jag
uppmanar alla protestantiska länder att omfatta den
grekiska religionen för att skydda sig mot den irreligiösa,
omoraliska, anarkistiska, brottsliga och diaboliska smitta,
som är fiende till Gud och tronerna. Den grekiska läran
är den enda apostoliska och verkligt kristliga. Den är en
ek med djupa rötter.”

Så tänkte nu den i den evangeliska läran uppfödda
tyska prinsessan, som svärmat för encyklopedisternas
ateism och Rosseaus frihetsidéer! Och de ädla tänkare —
en Novikov, en Radistjev — som hon själv uppfostrat med
sina filantropiska hugskott, fingo med frihetens förlust
plikta för hennes lärdomar.

Och ju mer hennes misstro ökades mot allt utländskt,
dess mer stegrades hennes överskattning av det nationellt
ryska. Hon intresserade sig livligt för rysk historia och
arkeologi, på vilka områden hon gjorde kostliga upptäckter,
och i sina dilettantiska historiska skådespel omsatte hon
dessa befängda hugskott. Men just därigenom tryckte
hon sin personliga prägel på tidevarvets litterära kultur.
Hon lärde sig aldrig skriva ryska felfritt, men behärskade
talspråket förträffligt, och det kom henne till pass, då hon
skrev sina satiriska samhällskomedier. Hon gav själv ut
en samling ryska ordstäv och intresserade sig för ryska
folkvisor, av vilka den första samlingen (Kirsja
Danilovs) 1804 trycktes på bekostnad av den rike Prokopij
Demidov.

Men trots de yttre politiska framgångarna och
förfiningen i det högre samhället och just på grund av den
överhandtagande lyxen vid Katarina II:s glänsande hov
skärptes allt mer de sociala motsättningarna, och livegenskapen
blev nu rotfast. Käjsarinnan ville ej veta av ordet rab
(träl), och på Voltaires inrådan hade hon befriat klostrens
underhavande från livegenskapen, men hennes
tsariska och ekonomiska intressen voro så starkt knutna
vid hela systemet och det adliga gunstlingsväldet, att hon
ej kunde rubba det utan att störta sig själv. Redan under
käjsarinnan Anna hade de livegna bönderna förbjudits att
köpa jord eller att arbeta på ackord, och under Elisabets
tid blevo de agade eller deporterade, om de lämnade
godsägarna, som 1760 fingo rätt att utan laga dom skicka
bönder till Sibirien. För att avlöna och belöna sina
gunstlingar föregick Katarina själv med det dåliga föredömet att
bortskänka jord med dithörande ”själar”, och därifrån var
steget ej långt till bortskänkande eller säljande av bönder
som levande inventarium. Pugatjevs bondeuppror och den
franska revolutionens urartningar skingrade totalt
hennes filantropiska griller, och när en gång de ryska
böndernas osnygghet bragtes på tal, gav hon det cyniska
beskedet: ”Inte behöva de bry sig om kroppen, då den ändå
ej tillhör dem.” De upprörande missförhållandena trädde
mot slutet av hennes regering ohöljt i dagen. I den
officiella ”Peterburgskaja Gazeta” utbjödos oblygt hela
familjer till salu för en spottstyver, under det att ättlingar
av ”Tom Andersson” (käjsarinnans favorithund)
betalades med fabulösa priser. Den lindrigaste förseelse, t. ex.
störandet av herrskapets sömn, straffades med hundratals
slag av knuten, och dock måste den olyckliga
tjänstekvinnan vara arbetsför inom några dagar.

Då Katarina II dog 1796, försmäktade i fängelse
Rysslands främsta dåtida människovänner och folkupplysare,
Novikov och Radistjev — den förre i Schlüsselburg, den
senare i Sibirien. Denna kvinna, beundransvärd i mångt
och mycket, lämnade i arv åt sin son ett mäktigt rike, vars
inre skröpligheter ännu doldes av den yttre glansen och
vars sociala orättvisor alstrade ett dovt, länge undertryckt
missnöje, som behövde ett helt århundrade för att bryta
ut och framkalla de fruktansvärda skakningar, som vi i
dessa dagar bevittna efter den romanovska dynastiens
störtande.

*

Katarina II gjorde i början av sin regering en lovande
ansats att bättra böndernas svåra ställning — åtminstone
i teorien. För detta syfte hade hon 1765 grundat
”Frivilliga ekonomiska sällskapet” och utsände frågecirkulär
rörande åkerbruket och boskapsskötseln. Det första priset i
denna underliga litteraturtävlan tillföll en fransk
nationalekonom, det andra en rysk rättslärd Poljanov, som
just satte fingret på den ömma punkten, livegenskapen
och dess moraliska verkningar: lojhet, misstro, ängslan
och armod. Hans intressanta skrift fick, trots
prisbelöningen, icke tryckas på ryska. Genom sina ganska
spirituella komedier gisslade käjsarinnan själv fromleriet,
lättjan och ståndshögfärden inom de högre kretsarna, och
genom de litterär-satiriska tidskrifter, som hon själv
utgav eller medarbetade i, framkallade hon själv en
opposition, som hon sedan icke kunde bemästra annat än
genom tsarismens vanliga tvångsmedel: munlåset. De
främsta målsmännen för denna opposition och på samma
gång de första stora martyrerna för det fria ordet i
Rysslands nyare historia voro Novikov och Radistjev.

<i>Nikolaj Ivanovitj Novikov</i>, en fint bildad man av god
börd, hade i sina tidskrifter vågat upptaga den
polemiska kampen med käjsarinnans kåserande blad ”Litet
av varje” och riktade företrädesvis sin satiriska udd mot
livegenskapen genom att framställa olika typer av
”Ljusets fiender” på den tiden och genom att framställa
böndernas armod i dess nakna elände. Lika stort misshag
ådrog han sig genom sitt folkupplysningsarbete och sin
anslutning till de på högsta ort mycket misshagliga
frimurarnas filantropiska verksamhet. Alla loger i Moskva
stängdes, och Novikov själv inspärrades i Schlüsselburg,
varur han slapp ut först efter Katarina II:s död.

Den andre frihetsmartyren, <i>Alexander Nikolajevitj
Radistjev</i>, hade ett ännu sorgligare öde. I sin i sentimental
stil hållna skildring av en resa från Petersburg till
Moskva gick han livegenskapen rakt in på livet och
uppställde till och med praktiska förslag till dess avskaffande.
Han dömdes till döden, men fick straffet lindrat till tio
års sibiriskt gruvarbete. Även han blev visserligen fri
efter tronskiftet, men stod ännu en tid under
polisuppsikt och begick självmord 1802.

Katarinas regering betecknas i den ryska
litteraturhistorien som en ”guldålder”, och det skall icke förnekas,
att hon både direkt och indirekt bidrog till att förläna
det då ännu föga odlade ryska litteraturspråket en
smidig elegans, som är beundransvärd, och att hon genom att
omhulda den även annorstädes i Europa tongivande
franska smakriktningen betydligt vidgade den yttre
bildningen i det ryska samhällets högsta lager. Men det ryska
folket stod alldeles utanför denna förfinade ”kultur”. Det
ryska käjsardöme, som Katarina II lämnade i arv åt sin
son, var en politisk stormakt av första ordningen, men
det sociala Ryssland var ännu försänkt i barbariskt
mörker. Man läse t. ex. blott en av Novikovs realistiska
skisser från landsbygden närmast huvudstaden:

”Armod och träldom mötte mig överallt i böndernas
skepnad. Obrukade fält och magra åkrar läto mig
förstå, huru godsägarna lägga sig vinn om jordbruket. Små,
halmtäckta kojor av tunna ribbor, små sädesvålmar och
det knappa förrådet av kreatur skvallrade om bristen hos
dessa varelser, som borde utgöra rikets välmåga och
stolthet. Jag lämnade ej en enda by utan att underrätta
mig om böndernas fattigdom, och av deras svar kunde
jag förstå, att skulden låg hos deras egendomsherrar.
Dessa stackars slavars jordägare visa sig mer ömsinta om
sina hästar än om sina medmänniskor.”

Och samma mördande samhällskritik ligger i de
reflexioner, som Radistjev uttalade, då han vid byn Pesjki
kommit nästan ända fram till Moskva, målet för den
”sentimentala” resan: ”Hjärtlösa godsägare! Se på
barnen till de bönder, som äro dina underhavande! Nästan
alla äro nakna. Varför? Jo, därför att du har låtit dem
komma till världen i sjukdom och elände och pålagt
deras fäder tunga dagsverken och skatter. Det ännu icke
vävda lärftet gör du dig till godo. Men vad har du för
gagn av de vidriga klädestrasor, som din vid lyx vana
hand med äckel skulle vidröra? Du samlar även det,
som du icke behöver, trots att dina bönders ohöljda
nakenhet är en anklagelse mot dig. Men om du ock här
nere icke har någon domare, skall du dock en gång
stånda inför den domare, som icke vet av väld och som gav
även dig som vägledare på det godas stig ett samvete,
som du i din sedefördärvande vettlöshet fördrivit ur ditt
hjärta. Otröttlig vakar denne domare över dina
handlingar, en gång skall han gripa dig, och du skall erfara hans
straffdom.”

I dessa slutord låg en profetisk hotelse, som i en ej
allt för avlägsen framtid skulle komma att besannas på
ett fruktansvärt sätt.
</chapter>
<chapter name="Narren på tronen">
<h2><i><sp>NARREN PÅ TRONEN</sp></i></h2>

Den ryske käjsare, som under namnet Paul I i slutet av
år 1796 besteg den romanovska tronen, hade icke mycket
ryskt-romanovskt blod i ådrorna. Hans far var ju son till
härtig Karl Fredrik av Holstein, och hans mor var den
prinsessa av Anhalt-Zerbst, som blev Katarina II. Och för
att det romanovska blodet skulle bli ännu mer utspätt,
gifte sig Paul med två tyska prinsessor: Wilhelmina av
Hessen-Darmstadt och Sofia Dorothea av Württemberg.
Det första äktenskapet var barnlöst, men det andra
välsignades med fyra söner och sex döttrar. Den äldste
sonen var den blivande Alexander I, från vilken Nikolaj II
härstammade i tredje led.

Redan omedelbart efter födelsen blev Paul bortryckt
från sin mor, som först efter sex veckor fick se honom ett
ögonblick. Peter III var likgiltig för sin son — förutsatt
att Peter efter tioårigt äktenskap med Katarina verkligen
var hans far. Men käjsarinnan Elisabet klemade bort den
lille så mycket mer och hotade att kväva honom under
tjocka sammetstäcken. Men vid dopet önskade poeten
Lomonosov, att ”den blivande tsaren måtte befria det heliga
landet och överskrida den kinesiska muren”.

Pavel Petrovitj fick i riklig måtto pröva sin härsklystna
moders stränga myndighet och obehaget att allt för länge
gå som overksam kronprins. Han utestängdes från alla
statsangelägenheter och blev undanträngd av Katarinas
favoriter. Redan som barn var han nervös, känslig för
allt buller och misstänksam. Natten innan hans mor
proklamerades som käjsarinna, låg den åttaårige gossen
oroligt vaken, som om han anat ofärd, och Panin hade svårt
att lugna honom. I hela sitt liv förföljdes han av sin
mördade faders vålnad, liksom hans son Alexander aldrig
kunde glömma, att han var moralisk medbrottsling i mordet
på sin far, och som en Hamlet vankade han omkring, tärd
av konflikten mellan hämndplikten mot sin fars skugga
och den sonliga respekten för den kraftfulla modern.

Allt mer isolerade han sig på Gatjina, det lustslott, som
sedan blev Alexander III:s favoritbostad. Hans
huvudsakliga sysselsättning var en pedantisk tillämpning av den
militära etiketten med exercis i preussisk stil. Hans
avoghet mot moderns ”liberala” politik tog sig uttryck i hans
hat mot allt franskt och alla frihetsvänliga rörelser. På
tal om den franska revolutionen yttrade han en gång åt
modern: ”Varför bråka de? Om jag vore där, skulle jag
göra slut på bråket med mina kanoner.” Men
Katarina snäste av honom: ”<i>Vous êtes une bête feroce</i>, om du
inte begriper, att idéer inte kunna bekämpas med
kanoner.”

Katarina II fick snart klart för sig, att hennes son
kunde bli en ny Peter III och förstöra den praktfulla
statsbyggnad, som hon sökte föra upp. Efter ett samtal med
honom yttrade hon åt en av sina förtrogna: ”Jag ser i
vilka händer riket hotar att komma efter min död. Av
Ryssland blir det blott en provins, beroende av Preussen.
Det vore skada, om min död, liksom Elisabets, skulle
åtföljas av en ändring i Rysslands politiska system.”

Enligt Peter den stores bestämmelse kunde en rysk
självhärskare efter eget skön utse sin efterträdare.
Hennes avsikt blev nu att utestänga Paul från tronföljden och
i nödfall fängsla honom för att i stället göra den äldste
sonsonen Alexander till käjsare. Hon meddelade dessa
tankar åt Alexanders lärare, den fint bildade Laharpe,
vilken dock var för hederlig att lyssna till detta brottsliga
förslag. Katarina avstod dock ej från sin plan, och hon
hade redan utarbetat ett manifest om den nya tronföljden,
vilket skulle offentliggöras 1797. Men händelserna gingo
henne i förväg.

Paul fick nämligen under sina giljarfärder ett tråkigt
mellanhavande med den konstige kung Gustaf IV Adolf
av Sverige. Denne hade den 13 aug. 1796 kommit till
Petersburg och friat till Pauls dotter Alexandra. Allt
tycktes klart, och förlovningen skulle eklateras den 11 sept.
Men den halsstarrige Gustaf Adolf vägrade i sista stunden,
ty han ville ej underskriva bestämmelsen om den blivande
gemålens fria religionsutövning. I harm över denna
skandal fick Katarina ett nytt slaganfall och dog den 6
november. Mitt i natten kallades Paul av Zubov till
Vinterpalatset, och i tron att det gällde hans egen avsättning, utbrast
han åt sin gemål: ”Ma chère, nous sommes perdus!”

Den nye käjsarens kröning ägde rum under ganska
egendomliga förhållanden. Han lät kröna sig på själva
påskdagen 1797 och var iklädd en bysantinsk dalmatika,
så att det låg något av översteprästerlig värdighet över
den ryske imperatorn, som med sin spinkiga figur och
sneda uppnäsa för resten såg mycket simpel och löjlig ut.
För att ära sin fars minne lät Paul gräva upp Peter III:s
lik på Alexander Nevskij-kyrkogården och högtidligt
bisätta det i den Petropavlovska katedralen, och på
ditvägen måste Peters mördare, Alexej Orlov, bära den
mördades krona.

Av naturen var Paul ej dålig eller grym, och i sin
sedliga vandel var han ett helgon i jämförelse med Peter III.
Men han var sjuklig, lättretlig och inbilsk. Stundom fick
han anfall av ridderligt ädelmod, t. ex. då han lössläppte
den polske frihetshjälten Kosciuszko ur fångenskapen och
benådade Katarina II:s politiska offer, och han hade lätt
att förlåta. Men han hade också lika lätt för att bli
förtörnad och var obarmhärtigt sträng i sina bestraffningar.
Hans andliga synkrets var mycket trång och hans
synpunkter löjligt småaktiga. Genom en vanvettig
självöverskattning gjorde han sig impopulär, fruktad och hatad.
Alla, som åkande mötte honom, tvungos att stiga ur
åkdonet i smuts och snö för att ödmjukt buga sig för
majestätet. Karakteristiskt är det yttrande, som tillskrives
honom: ”I Ryssland finns utom mig ingen stor
personlighet, utom den, som jag talar med, och detta blott så länge
som jag täckes tala med honom.”

Hans fruktan för den franska revolutionen stegrades
till ursinnigt hat mot allt franskt. Han hade fått för sig,
att Frankrikes olyckor kommo sig av att Ludvig XVI hade
försummat etiketten och ej regerat med järnspira. Själv
regerade han med knölpåken. Redan dagen efter sin
tronbestigning var han på en vaktparad, och ve den, som ej
hade rocken riktigt knäppt! Han förolämpade officerare
handgripligt för den minsta förseelse. Allt blev efter
tyskt mönster, och ingen fransman fick komma in i riket,
som ej hade sitt pass undertecknat av en bourbon. Han
förbjöd strängeligen ”jakobinska” runda hattar, stora
kragar, västar och halsdukar. Kostymen skulle bestå av
stångpiska med puder, hårbucklor, skor och damasker. Själve
Suvorov, hjälten från Alperna, fick en skrapa för sin
”nationella” uniform och förvisades till det inre av landet
för att han vågat säga: ”Perukmakares puder kan man
ej slå i ögonen på fienden. S. k. kanonlockar äro inga
kanoner och stångpiskan ingen bajonett. Vi äro ej tyskar,
utan ryssar.” Med varje dag blev skräckväldet på tronen
allt olidligare. Blotta orden fädernesland, samhälle,
borgare voro förbjudna.

Mot slutet av sitt ärelösa liv blev den av romantiska
medeltidsgriller bortkollrade käjsaren en blind beundrare
av Napoleon Bonaparte. Ludvig XVIII, som hittills hade
åtnjutit ett ryskt underhåll av 300.000 rubel och fått
bosätta sig i Mitau, tvingades nu att lämna Ryssland. Paul
föreslog Napoleon en fantastisk plan, att Ryssland och
Frankrike skulle krossa England och göra ett korståg till
Indien. Men innan denna plan hann fästas på papper,
hade Paul I drabbats av Peter III:s och Ivan VI:s öde.

År 1800 hade Paul flyttat in i Michajlovska palatset,
uppkallat efter ärkeängeln Michael, som han tyckte sig ha
skådat i en himmelsk uppenbarelse. Han hade blivit född
i Sommarpalatset, som hade stått på samma plats, och där
ville han ock dö. Det var byggt som en medeltida
riddarborg med torn, vindbryggor, löpgravar o. d.
Invigningsfesten blev dyster, ty rummen voro råa och fuktiga, och
den glada stämningen ökades ej, då käjsaren tyst gick
omkring och räckte ut tungan åt sina gäster.

Den sammansvärjning, vars trådar allt tätare snärjdes
kring den stackars narren på tronen, leddes av den
samvetslöse livländaren von Pahlen, guvernör i huvudstaden.
Han hade varit med vid statskuppen 1762 och utförde
Pauls vanvettigaste order för att öka käjsarens
impopularitet. Själv hade han fräckheten att för käjsaren yppa
sammansvärjningen, som han erkände sig tillhöra, enkom
för att så mycket lättare få reda på dess deltagare. När
någon varnade honom för det höga spelet, svarade han
lugnt: ”Då man vill göra en omelett, måste man slå sönder
äggen.” Dagen före käjsarens hädanfärd, hade han
oförsyntheten att till en käjserlig rapport foga: ”Hans
majestät mår ej bra i dag — det kan medföra stora följder.”

Natten till den 12 mars 1801 inträngde de
sammansvurna i Michajlovska palatset: chefen för
preobrazjenska regementet Talisjin, hannoveranaren Bennigsen och
Katarina II:s siste gunstling Platon Zubov. Pahlen
vaktade vid dörren för att ha reträtten fri, i händelse
attentatet misslyckades. Måhända hade det blott varit
meningen att tvinga käjsaren till frivillig tronavsägelse. Men
han satte sig till motvärn, lampan krossades under
tumultet, och i mörkret blev käjsaren strypt.

Detta skedde knappt två dagar före den ödesdigra Idus
Martii, då Cæsar mördades, och just samma ödesdigra 13
mars föll Pauls sonson Alexander II åttio år senare för
de sammansvurnas bomber.

Något närmare om käjsarmordet blev ej bekant.
Alexander nöjde sig med att i sin proklamation nämna, att
hans älsklige faders liv förkortats ”genom den Högstes
rådslag.”

Men Pauls vålnad fördystrade Alexanders återstående
liv och kastade sin skugga över hela det nya århundradet.
</chapter>
<chapter name="Alexander I">
<h2><i><sp>ALEXANDER I</sp></i></h2>

Alexander Pavlovitj föddes år 1777 omedelbart efter
en fruktansvärd Neva-översvämning — liksom han
ock dog kort efter en liknande katastrof 1825 — och fick
sitt namn efter Alexander Nevskij. Till faddrar hade han
Josef II och Fredrik Wilhelm av Preussen, och detta
högförnäma, utländska fadderskap, dittills okänt i Rysslands
historia, gav liksom ett varsel om att denne pilt en gång
skulle spela en ledande roll bland Europas suveräna
dynastier. Katarina II, som älskade sina barnbarn lika mycket
som hon var likgiltig för eller avogt stämd mot sin egen
son, och som för Alexander och hans yngre bröder
Konstantin och Michail hopskrev ”Farmors abc-bok” samt
sedelärande sagor, omtalade i ett brev till Gustaf III,
vilken hon då ännu tålde, huru förträffligt den nyfödde
hade det i vaggan och huru hygieniskt han uppfostrades.

Alexander I hade säkerligen icke tagit del i
sammansvärjningen mot sin far, men å andra sidan hade han ej
heller varit okunnig om att lömska planer smiddes mot
käjsar Paul. Av någon politisk ärelystnad var han ej
heller bekajad i sin ungdom, tvärtom. En gång yttrade
han: ”Om det är sant, att man vill göra intrång på min
fars rättigheter, skall jag veta att hålla mig på avstånd
från denna orättfärdighet. Jag och min hustru skola
rädda oss till Amerika. Där ska vi leva fria och lyckliga,
och ingen skall höra talas om oss.” Men medvetandet om
att han uppsteg på en med faderns blod besudlad tron
tyngde honom ständigt som en skuldbörda och tryckte på
denne känslige romantikers karaktär tidigt en prägel av
svårmod, som längre fram tog sig uttryck i en reaktionärt
verkande mysticism och pietism.

Av naturen var han vek och mild, men därjämte inbilsk
och vankelmodig — samma drag gingo delvis igen hos
Alexander II och Nikolaj II — och han var för feg eller
för fåfäng att öppet erkänna ett misstag. Hans lärare
hade varit Laharpe, ledaren för den helvetiska fristaten
(republiken Schweiz), och omedelbart efter sin
tronbestigning försäkrade han denne, att han aldrig skulle kunna
vänja sig vid tanken att regera despotiskt. Därpå svarade
Laharpe följande: ”Jag lyckönskar Er icke till att Ni har
blivit härskare över 36 miljoner medmänniskor, men jag
gläder mig åt att deras öde numer ligger i en monarks
händer, vilken är övertygad om att människorätt ej är ett
tomt hjärnspöke, och att folkets hövding är dess förste
tjänare. Er förestår nu att omsätta i handling de
grundsatser, som Ni anser vara sanna. Jag avhåller mig från
att ge Eder några råd. Men det finns en regel, vars
vishet jag har lärt mig fatta under de 18 olyckliga månader
jag var kallad att styra Schweiz. Den består i att under
en viss tid ej hämma förvaltningens vanliga gång eller
bryta ut den ur de gamla hjulspåren, men uppmärksamt
följa händelsernas utveckling och undvika brådstörtade
eller våldsamma reformer.”

Hade Alexander I följt detta kloka råd, skulle historiens
dom över hans regering ha blivit mildare. Nu började han
med att med den ena handen frikostigt införa
brådstörtade reformer, som han sedan samvetsgrant återtog med
den andra.

Och början av hans regering var i sanning löftesrik.
Pauls död hälsades av alla som befrielsen från en
plågsam mara. Galgarna borttogos från städernas torg,
undersåtar återfingo sina rättigheter och ranger,
deporterade återvände från Sibirien, och fångar lössläpptes ur
sina häkten (däribland 700 offer för Sjesjkovskijs
beryktade ”hemliga expedition”). Handel och samfärdsel med
Europa återställdes, tryckerier fingo åter anläggas, adel
och präster befriades från kroppslig aga, och tortyr
avskaffades. Nya universitet grundades i Petersburg,
Kazan och Charkov, utländska vetenskapsmän inkallades, och
folkskolor inrättades enligt det engelska
Lancaster-systemet.

Även till livegenskapens avskaffande gjordes lovvärda
ansatser. År 1802 förbjöds annonsering om försäljning
av bönder utan jord, och året därpå väcktes förslag, att
bönder skulle kunna köpa sig fria och därigenom lägga
grund till ett jordägande bondestånd. När madame de
Staël under Alexanders vistelse i Paris påpekade för
honom, att det ännu fanns trälar i Ryssland, medgav han,
att livegenskapen var av ondo, men lovade, att den med
Guds hjälp skulle avskaffas redan under hans regering.
Men härför räckte Alexander I:s krafter ej på långt när
till, och lika litet lyckades det under Nikolaj I:s regering.
Det var först Alexander II förbehållet, att genom sin
emancipationsakt av 1861 lägga grunden till en ny tingens
ordning i Ryssland.

Alexander I:s medhjälpare under reformperioden före
1812 voro den polske fursten Adam Czartoryski, den
lillryske fursten Kotjubej och greve Stroganov. De voro
bildade män, som svärmade för västerländsk författning,
men tyvärr kände de västerlandet bättre än Ryssland. Ett
ännu större inflytande på statsärendena fick klockarsonen
Michail Michajlovitj Speranskij, som med rysk
känslosamhet förenade västerländsk statsmannabegävning, ehuru
han i sin svärmiska idealism underskattade de praktiska
svårigheterna. Han var dock den förste inhemske
statsman i Ryssland, som klart insåg nödvändigheten av lagar
samt principer och garantier för lagarnas tillämpning.

Redan 1802 hade de från Sverige lånade kollegierna
ersatts med åtta ministerier, som dock saknade ministeriell
ansvarighet. På denna grund byggde Speranskij dock
vidare, och sedan han som statssekreterare fått monarkens
fulla förtroende, framlade han ett vittgående
reformförslag i konstitutionell riktning. Ministrarna skulle göras
ansvariga för de regeringshandlingar, som de
undertecknade, och senatens makt skulle inskränkas genom
upprättandet av ett riksråd, gosudarstvennaja duma. Alla fria
stånd skulle äga rätt att äga jord, ett nytt stånd av fria
jordbrukare skulle inrättas, och landsbygdens kommuner
skulle få ekonomisk självstyrelse. Slutligen skulle folket
självt genom det nya riksrådet få medverka vid stiftandet
av lagar.

Ett sådant parlament av ämbetsmän sammanträdde
visserligen i Petersburg 1810, och året förut hade ju
Alexander som storfurste av Finland på lantdagen i Borgå
högtidligt bekräftat Finlands fri- och rättigheter. Men
resultatet av 1810 års parlamentariska ansats blev ett lika
stort fiasko som Katarina II:s lagkommission. Alexanders
liberala svärmerier började fördunsta, och Speranskij föll
i onåd, kanske närmast därför att han yttrat sig
oförsiktigt om käjsarens personliga fåfänga, egenkärlek och hans
i själva verket ganska begränsade intelligens.

År 1812 betecknar den ödesdigra vändpunkten i
Alexander I:s själsliv och Rysslands politik under hans regering.
”Moskvas brand — yttrade käjsaren — har upplyst min
själ och fyllt mitt hjärta med en varm tro.” Han
fördjupade sig i läsningen av bibeln och hängav sig allt mer åt
en mystisk uppfattning av sitt furstekall. Och i samma
mån som hans yttre framgångar växte, stegrades ock hans
suveräna självtillräcklighet. Hans resa genom Europa
efter Napoleons fall blev ett triumftåg, som smickrade
hans fåfänga, och som själen i den ”heliga alliansen”
tyckte han sig vara ett försynens redskap för att hålla de
omyndiga folken i styr.

Denna religiösa självöverskattning framträdde redan i
den proklamation, som Alexander utfärdade efter den
stora ”folkslaktningen” vid Leipzig 1813: ”Vi hava
räddat och hedrat vårt fosterland, vi ha återgivit Europa dess
frihet och oberoende. Må frid och lugn härska över hela
världen, må varje land blomstra under sin egen styrelse
och under sina egna lagar! Herrens vrede har slagit
fienden till marken. Den barmhärtige Guden älskar ej de
omänskliga och grymma. Låt oss glömma det onda, de
gjort oss! Låt oss räcka dem en till försoning utsträckt
hand för vänskap, ej till hat och hämnd! Ryssens ära
består ej i att slå sin väpnade fiende till marken, utan att
med välgärningar överhopa sina avväpnade fiender, de
fredliga folken....” Det är naturligt att med sådana helt
viss ärligt menade känsloutgjutelser Alexander I måste
framstå i en mycket sympatisk dager för författaren av
”Krig och fred”, för vilken snillet Napoleon blev blott en
nolla.

Ett mycket ödesdigert inflytande på Alexanders
sinnesriktning fick baronessan Juliana Krüdener, f. Fittinghoff,
som, påverkad av Jung Stilling och de mähriska brödernas
läror, ansåg sig av försynen kallad att omvända käjsaren.
Och hon lyckades förträffligt däri — på sitt sätt. Redan
vid bekantskapen i Heilbronn 1815 hade hon vågat säga
honom: ”Gosudar! Ni har ännu ej närmat er
Gudamänniskan som en brottsling bedjande om förbarmande. Ni
har ännu ej fått förlåtelse av Den, som ensam på jorden
har makt att utplåna synderna. Ni har ännu ej fått
försoning inför Jesus.”

Det kvalmiga skede i Rysslands historia, som nu begynte,
är det, som satirikern Saltykov-Stjedrin kritiserat i sin
burleska satir ”Historien om en stad”. Med Alexander
åsyftas den tjerkessiske furst Makaladze, som ”genom sin
kärlek till kvinnokönet nästan fördubblade stadens
folkmängd”, och hans ”Pfejfersja” är just baronessan
Krüdener. Men huvudfiguren i detta Glupov (Kråkvinkel),
polismästaren Ugrjum-Burtjejev, som förbjöd all
upplysning och all lagstiftning, hette i verkligheten Alexej
Andrejevitj Araktjejev, och efter hans stränga regemente
fick perioden namnet <i>Araktjejevstjina</i>. Han var en
utmärkt artilleriofficer och en samvetsgrann, nitisk tjänare
i självhärskardömets sold. Men med sin nästan
oinskränkta maktbefogenhet och sin totala brist på högre
idéer blev han en olycka för riket, och med honom
inleddes den långa rad av politiska korpraler och polismästare,
som tidtals länkat Rysslands inrikespolitik fram till Pleve
och Bobrikov. Detta byråkratiska knektvälde, som
särskilt tog sig uttryck i det misslyckade försöket att inrätta
militärkolonisation, d. v. s. förflytta kasernlivet till
bondlandet, sträckte sig också till det andliga området.
Böcker underkastades sträng censur, särskilt de tyska, och
universiteten förvandlades till teologiska seminarier.
Ämnet romersk rätt utbyttes mot bysantinsk, och
Kopernikus’ och Newtons astronomiska lagar förbjödos såsom
stridande mot den heliga skrift. Den okunnighet och
obskurantism, som nu utbredde sig just inom de finare
samhällslagren, har på mästerligt sätt gisslats i Gribojedovs
kvicka karaktärskomedi ”Gore ot urna”.

Den andliga stagnation, som lade sig över Ryssland
under senare delen av Alexanders regering, framtvingades
dock icke uteslutande genom censur och polisförtryck, utan
hade ock sin grund i det ryska folkets egen själsläggning
och i dess nedärvda tro på att det heliga Ryssland såsom
ett ”tredje Rom” hade en särskild världshistorisk mission
att fylla. Ju mer Rysslands politiska maktställning
vidgades, dess mer trängde denna nationella
självöverskattning in i samhället, och därför att Ryssland stod på sant
ortodox grund, ansågs det behöva ett starkt,
”självhärskande” tsardöme.

Denna chauvinistiska riktning, som på ryska fått
namnet <i>narodnost</i>, hade sin ypperste förespråkare i den
sentimentale romantikern Karamzin, skaparen av
Rysslands moderna historieskrivning. Hans strävan gick ut
på att bringa den ryska ortodoxien och den tsariska
absolutismen i samklang med den nya tidens humanitära
strävan, och i sin kritik av Peter den stores brutala
omstörtningsförsök bröt han staven över hela det adertonde
århundradets politiska hållningslöshet och ytliga bildning.
<i>En gud, en tsar, ett folk</i> — se där den lösen, han
uppställde för kejsaren, och den föll i en mycket tacksam
jordmån.

Alexander, vars apatiska slöhet efterhand övergick till
regeringströtthet och livsleda, märkte knappast själv,
huru reaktionen överallt åter gjorde sig märkbar, och han
var helt visst fullt ärlig, då han kort före sin död yttrade:
”Man må säga, vad man vill, jag har dock levat och skall
dö som republikan.” Om han gav sitt tysta samtycke åt
många kulturfientliga åtgärder, led han dock på samma
gång av medvetandet, huru föga hans goda uppsåt hade
motsvarats av viljekraft och förmåga att uträtta något
beståndande gott, och minnet av den mördade fadern
lämnade honom aldrig.

Å andra sidan var han icke okunnig om att
revolutionära frön började spira upp, men han ville i det allra
längsta slå från sig dessa obehagliga tankar och gjorde alls
intet försök att kväva rörelsen i dess linda eller att länka
in den i mindre vådliga banor. Huvudsaken tycktes för
honom vara att komma ifrån alltsammans så lindrigt som
möjligt — alldeles som Nikolaj II år 1917. År 1821 sade
han åt regementchefen Vasiltjikov: ”Ni vet, att jag har
delat gardesofficerarnas illusioner och villfarelser, det
tillkommer ej mig att vara sträng.” År 1824 yttrade han
åt senatorn Lubjanovskij: ”Ryssland har nog av ära. Mer
behöver det ej, och den, som önskar något mer, misstar
sig. Men när jag besinnar, huru litet ännu är gjort för
Rysslands inre utveckling, tryckes mitt hjärta av denna
tanke som av en 10-pundsvikt. Härav kommer sig min
trötthet.”

Ja, han var verkligen mycket trött, den blott 48-årige
monarken. För att återställa sin vacklande hälsa företog
han 1825 en resa till södern. Vid avskedet lät han furst
Sergej Volkonskij tydligt förstå, att han hade vetskap om
dennes förbindelse med de sammansvurne, men sade blott:
”Jag skall glömma allt, men råder er att hädanefter syssla
mer med er division än med politik. Och framför allt, låt
alla planer på en konstitution fara!”

Under resan dog Alexander plötsligt den 19 nov. 1825
i staden Taganrog.

Den hemlighetsfullhet, som ofta vilat över moskovitiska
tsarers och ryska käjsares familjeförhållanden och
särskilt deras död, har varit ägnad att sätta den ryske
bondens vidskepliga fantasi i rörelse, och samvetslösa
äventyrare ha ej varit sena att utnyttja denna enfaldiga
godtrogenhet. I början av 1600-talet t. ex. uppträdde den
ena falska tronpretendenten efter den andra. Under tsar
Alexej Michajlovitj' regering blev den beryktade
stråtrövaren Stenka Razin faktiskt hyllad som okrönt tsar.
För de gammaltroende var Peter den store ett
understucket barn och spökade efter döden ännu länge i
raskolnikernas fantasi, och kosackbonden Pugatjev gällde ju i de
ryska böndernas ögon för den rättmätige tsaren Peter III,
som hade mördats för mer än tio år sedan.

På samma sätt gick det efter Alexander I:s död. Hans
underliga själsläggning, det plötsliga dödsfallet på den
avlägsna orten och den brådska, varmed liket
balsamerades och bortfördes — allt bidrog till att väcka misstankar,
att käjsaren i själva verket icke var död, utan begagnat
sig av detta tillfälle för att obemärkt draga sig undan
från det politiska livet, liksom folkfantasien gärna höll
fast vid den grundlösa historien om att den österrikiske
ärkehärtigen ”Johann Orth” hade låtsat ett skeppsbrott
för att inkognito försvinna från den stora världen.

Ryktena om Alexander I:s skendöd i Taganrog sköto
ny fart på 1860-talet, då en sibirisk köpman Chromov kom
till Petersburg med underliga antydningar om en viss
Fedor Kuzmitj, och då denne dött i Tomsk 1864, viskades
det allmänt, att denne okände enstöring var identisk med
Alexander I. Alexander III, eljes omottaglig för all
mystik, tycktes ej obenägen att sätta tro till möjligheten,
att denne Fedor Kuzmitj verkligen varit hans egen
farfar, och det ovederhäftiga ryktet fick ett visst
vetenskapligt stöd, då den ryske historikern N. K. Sjilder i sitt
monumentala verk om Alexander I:s historia skrev: ”Om
fantastiska förmodanden och folkliga traditioner kunde
grundas på positiva fakta och överflyttas på reell mark,
skulle den på detta sätt framställda verkligheten lämna
bakom sig de djärvaste poetiska fantasier. I vilket fall som
helst skulle ett sådant liv kunnat ge uppränning till ett
oförlikneligt drama med en skakande epilog, vars
grundmotiv vore försoning. I denna nya bild, skapad av den
folkliga uppfattningen, skulle käjsar Alexander, denna
ända till graven outgrundliga sfinx, utan tvivel bliva den
mest tragiska personen i den ryska historien, och hans
levnads törnestig skulle bliva krönt med en gravapoteos
av heliga strålars glans.”

Emellertid hava de sista tvivel om att Alexander dog
en naturlig död i Taganrog 1825 undanröjts genom de
forskningar, som företagits av Nikolaj I:s sonson,
storfurst Nikolaj Michajlovitj. Genom dokument har det
styrkts, att nio läkare voro närvarande vid dödsbädden,
och storfurst Nikolaj skydde ej några kostnader att i
Sibirien inhämta upplysningar om denne mystiske Fedor
Kuzmitj. Att denne icke var Alexander I är sålunda
bevisat, men hans underliga väsen och levnadsöden peka i
allt fall på en högt stående personlighet, som torde ha
stått den käjserliga familjen mycket nära.

På hösten 1836 kom till en smedja i guvemementet
Perm en ryttare för att få sin häst skodd. Under
förhöret inför myndigheterna uppgav han sig heta Fedor
Kuzmitj, men vägrade att lämna närmare upplysningar och
låtsades vara okunnig om sin börd och hemort. Han
uthärdade utan knot de prygelslag, varmed man fåfängt
sökte avtvinga honom en bekännelse, och fördes med
andra arrestanter till straffarbete i Jenisejska
guvemementet. Där blev han med tiden mycket avhållen av alla på
grund av sitt blida sinnelag, sitt fromma leverne och sin
hjälpsamhet mot de fattiga. Hans belevade sätt och
snygghet tydde på att han icke var av bondestånd. Ryktet
om den underlige främlingens människovänlighet spred
sig allt mer, han dyrkades nästan som ett helgon och
fick av den ovannämnde Chromov en liten stuga nära
Tomsk, där han ock blev begraven.

Till det yttre liknade han verkligen Alexander I något,
och hans fina vanor tydde på förnäma antecedentia. Hans
nit för folkupplysning röjde en mindre vanlig bildning, och
i sina samtal överraskade han ofta med intima detaljer
om Araktjejev, Kutuzov, Suvorov, arkimandriten Fotij
m. fl. Däremot talade han aldrig om Paul I eller
Alexander I. När en gång Alexander Nevskijs
namnsdagsfirande år 1812 kom på tal, utbrast han: ”Vilket jubel
var det icke i Petersburg den dagen! Man sköt med
kanoner, bredde ut mattor, och hela staden var illuminerad.”
Då Chromovs dotter vid ett tillfälle överraskade gubben,
då han på militäriskt vis gick av och an, sade han lugnt:
”En sådan vacker sommardag var det ock, då jag
lämnade samhället. Var jag sen dess har varit och vad jag
varit, hör inte hit.”

Ännu större uppmärksamhet väckte det naturligtvis, då
denne eremit någon gång mottog besök av förnäma
personer. En gång gjorde Kuzmitj militärisk honnör för en
ung, reslig husarofficer, vilken tros ha varit
tronföljaren Nikolaj Alexandrovitj, som 1861—63 gjorde en resa
genom Sibirien.

Det anses sannolikt, att denne Fedor Kuzmitj var
befryndad med släkten Osten-Sacken, med vilken han
faktiskt korresponderade, och denna familj räknade en
avlägsen släktskap med det käjserliga huset genom ätten
Usjakov. Furstinnan Sofia Czartoryska knöt efter sin makes
död en förbindelse med dåvarande storfursten Pavel
Petrovitj, och frukten av denna förbindelse blev en son, som
fick namnet Simeon Velikij. Om denne vet man föga.
Han hade deltagit i sjökriget mot svenskarna 1790 och
företog en resa till England, men sedan äro alla spår av
honom utplånade, och hans död är svept i dunkel. Om nu
denna förmodan en gång bekräftas, förklaras likheten
mellan denne Fedor Kuzmitj och Alexander I — de voro
ju bröder. Inom den Usjakovska släkten äro namnen
Fedor och Kuzma icke ovanliga.

Härigenom minskas icke det romantiska i denna
historiska verklighet, och den illegitime fursten förverkligade
ju det livsideal, som den levnadströtte Alexander I hade
drömt om. I inledningen till den självbekännelse, som Lev
Tolstoj låter Alexander I avlägga i den utmärkta postuma
berättelsen ”Eremiten Fjodor Kuzmitj’ efterlämnade
anteckningar”, har den store författaren anfört de
sannolikhetsskäl, som kunde tyda på att Alexander I låtit en
soldat begravas i sitt ställe för att själv obemärkt fly
undan och leva ett undangömt liv i Sibirien. I denna
Alexanders dubbelgångare såg Tolstoj sig själv — den åt
praktisk människokärlek och religiösa grubblerier
hängivne f. d. aristokraten och officeren, vilken verkligen tog
steget fullt ut. Och i ett brev till storfurst Nikolaj
Michajlovitj skrev Tolstoj 1907: ”Må omöjligheten historiskt
påvisas att identifiera Alexander med Kuzmitj, kvar står
dock legenden i hela sin sanning och fägring.”

Och nu har dock legenden blivit sanning. I Sibirien
dvaldes nyligen som en beskedlig eremit alla ryssars f. d.
självhärskare Nikolaj Alexandrovitj. Helt visst skall
också hans vålnad spöka i många ryska bönders hjärna.

*
</chapter>
<chapter name="Den första sammansvärjningen i Ryssland">
<h2><i><sp>DEN FÖRSTA
SAMMANSVÄRJNINGEN I RYSSLAND</sp>.</i></h2>

Av inre och yttre skakningar hade det ryska riket ofta
varit hemsökt allt ifrån den varjagiska perioden.
Palatsrevolutioner och partistrider vid hovet voro allt
annat än ovanliga, och enstaka revolter, t. ex. det
pugatjevska bondeuppropet, hade mer än en gång stört det
yttre lugnet. Men det ryska folket som sådant var på
grund av sin okunnighet och sin slöhet ända fram till det
nittonde århundradet oberört av dessa oroliga företeelser.
Samhället hade ännu icke vaknat, och de enstaka röster,
som under Katarina II:s regering vågat opponera sig mot
de olidliga missförhållandena, hade tämligen lätt bragts
till tystnad.

Först med det nittonde århundradet begynte nya vindar
från väster blåsa fram över de ryska stepperna, och den
närmaste anledningen var Napoleons krig jämte de därav
framkallade folkrörelserna i Europa. Å ena sidan väckte
det ryska befrielsekriget efter Moskvas brand en
nationell hänförelse, som slog över i självöverskattning och
urartade till en mystiskt färgad tro på den absoluta
monarkiens nödvändighet såsom en gudomlig institution. Men å
andra sidan såddes genom de krigiska tilldragelserna också
frisinnade idéer i Ryssland. Många av de yngre ryska
officerarna, som med de allierades härar hade gjort sitt intåg
i Paris, kunde ej undgå att anställa jämförelser mellan
Ryssland och västerlandet, och dessa jämförelser utföllo
ingalunda till Rysslands förmån. Icke minst måste det
förtryta dem, att detta stora Ryssland, som numer spelade
första fiolen i den europeiska konserten, var så kulturellt
efterblivet, att det icke ens hade hunnit avskaffa
livegenskapen. Och på hemvägen togo de starkt intryck av
frihetsrörelsen i Tyskland, där studenterna gingo i spetsen
för den nationella samlingen.

Men ytterst utgick dock reformansatsen från käjsar
Alexander själv, ty det var just han, som bragte de
konstitutionella frågorna på tal och i sitt svärmeri frammanade
andar, som han sedan icke kunde besvärja. Den officiella
reformfebern gick visserligen snart över som en
barnsjukdom, och de samhällsförbättrande förslagen från tronen
hamnade i statsarkivets gömmor, men de återupptogos nu
av ”det unga Ryssland”, företrädesvis medlemmar av
officerskåren.

År 1817 började dessa oklara frihetssträvanden ta en
något fastare form. Då bildades det s. k.
Frälsningsförbundet eller ”Fosterlandets sanne och trogne söners
samfund”. De förnämsta deltagarna däri voro brödraparen
Muravjev och Muravjev-Apostol, furst Trubetskoj, furst
Dolgorukov och överste Glinka. Själen i det hela var
överste Pestel, f. d. adjutant hos furst Wittenstein och
sonson till en från Sachsen inflyttad tysk, som under
Katarina blev postdirektör i Moskva. Denne Pestel hade i sin
politiska åskådning påverkats av Destutt de Tracys
ideologiska kommentarier till Montesquieus ”Lagarnas ande” och
trodde sig i de västerländska omstörtningarna vid
sekelskiftet ha funnit ovedersägliga bevis på ohållbarheten i det
monarkiska statsskicket. Han utarbetade ett ganska
svävande program, vars allmänna syfte gick ut på att ”utrota
missförhållanden”. Han gick dock icke in på några
detaljfrågor och avhöll sig från tanken på en politisk
omstörtning. Det var ett slags hemligt ordenssamfund efter
förebilden av de då ännu florerande frimurarlogerna (som
stängdes 1822) och hade högtidliga receptioner med tre
olika grader, <i>bröder, män</i> och <i>bojarer.</i>

Detta sällskap domnade omärkligt bort, men avlöstes
redan 1818 av ett nytt, den s. k. Välfärdsföreningen, som
ryckte det ideella målet en smula närmare. Den hade i det
stora hela samma deltagare inom officerskåren, men dess
program föreföll mindre radikalt och mer praktiskt.
Statuterna, som till god del hämtats från tyska ”Tugendbund”,
sammanfattades i den s. k. Gröna boken. Den lästes ock
av käjsaren, vilken däri ej såg något anstötligt. Men
ju mer <i>araktjejevtjinan</i> gjorde sig kännbar, dess
mer drevos de liberala fram på den revolutionära vägen,
och tanken på käjsarmord började redan spöka i ryska
hjärnor. En av medlemmarna, Jakusjkin, skrev ett brev
till käjsaren med anhållan om inkallande av ett folkvalt
parlament, en <i>zemskaja duma,</i> men brevets avsändande
avstyrdes, och papperet förstördes.

”Välfärdsföreningen” var fördelad på fyra sektioner:
för filantropi, sedlig-intellektuell bildning, politisk ekonomi
och kontrollering av rättskipningen. Den sammanträdde
i Moskva på nyåret 1821 med ombud från olika delar av
landet, men upplöstes redan i februari samma år på grund
av principiella meningsskiljaktigheter. Nu bildades i
stället två förbund, Norra hemliga sällskapet och Södra
hemliga sällskapet. Det förra hade sitt säte i Petersburg
under ledning av Nikita Muravjev, furst Obolenskij och
Nikolaj Turgenev, den blivande författaren av det märkliga
arbetet ”La Russie et les russes”, den första ryska
stats- och samhällsläran i modem mening. Sydförbundet
konstituerade sig i Tultja (Podolska guvernementet) och hade
till stiftare Pestel och Juzjnevskij.

Nordförbundets program, utarbetat av Muravjev,
innehöll följande huvudpunkter: ”Det ryska folket är fritt och
oavhängigt och kan ej vara en enskild persons eller familjs
tillhörighet. Verkställaren av den högsta myndigheten är
folket, som har uteslutande rätt att stifta lagar för sig
själv. Medborgarrätt tillkommer varje skattskriven man,
som fyllt 21 år. Likhet skall råda inför lagen. Ingen
får straffas utan laga dom. Tryck- och församlingsfrihet
införes.”

Det var alltså i grunddragen samma program, som det
ryska folket har tillkämpat sig först ett hundra år senare.
Men det hade en religiös anstrykning, som saknas i det
bolsjevikiska programmet, ty den första paragrafen lydde:
”Alla människor äro lika sinsemellan och bröder inför Gud,
ty de äro födda efter hans vilja och alla äro svaga inför
Honom.” I likhet med de nutida rörelserna hade
programmet en federativ tendens, ty Ryssland skulle bliva en
förbundsstat, ungefär som Nordamerika, med Nizjnij
Novgorod som regeringscentrum. Petersburg skulle vara
huvudstaden i den s. k. Bottniska staten och Moskva i den
Okinska (efter floden Oka). Käjsaren skulle vara
konstitutionell monark med ansvariga ministrar, och
parlamentet skulle bestå av 450 medlemmar, fördelade på två
kammare. Om den polska frågan yttrade Muravjev:
”Känslorna av de båda folkens ömsesidighet, födda i barbariets
tid, måste försvinna i ett upplyst århundrade, då alla folks
fördelar äro desamma. Ryssland föreslår därför Polens
återställande och är redo att med alla medel bidraga till
utrotandet av fiendskapen mellan de båda folken.”

Pestels program i Sydförbundet är mindre känt i
detaljerna. Han höll starkt på en centralistisk författning och
gjorde ingen åtskillnad på nationaliteter, ty som så många
andra storryssar trodde han, att polacker, ukrainare,
litauer o. s. v. godvilligt skulle assimilera sig med
moskoviterna. I motsats till Muravjevs engelska
konstitutionalism kände han sig mer dragen till det franska direktoriet
och skulle kanske ej ha ryggat tillbaka för en revolutionär
despotism. Han lade huvudvikten på livegenskapens
upphävande och krävde, att adeln skulle avstå från sina gamla
ståndsprivilegier. Om en jordägare hade mindre än 5,000
tunnland, skulle han ge jord åt bönderna, men gottgöras
med penningar eller lika stor areal kronojord. Men hade
han mer än 5,000 tunnland, skulle hälften utan gottgörelse
undantagas till förmån för bönderna. Här framskymtar
alltså den kommunistiska tvångsexpropriering, som i våra
dagar åter låter tala om sig.

Vid sidan av dessa båda rivaliserande klubbar fanns det
en ”Slavisk förening” och ”Hemliga polska sällskapet”. Den
förra, som grundades först 1825 av två officerare, var
bekajad av panslavistiska griller och drömde om ett slaviskt
framtidsrike, som skulle omfatta Ryssland, Polen, Böhmen,
Mähren, Dalmatien, Kroatien, Ungern, Siebenbürgen,
Serbien, Moldau och Walakiet (det då ännu okända
Bulgarien, som upptäcktes först ett par år senare av Diebitsch
”Zabalkanskij”, fick sålunda ej plats där!). Huvudstaden
i detta ”Slavia” skulle förläggas till slovakernas land i
norra Ungern. Det barnsliga, som vidlådde denna
förening, stegrades genom fantastiskt hemska ceremonier,
lånade från italienska carbonari och frimurare. Däremot
ställde den sig avvisande mot tanken på käjsarmord,
därför att detta ”strede mot Gud och religionen”.

Det ”Hemliga polska sällskapet” leddes av greve
Stanislaw Soltyk och ivrade för återställande av ”konungariket
Polen inom gränserna av två floder (Oder och Dnjepr)
och två hav (Östersjön och Svarta havet)”. Men
polackerna voro ganska reserverade gent emot de ryska
liberalernas polskvänlighet och avhöllo sig då ännu från
revolutionär propaganda.

I början vidtogos från regeringens sida inga energiska
åtgärder för att kväva dessa revolutionära symptom, och
först 1821 inrättades ett slags militärpolis vid
gardesregementena. Samma år gav den sedermera så inflytelserike
inrikesministern Benkendorf käjsaren en rapport om de
hemliga sällskapen, men den lämnades obeaktad. Ett nytt
officiellt meddelande om de sammansvumes ledare och
planer gjordes 1824 av major Majboroda med samma
resultat, och samma år företogo de liberala en offentlig
demonstration vid en begravning, då en lågadlig officer vid
Semenovska regemetet hade stupat i duell för att hämnas
sin systers fläckade ära. Obeslutsamheten och splittringen
i de sammansvurnes läger gjorde, att tiden förhalades.
Ingen hade någonting emot, att det rördes grundligt om i
samhällsgrytan, men ingen tordes hålla i sleven. Men
käjsarens död ändrade plötsligt situationen på ett
oväntat sätt.

Alexander avled barnlös, ty hans båda döttrar hade dött
vid mycket späd ålder, och de förvecklingar, som uppstodo
med anledning av tronföljden, tycktes gynna de
sammansvurnas planer. Hans äldste bror Konstantin, som efter
att hava skilt sig från Anna av Sachsen-Koburg hade gift
sig med grevinnan Joanna Gruzinskaja, furstinna Lovitj,
hade frivilligt avsagt sig alla anspråk på tronen,
och Alexander I, som utan tvivel länge ruvat på
planen att abdikera, hade i Moskvas
Uspenskij-katedral deponerat ett dokument rörande
tronföljden, vars innehåll var känt endast av den
allsmäktige gunstlingen Araktjejev, skalden och
historikern Karamzin, ärkebiskop Filaret och
undervisningsministern furst A. N. Golitsyn, men ej av käjsarens egna
bröder. Enligt detta testamente skulle den andre brodern
Nikolaj bliva efterträdare.

Men omedelbart efter dödsfallet i Taganrog avlade
Konstantin Pavlovitj ed som tronarvtagare, eftersom han
var äldst, och Nikolaj själv svor honom trohetseden.
Änkekäjsarinnan, som torde ha haft reda på rätta
sammanhanget, blev förtvivlad över denna utgång, men Nikolaj
sade lugnt: ”Alla veta vi, att min bror Konstantin är vår
härskare och laglige suverän, och vi ha fyllt vår plikt.
<i>Arrive ce qui pourra.</i>” Generalguvernören i
Petersburg Miloradovitj meddelade statsrådet, att imperator
Konstantin Pavlovitj hade fått trohetseden av sin bror
Nikolaj. Till Konstantin, som då vistades i Warschau,
sändes ilbud om hans tronbestigning. Hans porträtt
såldes på gatorna, och även i Moskva hyllades han som
käjsare, ty konvolutet i Uspenskij-katedralen var då ännu ej
brutet.

Situationen var sålunda mycket gynnsam för en
militärkupp, ty Ryssland hotades av anarki och hade två
härskare i de båda bröderna, som tycktes krusa för varandra.
Men åter vakade försynen över den romanovska tronen!
När Konstantin i Warschau erfor innehållet av Alexander
I:s hittills hemlighållna testamente, ville han ej veta av
kronan. Han återvände ej ens till Petersburg, utan
stannade kvar i Warschau, där han gjorde tsardömet nytta
genom att energiskt kväva den polska resningen 1831.
Han dog dock samma år av kolera i Witebsk.

Nu löste Nikolaj Pavlovitj knuten genom att utropa sig
till käjsare, och i honom hade de sammansvurna fått sin
kraftigaste och farligaste motståndare.

Den 12 december 1825 fick han vetskap om den snart
utbrytande sammansvärjningen och yttrade till furst
Trubetskoj: ”Den 14 december skall jag vara gosudar eller
dö.” Och kvällen före den ödesdigra dagen sade han åt
Benkendorf: ”I morgon skall kanske ingen av oss båda
vara i livet, men vi skola åtminstone dö med fullgörande
av vår plikt.” Redan kl. 7 på morgonen den 14 december
var Nikolaj på benen och inspekterade regementena. Efter
en kortare sammanstötning på Senatstorget mellan de
olika partiernas trupper sprängdes de upproriska. Guvernören
Miloradovitj blev skjuten av Kachovskij, men kaukasiern
Jakubovitj, som hade skränat om käjsarmord, höll sig fegt
undan. De rebelliska soldaterna hade så föga reda på
vad saken gällde, att de hade ropat hurra för Konstantin,
i tro att det var ”konstitutsia”. Decemberrevolten var
grundligt stäckt, och generallöjtnant Levasjev kunde ej
utan skäl säga åt furst Trubetskoj: ”Ni har gjort Ryssland
en stor otjänst och slungat det femtio år tillbaka i tiden.”

Att detta väpnade upprorsförsök måste misslyckas,
ligger i sakens natur. Om 1905 års blodiga rörelse med så
pass stora dimensioner icke mäktade störta samhället,
huru skulle detta kunna vara möjligt åttio år tidigare för
en handfull officerare, som blott förfogade över 2,000
soldater? Hos de revolutionära rådde planlöshet och
splittring, och deras främste ledare i Petersburg, skalden
Rylejev, var civil, ehuru resningen var av militärisk art. Och
i Nikolaj hade de sammansvurne funnit en motståndare,
som, trots all sin andliga begränsning, var en ovanlig
härskarnatur.

Efter den massrättegång, varmed Nikolaj invigde sin
järnhårda regering, blevo 61 medlemmar av
Nordförbundet, 37 av Sydförbundet och 23 av de ”förenade slaverna”
dömda till Sibirien. Fem avrättades på Petropavlovska
fästningsholmen den 13 juli 1826: Pestel, Kachovskij,
Muravjev-Apostol, Rylejev och Bestuzjev-Rjumin. Till
råga på olyckan brast snaran för tre av de hängda och
måste knytas om. Bestuzjev-Rjumins frände, sjöofficern
N. A. Bestuzjev, vilken i samma veva häktades i
Kronstadt, fick av käjsaren löfte om benådning, om han ville
svära honom trohetsed, men gav det stolta svaret: ”Ers
majestät! Det är just olyckan, att ni kan göra allt och
står över lagen. Men jag önskar, att edra undersåtars
lott hädanefter måtte bli beroende av lagen och ej av ert
godtycke.” Han hamnade med de många
olyckskamraterna i Sibirien, där han dog samma år som Nikolaj I.

Av de fem livdömda var Pestel den i politiskt avseende
mest betydande, men den största litterära begåvningen
hade Kondratij Fjodorovitj Rylejev, direktör för det
nordamerikanska handelskompaniet i Petersburg. Efter
furst Trubetskoj, vilken förflyttats till Kiev som
stabsofficer, blev han medlem av den verkställande
revolutionskommittén och utvecklade som sådan en livlig
verksamhet. Hans ädla, blida sinnelag avspeglar sig i hans
yttrande efter domens avkunnande: ”Min brinnande kärlek
till mitt fosterland har kanske förvillat mig, men enär
inga personliga intressen, ingen ärelystnad lett mina steg,
skall jag dö utan fruktan.” Samma varma, ödmjuka
fosterlandskärlek besjälade de övriga dekabristerna, och
en av dem yttrade i förvisningen: ”Vi voro söner av år
1812. Vårt hjärtas åstundan var att offra allt, till och
med livet för vår kärlek till fosterlandet. I våra känslor
fanns det ingen egoism, därpå tar jag Gud till vittne.”

Ännu 1827 förekom en efterdyning i Moskva, då femton
unga studenter vid käjsarkröningen gjorde ett
vanvettigt försök att uppvigla gardesregementet. Det kvävdes
utan möda, och deltagarna i komplotten dömdes till
Schlüsselburg, Solovetska klostret och Svartholmska
fästningen. De hade haft barnsliga överläggningar om,
huruvida hela käjsarfamiljen borde utrotas eller om
tronföljarens liv skulle skonas. Även i Sibirien försökte några
av dekabristerna att resa sig. En viss Suchanov anställde
ett dumdristigt myteri. Sex deltagare arkebuserades, och
Suchanov själv hängde sig i fängelset.

Nikolaj I satt säker på sin tron. Men priset var
dyrköpt, ty de deporterade dekabristerna voro blomman
av den ryska adeln och representerade dess mest
intelligenta element. Och det var till dessa frihetsmartyrer
nationalskalden Pusjkin sände sin vackra hälsning:

<poem>
”I djupet av Sibiriens schakt
ert stolta tålamod ej brister.
Sin lön er dystra flit ej mister;
obruten står er tankes makt.
</poem>
<poem>
Liksom en syster öm och blid,
i underjordens dunkla städer
går hoppet kring och livar, gläder:
du kommer nog, du bättre tid!”
</poem>

Först vid Alexander II:s kröning trettio år senare blevo
dekabristerna benådade, men då funnos endast 19 i livet.

*
</chapter>
<chapter name="Reaktionens triumf">
<h2><i><sp>REAKTIONENS TRIUMF</sp>.</i></h2>

<poem>
”Han knappt till tronen hann,
förr’n spiran djärvt han svängde:
Han till Sibirien drev ett hundratjugu man,
och uti galgen fem han hängde.”
</poem>

Så skrev Pusjkin i en smädedikt om sin höge
beskyddare Nikolaj I, och den skoningslöshet, varmed
bestraffningarna utfördes, visade tydligt, varthän den nya
kursen pekade. Alexander I:s liberala rådgivare voro
försvunna från scenen; Speranskij, som återkommit från
Sibirien, råkade till och med bli en av bisittarne i
domstolen, som dömde dekabristerna, och Pusjkin själv
resignerade. Icke utan skäl kunde den nye käjsaren säga:
”Där den rena monarkistiska formen existerar, saknas
naturliga skäl eller materiella bevekelsegrunder för folket
att önska en övergång till en konstitutionell författning.”

För första gången efter Peter den store hade Ryssland
fått på tronen en käjsare, som trots sin andliga
begränsning var en <i>man,</i> en i sitt slag helgjuten personlighet,
som förstod att befalla. Själv strängt uppfostrad av den
råe greve Lamsdorf, var han oblidkeligt sträng mot andra
och alltigenom fylld av tron på autokratiens gudasända
mission. Han saknade totalt det något sjukliga
vankelmod, den tungsinthet, som karakteriserade Alexander I,
Alexander II och Nikolaj II, och han ägde ett mod, som
måste imponera på massan, t. ex. när han under en
koleraepidemi tvang det vettskrämda folket ned på knä att
lyda myndigheternas förordningar. I hans ståtliga,
strama yttre och hans utvärtes ortodoxa kyrklighet låg
det på samma gång något översteprästerligt, som
verkade sympatiskt på moskoviterna, om också mässhaken
omsorgsfullt doldes under den tätt åtsittande uniformen.
Slutligen åtnjöt han, liksom Groznyj och Peter den store,
en viss popularitet genom sitt uppriktigt brutala sätt att
uppfostra och handleda sina undersåtar utan hänsyn till
rang eller stånd och genom att med patriarkalisk
despotism handgripligt tukta sina ostyriga och oredliga
tjänstemän — en uppfostringsmetod, som ryssarna väl kände
till genom ”Domostrojs” kärva förmaningar och husaga.

Ehuru Nikolajs regering kvävde all politisk liberalism
och alla konstitutionella idéer, var det dock 1830-talet,
som under inflytande av den Hegelska filosofien från
Tyskland lade grunden till två märkliga rörelser, vilka
sedan dess ha haft ett stort inflytande på den andliga
utvecklingen i Ryssland och ömsevis tagit överhand i
Rysslands politiska samhälle. På den ena sidan stodo
<i>zapadnikerna,</i> de västerländskt sinnade, vilka, med
omedelbar anslutning till Peter den stores reformverk, sågo
Rysslands kulturella räddning i ett fullkomligt uppgående i
den västerländska civilisationens idévärld, och deras
förnämste banérförare blev den framstående
litteraturkritikern Bjelinskij, vilken hann dö (1848), innan
häktningsordern utfärdades. På den andra sidan stodo
<i>slavjanofilerna,</i> som menade, att Ryssland vore en värld
för sig, att det hade en egen världshistorisk uppgift att
fylla och att det hade företräde framför andra länder just
genom sitt enhetliga självhärskardöme, sin ortodoxa
kyrka och sin patriarkaliskt-folkliga efterblivenhet i
kulturellt avseende.

De båda partierna bekämpade häftigt varandra på
1840-talet, och båda blevo de lika misstänkta på högsta ort.
Men i ett avseende tänkte de lika: i sin motvilja mot
livegenskapen. Slavofilen Kosjelev yttrade: ”Ju mer jag
intränger i Kristi lära, dess mer har jag blivit övertygad
om att broderskap är grunden för alla principer.” Och
den fint bildade ”västerlänningen” Stankevitj sade: ”Man
glömmer, att massan av det ryska folket kvarstår i
livegenskapens träldom och att den därför ej kan komma i
åtnjutande av politiska eller allmän-mänskliga rättigheter.
Det är intet tvivel om att regeringen förr eller senare
skall borttaga detta ok från folket. Men ej ens då kan
folket ta del i statsstyrelsen, därför att det härför kräves
en viss grad av intellektuell utveckling. Därför måste man
framför allt önska folkets befrielse från livegenskapen och
spridandet av allmän bildning.”

Nikolaj I var nog klarsynt att inse livegenskapens
otidsenlighet och nödvändigheten av dess upphävande.
Men han insåg ock, att han därigenom motarbetade sig
själv och hela det system, varpå han själv var en
exponent, och därför slog han från sig dessa tankar. År 1847
yttrade han visserligen, att adeln ej har rätt att köpa
människor, utan blott jord, men härvid stannade det. Det
tunga arvet lämnade han åt sin son.

För att kväva all kritik och opposition hade Nikolaj
endast ett medel till förfogande: censuren, och det visade
sig mycket verksamt — en tid bortåt.

Peter den store blev, om ock ofrivilligt, grundare av den
ryska censuren (förut hade den knappt behövts på grund
av den allmänna okunnigheten och litteraturens låga
ståndpunkt!), ty då hans reformer stötte på motstånd,
särskilt från raskolnikernas sida, infördes 1701 preventiv
censur. Till och med papper och bläck förbjödos i
klostercellerna. Genom Lillrysslands inkorporering med Moskva
efter 1654 och 1709 blev censuren en vidlyftig institution
för att undertrycka den ukrainska litteraturen. I slutet
av Katarina II:s regering var det fria ordet i Ryssland
förstummat.

Redan 1821 hade inrikesministern Benkendorf
föreslagit en vidsträckt omorganisation av den högre polisen,
som skulle övervaka det offentliga ordet, och 1824
utfärdade Araktjejev en order, att en förläggare måste vara
adelsman och att inga ämbetsmän finge publicera politiska
memoarer. År 1826 beslöts en ny tryckfrihetsförordning
med 230 paragrafer, och samma år ombildades
”inrikesministeriets särskilda kansli” till den sorgligt ryktbara
”Tredje avdelningen av hans majestät käjsarens
särskilda kansli”. Den ställdes under ledning av den totalt
obildade Benkendorf (Pusjkins ”censor”!), och han regerade
där till sin död 1844, då han efterträddes av Dubbelt, som
enligt Herzens utsago var ”mer intelligent än alla tre
avdelningarna tillsammantagna”.

Censuren under Nikolaj I blev ett högst invecklat
statsdepartement, som räknade ej mindre än 22
underavdelningar, oavsett alla filialer i landsorten, och dess historia
ger en på samma gång hemskt nedslående och burleskt
löjlig bild av den andliga försumpningen i det officiella
Ryssland före Krimkriget. ”Journal de Saint-Péterbourg”
fick varning för att den kallade dekabristerna ”herrar”,
Gogols ”Revisor” förbjöds, ty ”på administrativa
missbruk kan ej en verklig komedi byggas upp”, och själve
den tvetydige Bulgarin fick en skrapa för att han skrivit,
att det luktade stank från Fontanka-kanalen och
Anitjkovska palatset. En författare fick klander för att han
bildlikt kallat Isak-katedralens kolonner för ”Rysslands
stödjepelare” (det ansågs som en förolämpning mot
ministrarna!), och en tidning förbjöds att tala om
barometerståndet, ty däri kunde ligga en förstucken anspelning
på den politiska atmosfären.

Det är emellertid ett vackert bevis på den mänskliga
tankens obetvinglighet, att just under denna
fruktansvärda stagnationstid Rysslands två största skaldesnillen,
Pusjkin och Lermontov, kunde stränga sina lyror, och
under den värsta reaktionsperioden debuterade i Gogols
fotspår Rysslands främste författare på prosa: satirikern
Saltykov, Gontjarov, Dostojevskij, Turgenev, Tolstoj m. fl.
Men de skrevo icke opåtalt: Turgenev internerades,
Herzen gjordes oskadlig, Dostojevskij fördes till
schavotten, och Tjaadajev, som i sina märkliga ”filosofiska
brev” påvisat det absurda i den ryska utvecklingen, hade
förklarats för tokig.

Februarirevolutionen 1848 sträckte sina efterdyningar
även till Ryssland, som dock i själva verket stod alldeles
utanför Europas folkliga rörelser, ty då tillsattes en
särskild censurkommitté under ledning av den fruktade
militären Buturlin, som på fullt allvar menade, att även
bibeln på sina ställen borde censureras, ehuru den tyvärr
redan hade fått för stor spridning. Sådana ord som
regering, frihet, jämlikhet, reform o. d. strökos ur den
officiella ordlistan — alldeles som på Pauls tid.
Studenternas antal vid ett universitet fick ej överskrida 300,
och terminsavgifterna höjdes för att hämma den
vetenskapliga bildningen. Professor Granovskij måste
upphöra med sina föreläsningar om reformationen, och i
gymnasierna förbjödos de klassiska språken, enär deras
författare voro — republikaner. Slavofilerna förklarades för
statsfientliga individer på grund av sina teorier om
demokratiska principer i det gamla Ryssland, och även privata
boksamlingar ställdes under kontroll.

Redan 1834 kunde undervisningsministern furst Urusov
konstatera, att ”folkets bildning går i ortodoxiens,
autokratiens och den officiella nationalismens gemensamma
anda” (den ädle Karamzins välmenta teorier i praktiken!),
och det betonades kraftigt, att ”Kristi storhet ligger just
i hans ödmjukhet gent emot den världsliga överheten, ty
det är Guds vilja, att människorna som soldater tjäna Gud
och den store käjsaren”. Ja, den yttre ordningen var så
mönstergill, att till och med gravstenarna förseddes med
nummer och uppställdes i snörräta rader. Nikolaj I
kunde vara belåten med sitt verk och yttrade en gång:
”Dödsstraff är gudskelov okänt bland oss, och jag vill ej införa
det.” Men han talade ej om, huru nitiskt gatlopp och
spöaga användes. Två judar, som ville fly över gränsen,
näpstes med 1,000 spöslag 12 gånger.

Det hemska lugnet var stiltjen före stormen. Redan
efter polska resningens undertryckande 1831 ökades det
smygande missnöjet, ty dels spredo sig därigenom till
västerlandet många agitatorer, som riktade
uppmärksamheten på Rysslands inre förhållanden, dels utbreddes det
polska elementet i själva Ryssland, något som innebar ett
tillskott av överlägsen kultur och intelligens. En polack
vid namn Konarski sökte bland folket göra propaganda
för ”det unga Polen”, men han fängslades slutligen och
sköts i Wilno 1839.

Ännu mer oroväckande voro symptomerna bland
”lillryssarna” i Ukraina. I förra hälften av det 19:de
århundradet blev Kiev åter en kulturhärd som på 1600-talet, och
1834 upprättades där det vladimirska universitetet som
ersättning för det polska universitetet i Wilno och lyceet
i Kremenets, som stängts av regeringen. 1818 hade i
Poltava bildats en frimurarloge, och till dekabristerna slöt
sig ”de förenade slavernas” förbund i Kiev, vilket bland
sina medlemmar räknade furst S. G. Volkonskij, en
broder till guvernören i Poltava.

I Kiev grundades av Kostomarov i slutet av 1840-talet
en hemlig förening, det s. k. Kirillo-Metodievska sällskapet
för utbredande av idéer om slavisk ”ömsesidighet” och en
kommande federation av de slaviska folken på grundvalen
av full religionsfrihet och nationell autonomi. Föreningen
påyrkade obligatorisk folkundervisning samt avskaffande
av adelsprivilegier, livegenskap, kropps- och dödsstraff.
Det ryska riket skulle uppdelas i 14 stater: en nordlig, en
nordöstlig, en nordvästlig, en ”övre” och en ”undre”, två
Wolgastater och två ukrainska, en centralstat, två södra,
två sibiriska och en kaukasisk — alltså ungefär samma
brokiga mosaik, som Ryssland i våra dagar företer! Till
detta slaviska rike skulle med tiden fogas Vita Ryssland,
Polen, Böhmen-Mähren, Serbien och Bulgarien. Kiev skulle
bliva centralpunkten, där en samslavisk riksdag skulle
hållas vart fjärde år, men varje land skulle ha egen
riksdag årligen och egen försvarsmilis. Men mått och mynt
skulle vara gemensamma, och inga tullgränser finge
uppdragas inom den slaviska federationen.

Det har i våra dagar sitt särskilda intresse att anföra
ett betecknande utdrag ur ”den gudomliga lag”, som
Kostomarov efter förebilden av Mickiewicz’ ”Det polska folkets
böcker” skrev för sina landsmän: ”Ukraina skall en gång
stiga upp ur sin grav och åter vädja till de slaviska
bröderna. Då skall det ej finnas någon furste eller härtig;
ingen excellens, bojar eller livegen bonde. Ukraina skall
vara en oavhängig republik i det slaviska förbundet. Då
skola folken peka på det ställe, där Ukraina är betecknat
på kartan, och säga: Si, den sten, som byggmästarna
förkastat, är vorden en hörnsten.”

Dessa panslavistiska ”utopier” och ukrainska
söndringstendenser kunde naturligtvis icke vara ”det enda,
odelbara Ryssland” kärkomna, och Nikolaj tövade icke att
kväva rörelsen i dess linda. År 1847 häktades tio
medlemmar av Kirillo-Metodievska förbundet, och
Kostomarov jämte den ukrainske nationalskalden Taras
Sjevtjenko inspärrades i Peter-Pavel-fästningen.

I Petersburg hade vid samma tid bildats en hemlig
diskussionsklubb av en tjänsteman vid namn Michail
Vasiljevitj Butasjevitj-Petrasjevskij, som under utarbetande
av ett lexikon över främmande ord gjort någon
bekantskap med den franska sociologien. Det var den första
hemliga organisationen av ryska litteratörer, men den
hade ej karaktären av revolutionärt sällskap. En student
Antonelli, vilken som hemlig agent lyckats närvara vid
dessa ganska harmlösa sammanträden, där man utbytte
förtroliga meningar om censur, livegenskap o. d., gjorde
angivelse till polisen, och en natt i april 1849 lät Duppelt
häkta Petrasjevskij jämte 22 deltagare, av vilka femton
dömdes till döden, därför att de hade ”läst förbjudna
tryckskrifter, diskuterat censurens stränghet och tillämnat ett
hemligt tryckeri”. Bland dem var ock Dostojevskij, som
med sina ”medbrottslingar” först på schavotten fick
straffet lindrat till deportation.

Araktjejevs ande triumferade i Ryssland 1850, och
Benkendorf kunde från dödsbädden uttala de stolta orden:
”Rysslands förflutna har varit beundransvärt, dess
nuvarande är mer än präktigt, och vad dess framtid
beträffar, står det över allt, som den djärvaste inbillning kan
skapa.” Ja, i yttre mening kunde Nikolaj I, liksom
Katarina II, yvas över sitt verk. Han hade grundligt kuvat
Polen och undertryckt Ungerns frihetsrörelse; han hade
förödmjukat Turkiet, var svåger till kung Fredrik
Wilhelm III av Preussen och betraktades av Europas
monarker som den säkraste värnaren av den heliga alliansens
traditioner. Men i det inre blottades allt flera rämnor, och
jäsningen på landsbygden vittnade om det livegna folkets
elände. Under Nikolaj I:s regering förekommo 556
bondeoroligheter, som måste undertryckas med vapenmakt,
och 1,030 uppstudsiga bönder skickades ”administrativt”
till Sibirien.

En god inblick i Nikolajs Ryssland ger oss de
utmärkta memoarerna av <i>Alexander Herzen,</i> den ryska
emigrantlitteraturens skapare. Då han vid 15 års ålder
hade bevittnat käjsarens kröning i Moskva, svor han att
”inför detta altare, skändat av blodiga böner, hämnas de
fem avrättade dekabristerna och viga sitt liv till kamp
mot denne tyrann, detta altare, dessa kanoner”. Och han
blev sin ed trogen.

Om den dåtida rörelsen hos den studerande ungdomen
skriver han: ”Vi voro fantastiska unga män. Allt var
underordnat en och samma tanke och religiösa känsla.
Varest möjlighet yppade sig att bilda och predika, där
voro vi med, med hela vår själ, Vad vi egentligen
predikade, är svårt att säga, ty våra idéer voro grumliga. Vi
predikade den franska revolutionen, sedan Saint-Simonism,
konstitution och republik, men framför allt hat mot allt
förtryck, allt godtycke. Den tid, som följde efter
undertryckandet av den polska resningen, uppfostrade oss
snabbt. Vi sågo med förfäran, hurusom i Europa,
särskilt i Frankrike, varifrån vi väntade den politiska lösen,
det började gå på sned. 1826 års barnsliga liberalism, som
förkunnades av Benjamin Constant och Lafayette och som
besjöngs av Béranger, förlorade för oss sin tjuskraft efter
Polens undergång.”

Vid ett samkväm av studenter 1834 i Moskva hade en
student av polsk börd, Sokolevski, läst upp en plump
smädedikt om den ryske imperatorn. Där förekom t. ex.
följande strof: ”Gud, om du verkligen är så stark, vräk alla
tsarer i dyn och störta dem under tronen — både Sasjenka,
Kostenka och Nikolajusjka (käjsar Pauls tre söner)!” En
annan student hade i onyktert tillstånd sjungit en visa
som enligt polisrapporten var ”en fransk aria”. Den
begynte med orden: <i>”Allons, enfants de la patrie!”...</i>
Femton studenter häktades. Sokolevski skickades till
Kaukasien, där han snart dog av lungsot; tre
inspärrades i Schlüsselburg ”på obestämd tid”, och de
andra förvisades till det inre av landet. Till dem hörde
Herzen, vilken stämplades som ”djärv fritänkare och
mycket farlig för samhället”.

Efter förvisningen begynte Herzen 1847 sitt europeiska
emigrantliv och utgav i Genève 1850 på tyska den
märkliga boken ”Från den andra stranden”, som han tillägnade
sin son med följande ord: ”Vi bygga icke upp, utan riva
ned. Vi lova ingen ny uppenbarelse, men utrota gammal
lögn. Den nutida människan slår bryggan — en annan
skall i framtiden överskrida den. Kanske får du skåda
honom. Men stanna icke på den gamla stranden! Bättre
att förgås med honom än att rädda sig i reaktionens
dårhus. Den kommande sociala omvälvningens religion är
det enda, som jag ger dig i arv. Den har intet paradis,
ingen belöning utom det egna medvetandet och samvetet.
Jag välsignar dig på denna väg i det mänskliga förnuftets,
den personliga frihetens och den broderliga kärlekens
namn.”

Sin bortovaro från Ryssland motiverade han med
följande ord: ”Jag stannar kvar här i utlandet, därför att här
sociala frågor avgöras trots alla tårar, allt blod. Här äro
hörbara lidanden och öppen kamp, ingen håller sig undan.
För denna öppna kamp och detta offentliga ord stannar
jag här. För detta lämnar jag allt — kanske även mitt
liv i de förföljdas, men icke underkuvades leder. Därför
har jag för en tid avbrutit mitt naturliga samband med det
folk, hos vilket jag har funnit så mycken genklang av
min själs ljusa och mörka sidor, och vars sång och språk
var min sång, mitt språk. Jag skildes från det folk, i vars
liv jag djupt känner proletariatets bittra gråt och dess
vänners förtvivlade manhaftighet... Det är tid för
Europa att lära känna Ryssland. Europa känner oss icke;
det känner blott vår regering, yttersidan. Men må det
närmare lära känna det folk, vars ungdomliga styrka det
har prövat på i krig, då Europa blev besegrat. Vi skola
förtälja om det mäktiga och gåtfulla, som i stillhet bildat
ett rike av 60 miljoner och som så fast och starkt vuxit
upp utan att förlora sitt gemensamma ursprung; ett folk,
som underbart har förstått att bevara sig under
mongoliska horders och tyska byråkraters ok, under
kaserndisciplinens korpralkäpp och under den nesliga tatariska
knuten; ett folk, som har bevarat sina upphöjda drag, sin
rika naturs livliga sinne och sin breda godmodighet under
trycket av livegenskapen. Må europeerna lära känna sin
granne; hittills ha de blott varit rädda för honom.”

Vid sidan av Herzens mäktiga skepnad reser sig mot den
Nikolajska regimens mörka bakgrund <i>Bakunin,</i> den
europeiska anarkismens skapare. Det var han, som år
1847 i Genève på årsdagen av den polska resningens
utbrott höll det första politiska talet på ryska i utlandet:
”Överallt göres det ryska namnet liktydigt med nesligt
förtryck och skymflig träldom. Ryssland är i Europas
ögon intet annat än ett styggt vapen i händerna på den
farligaste och förhatligaste despotism. Ja, vi leva under
en avskyvärd despotism. Vi ha inga rättigheter, ingen
appell mot godtycket, intet, som utgör folkens heder och
stolthet. Nikolaj I:s regering liknar Ludvig XV:s. Alla
ha en förkänsla av en snart stundande storm, som
skrämmer många, men som nationen hälsar med glädje.
Nikolaj tar på sig en min, som om han ville hejda det
förfärliga fördärvet, men huru kan han avlägsna det onda, vars
huvudorsak ligger hos honom själv, i hans regering? Se
där hemligheten i hans totala vanmakt att uträtta något.
Hans fiende är massan av bönderna och soldaterna. Tron
mig, revolutionära element finns det gott om i Ryssland,
och den stund är ej avlägsen, då stormen, den stora
stormen, vår allmänna frälsning, bryter ut. Mina herrar
polacker! Jag föreslår er förbund i det nya samhällets, den
äkta ryska nationens namn. En skål för det
revolutionära Rysslands förbund med det revolutionära Polen mot
den gemensamma fienden — imperator Nikolajs officiella
Ryssland!”

Bakunins anarkism var icke den vetenskapligt skolade
och fint humanitära logik, som utmärker furst
Krapotkins. Han var i själva verket en hänsynslös egoist, en
klen tänkare, och från honom härstammar bolsjevismen i
rakt nedstigande led. Hans program sammanfattades
i följande negativa punkter: ”Vårt fosterland är den
universella religionen. Vår fiende är allt herradöme — både
religiöst, politiskt, ekonomiskt och socialt. Lusten att
förstöra är en skapande kraft, ty först om man utrotar alla
statsinstitutioner, kan man bilda en självständig, fullt fri
organisation av de frigjorda massorna.”

Det fruktansvärda bakslaget efter Nikolajs reaktionära
politik kom förr än mången hade fruktat och ännu flera
hade vågat hoppas — det kom genom Krimkriget, som
käjsaren själv framkallade genom sitt lättsinniga
övermod. Han hann icke överleva nederlaget, utan dog
1855. Hans avskedsord till tronföljaren voro: ”Jag ville
ta på mig allt svårt och tungt för att lämna dig ett fredligt
ordnat och lyckligt rike. Men försynen dömde
annorlunda.” Ja, det fogade sig annorlunda: med Sevastopols fall
störtade icke blott en fästning, utan ett helt system.
Krimkrigets nederlag framkallade den stora politiska
reformperioden på 1860-talet, liksom femtio år senare
motgångarna i det japanska kriget skapade den ryska
konstitutionalismen, och liksom det förkrossande nederlaget under
”världskriget” slog hela det gamla tsardömet i spillror.

När Alexander II besteg tronen, hälsades han av Herzen
i ”Kolokol” — hans i London utgivna tidskrift ”Klockan”
— med följande ord: ”Er regering begynner under
sällsynt lyckliga auspicier. Vid Er låda inga blodfläckar, inga
samvetskval tära Er. Budskapet om Er fars död bragtes
Er ej av hans mördare. Av Er väntar man mildhet, ett
mänskligt hjärta. Ni har uppfostrats av en skald, som
Ryssland har kär (Zjukovskij). Ni älskar Ryssland
trofast och kan göra mycket för det ryska folket. Våra
fälttecken äro ej lika. Jag är en oförbätterlig socialist, Ni en
självhärskande imperator. Men mellan oss finns det
något gemensamt — kärleken till folket. Gosudar! Giv
frihet åt det ryska ordet! Giv jord åt bönderna — den
tillhör dem ändå! Utplåna från Ryssland livegenskapens
skamfläck! Läk de blåa strimmorna på våra bröders
ryggar — dessa förfärliga spår av förakt för människan. Om
dessa rader nå Er, läs dem utan vredesmod och tänk på
dem! Det förunnas Er ej ofta att höra en uppriktig
stämma av en fri ryss.”

*
</chapter>
<chapter name="Bondeemancipationen">
<h2><i><sp>BONDEEMANCIPATIONEN</sp></i></h2>

En gammal uppgift att den ryska livegenskapen skulle
ha införts genom en ”ukaz” av Feodor Ivanovitj i slutet
av 1500-talet är lika obevislig som orimlig. En sådan
urkund har aldrig existerat och skulle näppeligen kunna det.
I allt fall var den överflödig.

Den ryske bonden eller jordbrukaren var ursprungligen
”fri”, d. v. s. han brukade som egen den jordlott, som han
tagit i besittning, och han hade rättighet att fritt röra
sig. Livegna voro ursprungligen endast främmande
krigsfångar. Men tidigt nog måste bonden sätta sig i skuld för
anskaffande av verktyg eller kapital och kom därigenom
i ett ekonomiskt beroende, som var mycket betungande,
om också ännu icke juridiskt bindande.

Tillståndet förvärrades i mitten av 1500-talet, då
Groznyj inskränkte den personliga rörelsefriheten genom
bestämmelsen, att den bonde, som längre tid vistades på
främmande ort, skulle erlägga en viss avgift. Denna
skatt tryckte naturligtvis mest på de obemedlade bönder,
som sökte sin utkomst annorstädes, och härigenom
grundades faktiskt en bundenhet vid jordtorvan. Bondens
medborgerliga rättigheter kränktes ock genom den
orättfärdiga bestämmelsen, att en bonde hade mindre att säga
i straffrättsliga mål än en bojar eller ämbetsman. Tsaren
avlönade sina tjänstemän med jord, och jordägaren, som
behövde böndernas arbetskraft för att kunna fullgöra sina
skyldigheter mot staten, sökte på allt sätt hindra dem från
att flytta. Många rymde naturligtvis, och då straffades
strängt dessa lösdrivare och ”barfotingar” samt de, som
hjälpte dessa rymlingar.

Härigenom fick jordägaren ett starkt personligt övertag
över bönderna, trots eller vid sidan av den oskrivna lagen
om bondens frihet, och sedan blev det en naturlig följd,
att egendomsherren egenmäktigt ingrep i böndernas
enskilda liv, utövade en godtycklig domsrätt och till och med
bestämde deras äktenskap.

Ännu värre blev det på 1700-talet. Peter den store
införde visserligen en lättnad genom förordningen, att de
bönder, som gjorde krigstjänst, skulle bliva fria, och att
de kunde få flytta in till städerna mot erläggande av en
kronoskatt, <i>obrok.</i> Men dessa eftergifter motvägdes
snart av ännu tyngre förpliktelser. Under käjsarinnan
Anna förbjödos bönderna att köpa jord, och under
Elisabet agades eller deporterades bönder, som olovligt ville bli
soldater. Genom Peter III:s ukaz om den ryska adelns
befrielse från obligatorisk krigstjänst vidgades
samhällsklyftan ännu mer, och Katarina II:s litterära ”guldålder”
hade en förfärande mörk baksida, ty då florerade oskicket
att sälja bönder även utan jord. Det blev en fullständig
slavhandel i ohöljdaste form, och jordens värde taxerades
efter antalet ”själar”. Om t. ex. gunstlingen Orlov ägde
30,000 livegna, representerade detta en förmögenhet av i
runt tal en miljon rubel.

Alexander I:s regering hade ju börjat så löftesrikt.
Annonsering om försäljning av bönder utan jord förbjöds
totalt, och det utarbetades ett förslag om s. k. fritt
åkerbruk, i det att kronans bönder kunde köpa sig fria jämte
jord. Men efter 1812 upphörde dessa goda ansatser.
Nikolaj I insåg visserligen, att livegenskapen var en kulturell
och demoraliserande skamfläck, och han förbjöd
försäljning av enstaka bönder (utan familj), liksom han ock
förbjöd icke-jordägande adel att köpa livegna. Men till
roten av det onda kunde och vågade Nikolaj icke tränga.
Samhällssåret frätte omkring sig — icke minst genom att
förfäa jordägarna själva, och ju längre det dröjde med
operationen, desto svårare måste den bli.

När Alexander II besteg tronen, fanns det av Rysslands
60 milj. människor inemot 50 milj. jordbrukare med
familjer, därav hälften livegna bönder på adelsgodsen.
Deras skyldigheter bestodo dels i erläggande av kontanta
avgifter åt godsägaren, dels — och företrädesvis — i
fullgörande av dagsverken. Vanligtvis arbetade den livegne
bonden tre dagar i veckan för <i>barins</i> räkning och hade
härför icke blott icke någon lön, utan försummade
naturligtvis därunder sitt eget jordbruk, särskilt under
sånings- och skördetiden.

Naturligtvis yttrade sig livegenskapen i olika former
och antog icke alltid så vidrig skepnad. På godsen av den
gamla goda stammen (jmfr Aksakovs ypperliga
”Familjekrönika”!) rådde en viss patriarkalisk anda i förening med
rysk lojhet och slentrian. Godsägaren hade ju ett visst
personligt intresse av att bönderna hade det så drägligt
som möjligt, för att de skulle kunna arbeta duktigt och
skaffa friska barn till världen. På många ställen förekom
det ock, att musikaliska livegna bildade husorkestrar o. d.
Men vida värre var det på de många adelsgårdar, där
lantbruket sköttes av en i regeln rå förvaltare, under det att
adelsmannen själv roade sig i Petersburg, Moskva eller i
utlandet och naturligtvis jämt behövde pengar.
Turgenevs vemodiga berättelser lämna en dyster totalbild av
denna försoffade ”adelskultur”. Och allra värst var det,
då den ruinerade adelsmannens gods köptes av en <i>kulak,</i>
den råa egendomsjobbaren, som pressade ut så mycket som
möjligt av jorden och arbetskraften.

*

Redan 1854 hade den konservative Pogodin i ett öppet
brev till Nikolaj I framhållit, att käjsaren icke hade reda
på det verkliga tillståndet i Ryssland och att sanningen
ej nådde fram till tronen. Efter Alexander II:s
tronbestigning blevo dessa varnande röster allt talrikare och
högljuddare, och bondeemancipationen blev dagens
brännande fråga. Slavofilen Konstantin Aksakov hälsade den
nya tiden med ett femton punkter omfattande
reformprogram, och det hette i detta utkast: ”Det ryska folket
saknar ännu både förmåga och lust till politisk
maktbefogenhet. Men folket kräver full tryck- och yttrandefrihet
samt en <i>zemskij sobor,</i> d. v. s. en självvald
representation, i de fall då regeringen vill eller behöver inhämta
folkets mening.”

Alexander II:s första regeringsåtgärd bestod i att
entlediga inrikesministern Bibikov och ersätta honom med
den reformvänlige greve S. Lanskoj, för att han —
såsom det hette i cirkuläret — ”skulle orubbligt värna de
rättigheter, som av käjsarens företrädare hade förlänats
åt adeln”. Samtidigt upplöstes den beryktade Buturlinska
censurkommittén, och från posten som väg- och
vattenbyggnadsminister avskedades den reaktionäre
Kleinmichel, som hade varit adjutant hos Araktjejev och
återuppbyggt det brunna Vinterpalatset 1838. Notiser om
Krimkrigets motgångar fingo nu publiceras i tidningarna;
förut hade de stått endast i det officiella militärbladet
”Russkij Invalid”. För resande till utlandet lindrades
pass-svårigheterna, och ryska författares verk, särskilt
Gogols, Bjelinskijs och Turgenevs, blevo mindre
misshandlade av censuren. Allt tydde på att ett omslag var i
görningen.

Den 19 mars 1857 överraskade käjsaren sitt folk med
ett manifest, i vilket det hette: ”Med bistånd av den
himmelska försynen, som alltid har varit huld mot Ryssland,
må dess inre välstånd stärkas och fulländas. Måtte
rättvisa och mildhet råda i dess domar! Måtte överallt
strävandet till upplysning och till varje gagnelig verksamhet
utveckla sig med ny kraft, och måtte en var under hägnet
av de för alla lika rättvisa lagarna i frid få åtnjuta
frukterna av sin fredliga möda.”

Då detta budskap från tronen i vida kretsar väckte
förhoppningar om livegenskapens omedelbara avskaffande,
fann sig käjsaren föranlåten att dämpa de sangviniska
förhoppningarna genom att till en deputation från
Moskvas adel några dagar efter manifestets utfärdande
förklara: ”Jag har erfarit, att det bland er har spritts rykten
om min avsikt att avskaffa livegenskapen. För att
vederlägga dessa grundlösa uppgifter rörande ett så viktigt
ämne, anser jag nödigt meddela er, att jag icke har för
avsikt att göra det nu. Men I veten själva, mina herrar,
att den nuvarande samhällsordningen med livegna ej kan
förbli oförändrad. Det är bättre att avskaffa
livegenskapen uppifrån än att vänta, tills den av sig själv avskaffas
nedifrån, och jag ber er tänka på, huru detta skall kunna
utföras.”

Till denna ädelsinnade avsikt bidrog i sin lilla mån
käjsarens bekantskap med den nya ryska vitterheten efter
Gogol. I mitten av 1840-talet hade Grigorovitj genom
sina något idealiserade, sentimentala bynoveller givit den
första inblicken i det ryska bondelivets elände (efter
Radistjevs reseskildring ”Petersburg—Moskva” 1790).
Framför allt blev käjsaren gripen av den indirekta tendensen
i Ivan Turgenevs mästerliga noveller ”En jägares
anteckningar”, som begynte 1847 och varmed författaren
infriade sin ungdoms ”Hannibalsed” att bekämpa
livegenskapen.

Adelsförsamlingen i Nizjnij Novgorod var den första
korporation, som offentligt gillade käjsarens steg, och
redan 1857 gjordes, på initiativ av Wilnos generalguvernör
Naumov, försök i de västra guvernementen Kowno, Wilno
och Grodno att successivt utrota de värsta
missförhållandena. Herzen skrev jublande i ”Kolokol”: ”Alexanders namn
tillhör numera historien. Om hans regering slutade i
morgon, om han ock fölle för några upproriska oligarcher,
för rebelliska värnare av herremannaväldet och husagan
— lika gott! En början till böndernas befrielse är dock
gjord, och kommande släkten skola ej glömma det. Du
har segrat, galilé!” I Moskva utgavs en veckotidskrift,
<i>Selskoje blagoustrojstvo,</i> vars titel (”Böndernas
välfärd”) antydde syftet, och där hölls en bankett,
varvid många gräto av glädje och omfamnade varandra.
Den då liberale professor Katkov öppnade raden av skålar,
och slavofilen Ivan Aksakov läste upp verser.

Käjsaren själv höll under sin eriksgata flera tal i
landsorten för att avväpna adelns motstånd och intressera den
för reformen. Men redan nu framträdde dubbelheten i
hans väsen — ett arv från farbrodern Alexander — och
han fasthöll bestämt vid att saken skulle skötas
<i>uteslutande</i> av regeringen. I ett ministerråd yttrade han:
”Ni måste komma ihåg, att i Ryssland stiftas lagar
endast av den självhärskande myndigheten. <i>Pas de
rêveries!</i>” — Det var ju ett liknande avkylande svar, som
en deputation fick av Nikolaj II efter dennes kröning, då
han varnade för alla ”dåraktiga illusioner”.

Den första kommittén bestod av presidenten i
statsrådet furst Orlov, vilken dock snart ersattes med den
reformvänlige storfursten Konstantin Nikolajevitj (far till
den för några år sedan avlidne skalden Konstantin
Konstantinovitj), samt av inrikesministern Lanskoj,
finansministern Brok, hovministern greve Adlerberg
(härstammande från den värmländska släkten Svebilius) m. fl. I
början gick det ganska lamt; de frisinnades otålighet
växte, och Herzen skrev i sitt blad: ”Man måste ringa i
klockorna och varsko regeringen. Det är tid att vakna.
Än kan man på fredlig väg lösa emancipationen. <i>Vivos
voco.</i> Eller är regeringen så döv, att intet trängande
riksbehov kan väcka den? Om frågan ej löses på fredlig
väg, skola bönderna lösa den på <i>sitt</i> sätt. Floder av
blod skola strömma, och vem är skulden därtill? Vaknen!
Arbeten icke på en död formalistik, utan på en levande
statsfråga! <i>Vivos voco.</i>”

Även adelns hastigt uppflammande hänförelse svalnade
fort och lämnade rum för växande misstro. I ett
glänsande tal i Moskva 1858 uppmanade slavofilen Kosjelev
sina ståndsbröder att närma sig det övriga samhället och
betänka valspråket <i>noblesse oblige:</i> ”Adeln gagnar sina
egna intressen genom att främja det allmänna bästa.
Den måste pånyttfödas, övergiva lättjan och göra
landsbygden drägligare genom goda föredömen. Under det att
vi lidelsefullt tvista om folklig rättvisa och den där
folksjälen, som ingen av oss ännu har utforskat, undergå
bondmassornas forna existens, världsåskådning och tro en
upplösningsprocess, som yttrar sig i synnerligen abnorma
företeelser och frånstötande handlingar, men i förening
med sällsamma ljusglimtar, som tyda på försök att
utbyta gamla livsgrundvalar mot nya. Även hos bönderna
försiggår ett omedvetet, dunkelt, elementärt arbete att
långsamt närma sig de kulturella samhällslagren,
samtidigt med att de bildade söka närma sig folket.”

Det var samme Kosjelev, som i ett memorial till
Alexander II skarpt påvisade bristfälligheterna i
förvaltning och rättskipning. ”Men inga missförhållanden tränga
så djupt in i vårt nationella liv, förstöra näringslivet och
hämma varje sedligt och materiellt framsteg i Ryssland
så mycket som livegenskapen. Däri ligger roten till allt
ont; den är stötestenen för Rysslands utveckling. Men
emancipationen måste ske på rättslig grund, med hänsyn
även till jordägarnas livliga intressen. Bönderna måste
få jord, men jordägarna böra hållas skadeslösa, på det
avvecklingen måtte ske fredligt i enlighet med det ryska
skaplynnet.”

Den 26 januari 1861 sammanträdde den stora
emancipationskommittén under Alexander II:s presidium.
Käjsaren kysste sin bror Konstantin Nikolajevitj till
tecken på bevågenhet, men förklarade, att inga ändringar
eller tillägg finge göras och att allt skulle vara färdigt
den 15 febr. Två dagar senare lämnade han själv i
statsrådet en historisk överblick av livegenskapen jämte de
föregående ansatserna till dess upphävande och erkände, att
livegenskapen ej var en ursprunglig rysk företeelse, utan
att den hade införts av autokratien. Men just därför
”kunde den också endast av självhärskardömet avskaffas”.

Det epokgörande dokumentets formulering utarbetades
av Konstantin Nikolajevitj, N. Miljutin, Samarin och
statssekreteraren Butkov, men den godkändes tyvärr ej av
käjsaren. Det värvet uppdrogs åt den 78-årige
metropoliten Filaret, som omskrev den i en tung kurialstil. Ehuru
papperet undertecknades av käjsaren den 19 februari,
publicerades det i senaten först den 5 mars. Enligt
Krapotkin uppsköts kungörandet på grund av karnevalstiden,
då man ”befarade fylleri och oordningar”. Käjsaren själv
uppläste manifestet i Michajlovska manegen, kysste sin
dotter Maria och förklarade, att det var ”den lyckligaste
dagen i hela hans liv”.

Lagens innehåll var i korthet följande: De livegna
skulle genast få samma medborgerliga rättigheter som de fria
jordbrukande klasserna, och godsherrarnas administrativa
myndighet skulle överflyttas på kommunalstyrelsen.
Lantkommunerna skulle så mycket som möjligt få behålla den
jord, som de redan brukade, och därför erlägga en årlig
avgift i pengar eller arbete. Kronan skulle med lån hjälpa
kommunerna att inlösa jorden. Husträlar skulle efter två
år bli fullt fria, men utan anspråk på jord. Avvecklingen
skulle ske så, att avgifterna kapitaliserades efter 6 proc.
ränteberäkning. Regeringen skulle genast till godsägarna
utbetala fyra femtedelar av hela försäljningssumman;
resten skulle bönderna betala medelst amorteringar under
49 år plus 6 proc. å den förskotterade summan.

I det första ögonblicket var förtjusningen allmän i
Rysslands bildade kretsar, och små poeter strängade sina lyror,
t. ex. den danskfödde Rosenheim:

<poem>
”Statt upp ur gravens rum, ty trälens boja brutits!
Statt upp, du Lazarus, ifrån en skenbar död,
i vilken dina barn i sekler inneslutits!
Glöm gångna tiders kval och orättvisors nöd!

Framåt! Av frihetslust ha kinder färgats röda.
All världen skall få se ett underverk igen:
<i>Christos, Christos voskres!</i> Uppstånden från de döda!
Vårt Ryssland bliva skall ett land för fria män.”
</poem>

Och av de ryska emigranterna i utlandet hälsades
emancipationen naturligtvis med jubel. I Paris hölls en
tacksägelsegudstjänst. Däri deltogo Ivan Turgenev och
hans äldre frände Nikolaj Ivanovitj Turgenev, den f. d.
dekabristen, som utbrast: ”Herre, nu låter du din tjänare
fara i frid.” I London firade Herzen en triumf, och hans
vän Ogarev skrev i ”Kolokol”: ”Det stora verket har
begynt. Nu kunna vi ur djupet av vår själ tillropa
Alexander: Välsignad vare han i frihetens namn! Det säges, att
senaten vill giva Alexander II tillnamnet <i>Osvoboditel</i>
(befriaren). Vi äro dock vissa om att han är så hederlig
och uppriktig, att han icke tar emot det av senaten utan
av det ryska folket.” Men denna feststämning tog snart
en ända med förskräckelse. Till London inlöpte
underrättelser om bondeoroligheter och om ryska
militärkravaller i Warschau vid ett katolskt liktåg, och nu hette det
i ”Kolokol”: ”Ryskt blod gjutes. Arma bönder! Den
gamla livegenskapen ersättes med en ny. Folket bedrages
av tsaren. Varför dog du icke den 19 februari, Alexander
Nikolajevitj? Ditt namn skulle då ha gått till eftervärlden
som en hjältes.”

De bönder, som inbegrepos i emancipationen, uppgingo
till ett antal av 22,300,000, därav hälften livegna på
enskilda gods. Godsägarnas antal var 140,000, men av dem
fanns det 4,000 adelsmän, som endast hade livegna utan
jord. Omvälvningen försiggick visserligen ganska
fredligt, utan nämnvärd blodsutgjutelse, men där saknades
den store statsman, som skulle kunnat genomföra
reformverket konsekvent. Det nya rättstillståndet ändrade
ingenting i det byråkratiska systemet, och den ekonomiska
sidan av saken — den allra viktigaste — var ej nog
genomtänkt och utarbetad. Framför allt fingo bönderna
för litet jord, och de blevo aldrig åtsporda eller tagna till
råds i en angelägenhet, som berörde deras viktigaste
livsintressen. Reformen utfördes enbart uppifrån, till förmån
för de privilegierade klasserna, som saknade arbetskraft,
sakkunskap och kredit för att genast finna sig till rätta
i de nya förhållandena.

De flesta bönderna kunde ju icke läsa det stilistiskt
tillkrånglade manifestet, och somliga vantolkade det med flit
eller av oförstånd. Det upptogs sålunda av dem med
misstro eller som en självklar sak. Därav alstrades
missförstånd och ett visst trots, som flerstädes framkallade
oroligheter. Inalles förekommo under åren 1861—63 ett
tusen bondekravaller i Ryssland, och Mackenzie Wallace, den
utmärkte engelske kännaren av Ryssland, påstår, att de
ryska bönderna aldrig ha blivit så hänsynslöst piskade
som just under de tre första månaderna efter lagens
proklamerande. För att ordna de praktiska detaljerna
tillsattes i varje distrikt <i>(ujezd)</i> en förlikningsman <i>(mirovoj
posrednik),</i> som skulle jämka mellan de båda
parternas stridiga intressen. Men det gick naturligtvis
långsamt och sällan till båda parternas belåtenhet.

Naturligtvis voro de okunniga bönderna ej heller utan
skuld. De resonerade efter gamla vanan: ”Vi tillhöra
tsaren, men jorden tillhör oss.” Härtill sällade sig den
ryske bondens benägenhet att sätta tro till befängda
rykten, t. ex. att tsarens verkliga frihetspapper undanhölls
av de elaka tjinovnikerna, eller att tsaren satt på en
guldtron på Krim och gratis delade ut jord åt vem som helst.
Om man längre fram, då emancipationen hade hunnit
visa sina verkningar, frågade bonden, huru han hade
det, fick man i regeln svaret: både bättre och sämre.
Det var juridiskt bättre, ty nu slapp han husagan, den
administrativa förvisningen, tvångsäktenskap och
bundenheten vid den ofria jordtorvan, men ekonomiskt blev det
snarare sämre. Numer måste han köpa allt (bränsle, ljus,
redskap o. d.), som han förut fått eller lånat av
godsägaren. Och som ”fri” medborgare måste han
naturligtvis betala skatter. Och de voro ej små: en till
kronan, en till länet, en till kommunen, och de slukade i
regeln inemot hälften av hans årsinkomst. Men hade han
inte pengar i pungen, råkade han lätteligen ut för
samvetslösa ockrare, närmast krögaren. Härtill kom bristen
på rationell behandling av jorden (särskilt genom det
opersonliga, lottskiftande <i>mir</i>-systemet), okunnigheten,
dryckenskap, överflöd på hälgdagar och en stark tillväxt
av befolkningen utan motsvarande ökning av
produktionsmedlen. Här funnos i Rysslands svarta jord sålunda
många frön kvar för ett framtida missnöje.

Och 1860-talets reformperiod, som hade börjat så
lovande med bondeemancipationen och kröntes med den
kommunala zemstvo-institutionen 1864 (ett slags landsting
och hushållningssällskap) samt friare förordningar
rörande tryckfrihet, censur och rättskipning, blev ej långvarig.
Den efterträddes, liksom under Alexander I:s tid, av en
ny reaktion, som i sin tur framkallade revolutionära
rörelser, vida farligare än dekabristernas revolt.
</chapter>
<chapter name="Den nya reaktionen">
<h2><i><sp>DEN NYA REAKTIONEN</sp></i></h2>

Genom bondeemancipationen hade den ryske bonden
blivit fri i statsrättslig mening, men det ryska
samhället var ännu långt ifrån fritt — härför krävdes en
självuppfostran och en bildning, som Ryssland då ännu totalt
saknade. De första betingelserna för verklig frihet — allas
likhet inför lagen, yttranderätt och möjlighet att röra
sig — förefunnos dock redan i och med att Nikolaj I:s
sköra byggnad krossades under det erövrade Sevastopols
störtande fästningsmurar. Litteraturen — under ledning
av proletärskalden Nekrasov — blev socialt anklagande,
nya idéer trängde till Ryssland genom Herzen och de
andra emigranterna, och böndernas befrielse från träldomen
var naturligtvis ägnad att väcka det nationella
medvetandet. Det var särskilt inom den av bondeemancipationen
relativt oberörda medelklassen, som reformvänliga
rörelser höjde sig. I spetsen för dem gingo studenterna,
mestadels fattiga adels- och prästsöner, och även nu blev
Ukraina den politiska agitationshärden.

Den första hemliga studentföreningen bildades i
Charkov 1855. Den hade visserligen en litterär etikett, men
dess tendens var avgjort politisk. Ytterst tänkte
medlemmarna troligen på möjligheten av dynastiens
avskaffande, men tills vidare nöjde man sig med att utbreda
”liberala” idéer bland den lägre befolkningen. Särskilt
sökte man draga på sin sida raskolnikema, sekteristerna,
som av gammalt voro oppositionellt stämda mot staten,
och som lämpligt agitationsmedel förordades ett flitigt
citerande av bibeln, vars anda stred mot
självhärskardömet.

En indirekt frukt av detta folkbildningsarbete var
upprättandet av enskilda söndagsskolor i Kiev 1858, och
härigenom lades den första grunden till den egendomliga
förening av studenter och arbetare, vilken på 1870-talet
kraftigt främjade den revolutionära propagandan på
landsbygden. Från Kiev spred sig denna studentrörelse till
Moskvas, Petersburgs och Kazans universitet, så att
regeringen ansåg sig föranlåten att inskrida. Redan 1858
förbjödos möten och demonstrationer av studenter, och
om de förginge sig på något sätt, kunde de relegeras, hur
många de än voro. Året därpå stadgades, att
studenterna skulle stå under polisens kontroll, varigenom de
akademiska myndigheternas domsrätt upphävdes, och för att
förebygga ett s. k. litterärt proletariat höjdes
inskrivningsåldern vid universitetet från 16 till 18 år, varjämte
antalet studenter vid varje högskola begränsades.

Den alltid vaksamme Herzen vädrade genast den fara,
som härigenom hotade såväl den fria forskningen som
den nationella bildningen, och började åter klämta i sin
stormklocka: ”Myndigheterna förfara med studenterna
som Peter den storväxte <i>(bolsjoj,</i> icke <i>velikij)</i> med
Polubotok (en ukrainsk överste efter Mazepa, död i
Petropavlovska fästningen) eller som Nikolaj den långe med de
gammalryska soldaterna. Till folket! Till folket! Där
är er plats. I, vetenskapens biltoge! Protesteren öppet!
I begynnen en ny epok. I förstån, att de viskande
rösternas och de förbjudna böckernas tid är oåterkalleligt förbi.”

Den oförfärade Herzen var ock en av de förste, som
påvisade bristfällighetema i emancipationen, och hade
redan den 1 juli 1861 framhållit, att folket behövde jord och
frihet, <i>zemlja i volja.</i> Ja, just i bristen på jord var
det som skon klämde, och med detta slagrop, som sedan
blev namnet på flera revolutionära föreningar, sattes den
revolutionära agitationen i gång. ”Folket har — skrev
Herzen — från hedenhös besuttit den jord, som det har
begjutit med svett och blod, men som ämbetsmännen med
bläck förskrivit åt godsägarna och statskassan. Med
förlusten av jorden har folket ock mistat friheten, och man
sökte övertyga det om, att det är lag och gudomlig
rättvisa. Nu vill man åter med spön och sibiriska gruvor
få dem att tro, att den nya lagen också är en gudomlig
rättvisa.”

Detta skrevs under det första intrycket av beklagliga
excesser, som hade ägt rum 1861 i guvernementet Kazan,
då generalmajor Apraxin utan tvingande skäl lät
soldaterna skjuta på en okunnig och vettskrämd folkmassa,
så att 170 dödades och 115 sårades. Herzen var dock icke
orättvist ensidig i sin radikala demokratism, ty själv son
av en godsägare Jakovlev, yrkade han på att adeln skulle
få kontant gottgörelse för sina dryga utgifter och att
bönderna som fria naturligtvis skulle betala skatt till kronan.
Men han framhöll kraftigt, att folket genom kommunal
självstyrelse borde befria sig från byråkratiens övertag
och att det skulle närma sig soldaterna. ”Om en officer
lär soldaterna, att det är en dödssynd att skjuta på
bönderna, är han en folkets vän.”

Vid Kazans universitet förekommo demonstrationer med
anledning av det ovannämnda blodbadet i Bezdna, och en
högtidlig sorgefest hölls på en kyrkogård. Ledaren
Stjapov och nio andra studenter relegerades. I Moskva
skaffade studenterna sig ett hemligt tryckeri, där de tryckte
översättningar av filosoferna Feuerbach och Büchner
(”Kraft und Stoff”) samt skrifter av Herzen och dennes
landsflyktige vän Ogarev. Tryckeriet blev 1863 taget i
beslag, många studenter relegerades och andra ställdes
under polisuppsikt. Deras ledare Agripulo dog snart på
sjukhus.

Endast fyra månader efter emancipationslagens
utfärdande utgavs på hemligt tryckeri i Petersburg den första
revolutionära tidningen inom Rysslands gränser. Den
sysselsatte sig huvudsakligen med frågorna om
konstitution, böndernas socialekonomiska ställning och —
framför allt — den segslitna polska frågan. ”Frågan om
Polen består närmast däruti, huruvida vi ryssar skola vänta,
tills vi skymfligt bli utdrivna ur Polen, eller om vi böra
vara så kloka, att vi själva frivilligt avstå från
övermakten över polackerna, som är ruinerande för oss, och
att vi skaffa oss goda vänner i polackerna. Vi storryssar
äro visserligen nog starka att kunna stå ensamma, ty vi
ha inom oss alla element för en nationell makt. Men vi
måste fullt erkänna de olika nationaliteternas rätt.”

Av detta flygblad utkommo endast tre nummer. Det
sista innehöll ett brev till Gosudaren, vilken uppfordrades
att införa en konstitution och ”stödja sig på nationens
fria vilja”. Även representanter för det polska folket
borde inkallas till Petersburg. Många häktades som
misstänkta för delaktighet i dessa skriverier, och av dem
dömdes f. d. officern Obrutjev till tre års förvisning till
Sibirien.

Ännu skarpare var tonen i en anonym flygskrift ”Till
det unga släktet” med ohöljd uppmaning att störta
regeringen, om den ej fullföljde emancipationsverket. ”Vi
vända oss till eder, de unge, därför att vi anse er mest
lämpade att rädda Ryssland. I måsten visa folket, att
Gud igenkännes i goda verk. Men där sådana ej finnas,
där råder det ondas makt, mörksens ande, och denna ande
är den käjserliga ryska makten, sådan den hittills har
uppträtt. Glömmen ej heller soldaterna! Upplysen dem
om att de ha gynnare, som vilja lätta deras bördor och
befria dem från prygelkäppen! Vi vilja frihet och en
ändring i den bestående samhällsordningen. Vi vilja ha
en förnuftig styrelse. Vi vilja, att alla ryska medborgare
få lika rättigheter, så att de privilegierade klasserna
försvinna. Vi vilja, att jorden icke blir personlig egendom
och att den icke kan säljas som potatis eller blomkål
o. s. v.

En fänrik Kostomarov, brorson till den framstående
ukrainske historikern och medlemmen av det
Kirillo-Metodievska brödraskapet i Kiev, fick reda på
upphovsmannen till denna uppviglingsskrift och angav honom
för polisen. Det var den som översättare av Heine och
Longfellow bekante poeten Michail Ilarionovitj Michajlov,
som själv smugglat in bladen från London, där de tryckts
i Herzens tryckeri. Han inspärrades i Petropavlovska
fästningen och dömdes till sex års förvisning i Sibirien,
där han dog redan 1865. Under fängelsetiden lyckades
studenter smuggla in till honom en dikt, vari det hette:

<poem>
”Men en gång slår din frihets timma.
Då störta våldets murar ned.
Må ryska folket då förnimma
allt, vad för folkets skull du led.”
</poem>

Härpå svarade Michajlov med en dikt, i vilken han
försäkrade, att

<poem>
”i min förvisnings natt och töcken
jag lugnt skall bida dagens ljus.”
</poem>

Till och med Herzen ogillade den revolutionära tonen i
uppfordringen ”till det unga släktet” och skrev i sitt blad:
”Om solen går upp utan blodiga skyar — så mycket
bättre! Det är likgiltigt, om friheten uppträder i frygisk
mössa eller munkkåpa.” För att dämpa sinnena
förmåddes en student Ballod att skriva en ny proklamation med
titeln ”Varning”. Denne blev emellertid häktad.
”Tredje avdelningen” hade nämligen fått rapport från London,
att Herzens vän Pavel Vetosjnikov i juli 1862 skulle
komma till Petersburg. Han häktades vid gränsen, och genom
Bakunins brev, som han bar på sig, fick man nyckeln till
en hemlig korrespondens med uppdiktade namn, bland
vilka käjsaren figurerade som ”Gavrilov”.

Härigenom begynte den första politiska massprocessen
under Alexander II, den s. k. ”rättegången mot de
tjugutvå”, vilka anklagades för delaktighet i
Londonpropagandan. Huvudpersonen i denna komplott var en f. d.
tjänsteman i statsrådskansliet, Serno-Solovjevitj, som 1862 hade
grundat den första föreningen med namnet ”Zemlja i
volja”. Han hade redan 1858 inlämnat en skrift om
bondefrågans lösning till käjsaren, vilken <i>då</i> uttalade sitt
gillande av hans öppenhjärtighet, om ock ”ungdomlig
hänförelse drivit honom för långt”. Men 1862 var stämningen
i Vinterpalatset en annan. Hos Serno-Solovjevitj hittades
ett utarbetat konstitutionsförslag — det första efter
dekabristerna Muravjevs och Pestels 1824. Den första av
förslagets 57 punkter lydde: ”Den högsta verkställande
myndigheten i Ryssland tillkommer Gosudar Imperator.”
Projektet var alltså ej radikalt omstörtande. Men den
lagstiftande makten skulle ligga hos folkförsamlingen,
<i>narodnoje sobranje,</i> i Petersburg med filialer i
Moskva, Warschau, Irkutsk, Tiflis, Helsingfors och Riga.
Dessutom påyrkades full likställighet inför lagen samt
personlig frihet, tills laga dom fallit. Rättegången mot de 22
räckte ända till 1865. Serno-Solovjevitj dömdes till 12
års gruvarbete och förvisning på livstid till Sibirien:
Ballod skickades ock bortom Ural, och kritikern Pisarev
fick tre års fängelse.

Detta tydde på ett återupptagande av den gamla
regimen. Redan 1862 stängdes alla söndagsskolor (inalles
274), under förevändning att förbjuden litteratur lästes
där. Undervisningsministern Golovin införde visserligen
ett nytt reglemente för universiteten i något friare anda
1863, men det kom för sent. Studenterna rycktes med
av den polska frihetsrörelsen och sjöngo på polska ”Ännu
Polen ej gått under” vid en minnesfest över polska
studenter, som hade dödats i Warschau. ”Den, som kämpar för
Polens frihet, kämpar ock för Ryssland.” Nu ökades åter
strängheten, och skarp kontroll utövades på biblioteken.
Studenterna svarade med ett i Herzens ”Kolokol” intaget
manifest med motto: ”Vårt järnhårda tidevarv är
tsarernas, bajonetternas och de absurda lagarnas.” Många
studenter häktades, och 97 inspärrades i Petropavlovska
fästningen. Nya tidskrifter beslagtogos, och det gick ända
därhän, att själva adeln i guvernementet Tver i en adress
till käjsaren uttalade sitt missnöje med regeringens
reaktionära tendenser. Flera professorer avsattes eller
avgingo frivilligt, däribland Kavelin, Pypin, Kostomarov,
Spasovitj och Stasiulevitj, vilken sistnämnde 1866
grundade den gedigna tidskriften ”Vjestnik Jevropy”,
Rysslands förnämsta språkrör i den periodiska litteraturen för
västerländsk bildning. Ivan Aksakov åter såg i
studentrörelsen ”onödiga upptåg” och uppmanade i sin
panslavistiska tidning ”Den” studenterna att vara stilla och läsa
sina läxor flitigt.

Högre än alla de andra reste sig en man, som tryckte
sin prägel på 1860-talets politiska liv i Ryssland:
<i>Nikolaj Gavrilovitj Tjernysjevskij.</i> Han hade valt
den lärda banan, men undervisningsministern Norov
förbjöd av politiska skäl hans utnämning till docent vid
Petersburgs universitet, ehuru hans doktorsavhandling hade
den harmlösa titeln ”Konstens förhållande till
verkligheten”. Han blev nu den främste medarbetaren i den redan
av Pusjkin grundade tidskriften ”Sovremennik” och fick
ett stort inflytande på den studerande ungdomen. Varm
vän av den västerländska bildningen, hade han studerat
icke blott den tyska filosofien (Feuerbach) och den
franska positivismen och kommunismen (Comte och Fourier),
utan framför allt den engelska sociologien (Stuart Mill,
Bentham och Buckle). I en granskning av Turgenevs
noveller uppställde han sitt program: ”Bort med de estetiska
frågorna! Våra dagars läsare finna ej något nöje däri,
ty de intressera sig mer för problemen om
administrationens och rättsväsendets förbättring, för finanser
och bondefrielse.”

Misstänkt på högsta ort blev Tjernysjevskij genom sin
i ”Sovremennik” 1862 publicerade artikelserie ”Brev utan
adress”, som kritiserade den byråkratiska regimen och
påpekade de hotande sympatierna i Polen samt jäsningen
bland studenterna. Adressaten var i själva verket
käjsaren själv, och det heter på ett ställe: ”Ärade herre! Ni
är missnöjd med oss. Det må Ni vara. Ingen är herre
över sina känslor, och vi fika ej efter ert bifall. Vi ha ett
mål, som Ni sannolikt också har — att vara det ryska
folket till gagn. Men att verka för människor, vilka ej
förstå dem, som arbeta för dem, är icke bra för de arbetande
och för företagets framgång, ty då förblir folket apatiskt.”

Anonyma skrivelser inlöpte till regeringen om
Tjernysjevskijs förmenta statsfarlighet och stämplingar mot den
allmänna ordningen. I ett hos den häktade Vetosjnikov
funnet brev från Herzen hade det stått: ”Vi äro redo att
med Tjernysjevskij utgiva den nyss förbjudna tidskriften
”Sovremennik” här i London eller i Genève.” Detta var
material nog, och Tjernysjevski införpassades i
Petropavlovska fästningen tillsammans med Ballod, Pisarev m. fl.
Men inga komprometterande papper anträffades hos
honom. En viss Potapov kunde blott vittna, att han av
andra hade hört, att Tjernysjevskij vid litteraturhistorikern
Dobroljubovs begravning skulle ha framställt den avlidne
som martyr och offer för regeringens tyranni, och den
ökände fänriken Kostomarov förfalskade Tjernysjevskijs
handstil för att fabricera brev, i vilka Tjernysjevskij
utmålades som folkuppviglare. Den anklagade avvisade
kraftigt och tydligt inför senaten alla beskyllningar, men
käjsaren, vilken fattat samma oförsonliga agg till
Tjernysjevskij som Katarina II till Radistjev, antecknade
egenhändigt: ”Tjernysjevskij måste dömas med lagens hela
stränghet.” Efter två års rannsakning avkunnades 1864
den orättfärdiga dom, som Tjernysjevskij på Mytinska
torget måste åhöra med händerna bundna vid skampålen:
förvisning till Sibirien på livstid och 14 års straffarbete i
gruvorna. Han fördes till det fruktade Nertjinska
gruvdistriktet, där han återfann sin döende studentkamrat
Michajlov.

Under de två år, som han tillbragte på Nevas
fästningsholme, hade han dock haft tillfälle att skriva och till och
med publicera sin vidunderliga bok om ”nya människor”,
romanen ”Vad är att göra?”, ett slags fortsättning på
Alexander Herzens tendentiösa äktenskapsroman ”Vem är
den skyldige?” Regeringen tycktes då ej ha funnit något
förgripligt i denna konstnärligt mycket klumpiga och naiva
skildring om huru en kvinna Vjera förlöper sin make och
gifter sig med en annan, under det att den förre låtsas
begå självmord och sedan återvänder från Amerika i
förklädnad för att finna ersättning på annat håll. Men snart
ångrade höga vederbörande sin släpphänthet och detta med
allt skäl, ty Tjernysjevskijs utopiska samhällsroman blev
faktiskt i studenternas händer ett mycket farligt vapen
och dyrkades länge som ett evangelium. Och det var i
själva verket en uppenbarelse i den ryska litteraturen, ty
”Vad är att göra?” framställer som samhällsideal arbetet
för allas lycka och frigjordhet från s. k. konventionella
framgångar. Människan är skapad för lyckan, och den är
åtkomlig för henne, om hon blott <i>vill.</i> Förutsättningen
är absolut handlingsfrihet och individuellt oberoende, och
förnuftet skall lösa alla familjekonflikter. Framför allt
fick boken stor betydelse för den ryska kvinnofrågan. Man
började intressera sig för civil- och ”samvets”-äktenskap.
Vjera Pavlovna blev en hjältinna, ett ideal och var den
litterära urtypen för de manhaftiga offervilliga kvinnor,
som den ryska revolutionen alstrade. Även
associationsväsendet sköt fart genom Tjernysjevskijs roman.

*

Den reaktionära strömning, som så snart åter tog
överhand i regeringskretsarna, får till god del tillskrivas
Alexander II:s personlighet, som erbjuder en viss likhet med
Alexander I. Han var en ädel, välmenande natur, men
lättretlig och blev då despotisk. Han var lugn i den
verkliga faran, men inbillningssjuk och skuggrädd. Då
revolutionen icke genast motsvarade de goda ansatserna och
förväntningarna, förföll han lätt i melankoli. Han visste,
att ämbetsmännen voro fala, men han hade ej kraft att
rensa Augias-stallet. Åt adelsmarskalken Golochvastov
yttrade han en gång: ”Jag ger dig mitt ord på att jag i
detta ögonblick skulle underteckna vilken konstitution som
helst, om jag blott vore övertygad om att det vore
gagneligt för Ryssland. Men jag vet, att om jag gör det <i>nu,</i>
skulle Ryssland i morgon falla i stycken.” Och åt en
bondedeputation från Tula sade han: ”Till mig ha nått rykten,
att ni väntar en annan frihet. Men intet annat skall komma
än vad jag redan har givit er. Fullgören, vad lagen och
tillståndet kräva! Varen hörsamma jordägarna och
myndigheterna!”

Detta röjer onekligen käjsarens politiska klarsynthet,
men visar på samma gång hans oförmåga att bliva
situationens herre och verkligen <i>leda</i> utvecklingen i den rätta
riktningen, och denna motsägelse ger hans liv samma
tragiska innebörd som den förste Alexanders.

Härtill kom, att hans goda rådgivare, som hade
genomfört emancipationsverket, glesnade mer och mer och
ersattes av byråkrater och flygeladjutanter. På
undervisningsministern Kovalevskij följde amiral Putiatin, som
ville ställa allt skolväsen under det okunniga prästerskapet,
och Muravjevs inrikesportfölj övertogs av P. A. Valujev
(d. 1890), en av dessa korrekta, men trångsynta
byråkrater, som Ryssland haft så gott om ända fram till
Goremykin. Miljutin och Samarin drogo sig frivilligt tillbaka eller
fingo respass. Men under tiden njöto bönderna av den
nyvunna ”friheten” genom att supa på krogen — till
båtnad för statskassan, men när de nyktrat till, sörjde de
över den nya ekonomiska träldomen och suckade: ”Till
Gud är det högt, till tsaren långt.”

Slutligen ökades den allmänna osäkerheten genom den
polska frågan. Ryska officerare i Polen sökte i smått
upptaga dekabristernas planer och gjorde revolutionär
propaganda i hären. Ledarna häktades dock snart, och en
dog under spötortyr i Warschau. Så kom den polska
resningen 1863. Många i Ryssland hälsade den med sympati,
flera officerare vägrade att gå mot Polen, och pängar
insamlades åt insurgenterna. Resningen såg i början så
hotande ut, att käjsarinnan sade åt Muravjev, då han avreste
till krigsskådeplatsen: ”Rädda åtminstone Litauen åt
Ryssland.”

Tyvärr överrumplade och nedgjorde polacker ryska
soldater, som inkvarterats i några byar, och då Miljutin kom
och lovade fri jord åt de polska bönderna, togo dessa
ryssarnas parti. Fruktansvärd blev den ryske segrarens
hämnd. Muravjev lät i Wilno hänga 128 man och förvisade
till Sibirien 9,450 män och kvinnor — inalles blevo inemot
100,000 polacker dödade och landsförvisade.

Det var just den olycksaliga polska frågan, som gjorde
att Herzens anseende, under den hetsige Bakunins
inflytande, sjönk allt mer, så att ”Kolokol” 1868 totalt upphörde,
varemot Katkovs stjärna började lysa på österns politiska
himmel. Han hade börjat sin offentliga bana som
professor i filosofi vid Moskvas universitet, men avskedades 1848
för ”liberalism” och blev 1851 redaktör för den snart
inflytelserika tidningen ”Moskovskija Vjedomosti”. För
Katkov gällde det att dels återupprätta Rysslands
europeiska anseende efter det skymfliga Krimkriget (”Kolossen
på lerfötter”), dels häjda den radikala störtfloden. En
kärkommen anledning blev just den polska frågan, med
vilken Katkov sammanställde alla separatistiska rörelser från
Behrings sund till Ålands hav. Han blev motståndare till
alla reformer, som ej utgingo från käjsaren själv, störtade
misshagliga ministrar utan att själv ikläda sig något ansvar
och var den förste, som började hetsjakten mot Finland
och dess av tre ryska käjsare besvurna grundlagar.

Katkovs hätska politik stötte på mycket motstånd, icke
minst från moderata regeringskretsars sida, men
Bakunins ursinniga överdrifter gåvo honom vapen i händerna,
och år 1866 avlossades ett pistolskott, som fick ödesdigra
följder och gav genljud i hela Ryssland. De frisinnade
radikalernas teoretiska propaganda övergick till
revolutionsmännens blodiga praktik, och Ryssland blev en härd
för sammansvärjningar och attentat, som dock slutligen
just genom käjsarmordet 1881 blottade sin inre vanmakt
och oförmåga att bygga upp ett nytt Ryssland, det släkte
av ”nya människor”, om vilket Tjernysjevskij hade drömt.

Under det att den moskovitiska chauvinismen växte i
samhällets övre lager, spred sig allt mer den revolutionära
rörelsen bland ungdomen. I Moskva hade bildats en
radikal studentförening ”Ad” (helvetet), inom vilken en fattig
adelsson från guvernementet Saratov, Dmitrij
Vladimirovitj Karakozov, väckte förslag, att käjsaren skulle mördas.
Han avråddes av kamraterna, som sökte avtvinga honom
löfte att avstå från denna vanvettiga plan. Han fasthöll
dock vid, att alla offer och ansträngningar vore fruktlösa,
så länge tsaren levde och var övertygad om sin
okränkbarhet. Mot kamraternas önskan satte han sin plan i verket
och förövade attentatet den 4 april 1866 i
Sommarträdgården, där käjsaren tog en promenad. Men skottet förfelade
sitt mål därigenom att en bondskräddare Komissarov —
kanske av en slump — knuffade till attentatorn.
Käjsaren bevarade sin kallblodighet och begav sig direkt till
Kazanska katedralen för tacksägelsemässa och sedan till
Vinterpalatset, där hela statsrådet hunnit samla sig under
presidium av Konstantin Nikolajevitj. Den tillfällige
räddaren blev där på stället adlad, bjöds samma kväll till
operan, där han knuffades in på scenen, medan orkestern
spelade ”Livet för tsaren”, och söp sedan ihjäl sig i
storhetsvanvett.

Den fege Karakozovs första ord vid förhöret voro: ”Mitt
brott är så stort, att det icke kan urskuldas med den
sjukliga nervositet, vari jag då befann mig.” På hans
nådeansökan svarade käjsaren: ”Jag har redan som kristen
förlåtit honom, men som käjsare har jag ej rätt därtill.”
Han hängdes på Smolenska torget den 3 september 1866.
Då prästen lyfte korset över honom, hakade han sig fast
vid dennes arm, föll på knä och kysste korset många
gånger under tårar. Som medbrottslingar häktades 34
medlemmar av ”Ad” i ålder från 19 till 26 år. Föreningens
ledare Isjutin blev först på schavotten benådad med
livstidsfängelse i Sibirien. Först skickades han dock tillbaka
till Schlüsselburg för att genom tortyr avtvingas nya
bekännelser — bl. a. genom att nattetid väckas var femte
minut. Två år tillbragte han i detta förfärliga fängelse
och dog sinnesrubbad i Kara 1878. Bland hans
deporterade medbrottslingar var en viss Peterson.

Greve M. N. Muravjev, ”Wilnos bödel”, som hade varit
ordförande i rannsakningskommittén, yttrade på en
bankett i Engelska klubben: ”Jag är lycklig att av Gosudaren
ha blivit ställd i spetsen för en institution, som bör tjäna
till att blotta brottslingars illasinnade uppsåt. Förr skall
jag ligga i graven än jag lämnar detta onda oavslöjat —
ett ont, som icke härrör från en enda människa, utan från
många, som handlat i samverkan. Jag hoppas, att I,
herrar adelsmän, hjälpen mig häri.”

Och hjälpen uteblev icke. Själve proletärskalden
Nekrasov resignerade och skrev servila dikter till Muravjevs
och skräddaren Komissarovs ära. Undervisningsministern
Golovin ersattes av den halsstarrige greve Dmitrij Tolstoj,
chef för ”Tredje avdelningen” efter furst Dolgorukov blev
den kraftige greve P. A. Sjuvalov, och överpolismästaren
Annenkov efterträddes av den hänsynslöse general Trepov.
Zemstvo-mötet i Petersburg inställdes det året. Då
Muravjev kort därpå dog av slag, deltog käjsaren själv i hans
begravning på Alexander Nevskij-kyrkogården.

I ett käjserligt reskript av den 13 maj 1866 hette det:
”Man måste göra slut på de upprepade försöken att väcka
fiendskap mellan olika samhällsklasser och särskilt
uppeggandet av hat mot adel och jordägare, i vilka fienderna
till den allmänna ordningen se sina direkta motståndare.”

Härmed var den nya regeringskursen klart utstakad, och
Nikitenko, den konservative övercensorn, antecknade
pessimistiskt i sin märkliga dagbok: ”De farligaste fienderna
äro varken polacker eller nihilister, utan de ledande män,
som vilja styra Ryssland med polisregemente och ställa
domstolarna under byråkratien.” Herzen skrev profetiskt
i sin tidskrift: ”Det är början till en ny kamp, vars slut
kanske först de yngsta av de unga få uppleva.” Och i ett
öppet brev till käjsaren gjorde han sin sista rörande bikt:

”Det var en tid, då Ni läste ”Kolokol” — nu har Ni
slutat därmed. Men detta brev måste Ni läsa. Ni är
omgiven av bedragare, och ingen hederlig människa törs säga
er sanningen, att attentatet icke var resultatet av en större
eller mindre sammansvärjning, som alls icke har existerat.
Vad de kalla sammansvärjning, är Rysslands upprörda
mening. De föra er från orättvisa till orättvisa och störta er
i fördärv. Ni kan ej önska ont åt Ryssland, som älskar
er. Sannolikt är detta mitt sista brev till er. En
gränslös, pinsam sorg över att en ung kraft förtvinar under
fötterna av ohederliga gubbar, som grånat i intriger,
mutor och bedrägeri — den sorgen har förmått mig att än
en gång söka hejda er, att än en gång höja min stämma.
Giv akt, Gosudar! Ryssland har rätt att fordra det av er.”

Året därpå blev Alexander II i Paris utsatt för ett nytt
mordförsök den 25 maj 1867 av en polack Berezowski.
Attentatorn dömdes av fransk domstol till livstids
fängelse. Alexander II slapp även nu lyckligt undan, men
pistolskottet vid Seine genljöd vid Neva. Det var signalen för
hittills osynliga andar att från sina underjordiska gömslen
underminera det tsariska samhället.

*
</chapter>
<chapter name="”Nihilismen” och ”gåendet till folket”">
<h2><i>”<sp>NIHILISMEN</sp>”<sp> OCH </sp>”<sp>GÅENDET
TILL FOLKET</sp>”.</i></h2>

1870-talet, som nu inbröt i Ryssland, kan lämpligen
kännetecknas med ovanstående ord.

Den av det latinska <i>nihil, intet,</i> kommande termen
<i>nihilism</i> betecknade i den ryska medeltiden en
kättersk sekt, som förnekade Kristi gudomliga natur. På
1830-talet användes ordet av författaren Nadjezdin som
liktydigt med skeptisk förnekelse i allmänhet. Men sin
speciellt ryska betydelse av revolutionär fick ordet genom
Ivan Turgenevs berömda roman ”Fäder och söner”, vari
brytningen mellan den äldre och yngre generationen i
Ryssland efter 1861 mästerligt är framställd. Den från
alla ”fördomar” kemiskt renodlade med. studeranden
Bazarov presenterar sig för sin kamrats far, en godsägare
av den gamla goda stammen, såsom <i>nihilist.</i> Då
godsägaren vill veta, vad det betyder, svarar Bazarov, att det
är ”en människa, som icke erkänner något, som icke böjer
sig för auktoriteten och som ej på god tro tar någon
princip för god, hur värdefull den än må vara”. ”Nihilisten”
betraktar alla livsföreteelser från en strängt kritisk,
ensidigt naturvetenskaplig och materialistisk synpunkt. För
Bazarov var hela naturen ”ett enda laboratorium för
kemiska och fysiska experimenter”, och grodans muskler
hade för honom större intresse än t. ex. kvinnohjärtats
rörelser.

”Vi insågo — säger Bazarov under ett hetsigt samtal
med sin värd — att det ej är nog att prata om de sår,
som fräta oss, och att detta endast leder till nonsens och
kammarlärdom. Vi fingo klart för oss, att våra
berömdaste män sakna allt värde och att vi sysslade med
fånigheter, t. ex. konstens självändamål, parlamentarism,
behovet av advokatstånd och tusen andra barnsligheter,
under det att vi hade bort tänka på vårt dagliga bröd och
nästan kvävdes av den grövsta vidskepelse.”

Som teori var den ryska nihilismen på 1860-och 70-talet
en förvrängd och överdriven efterapning av tidigare
rörelser i västra Europa, ehuru den i Ryssland fick en
nationell färgläggning. Den var byggd på ett mycket löst
hopfogat system av filosofiska satser och överskattade
naturvetenskapen. Men ju jungfruligare Rysslands svarta
jord var, dess lättare fingo dessa idéer insteg i överretade
hjärnor, som eljes hotade att förtorka. Ju strängare
censuren före 1855 hade övervakat införseln av all
litteratur från utlandet, desto begärligare smakade man nu på
dessa frukter, i synnerhet de förbjudna. De nya
profeterna voro Darwin och den holländske fysiologen Moleskott.
Man godkände Auguste Comte, som lärde, att
mänsklighetens utveckling går genom det religiösa och
metafysiska stadiet till det positiva, det förnuftsenliga vetandet,
som löste alla livsfrågor lika enkelt och klart som ett
matematiskt problem. Genom Buckle och Stuart Mill fick
man intresse för utilitarismen, den praktiska
nyttighetsläran, och för kvinnoemancipationen. Tysken Büchners
materialistiska ”Kraft und Stoff” var särskilt eftersökt,
och den saknades icke bland de lånade böcker, som
Dostojevskijs Raskolnikov i smyg läste, då han ruvade på den
vanvettiga idén att genom mordet på en pantlånerska bli
en mänsklighetens välgörare, en ny Napoleon, vilkens lycka
hade gått fram över miljoner lik.

Redan på det yttre kunde man känna igen en dåtida
rysk ”nihilist”. Mestadels var det en obemedlad student,
som icke blott på grund av armod vårdslösade sitt yttre,
utan ock med flit klädde sig ovårdat till tecken på att han
var frigjord från alla yttre hänsyn. Han lät skägg och
hår växa, under det att den kvinnliga ”nihilisten” bar
kortklippt hår, icke sällan i förening med blåa glasögon.
De protesterade mot familjeliv och äganderätt, och många
av dem trodde sig väl i en handvändning kunna omskapa
det eländiga samhället. Det låg naturligtvis något
mycket omoget, nästan barnsligt löjligt i 1860-talets nihilism,
men bakom fanns det i allt fall en brinnande övertygelse
och ett djupt allvarligt uppsåt, som bar blodiga frukter
på 1870-talet. Ehuru de varmt omhuldade materialismen,
voro de i sitt leverne dock alls icke ”materialistiska”, allra
minst epikuréer — fastmer voro de mycket romantiska
idealister av renaste vatten. Och huru hårt de för övrigt
än må bedömas, skall det dock räknas dem till förtjänst,
att de verkligen handlade enligt sina principer, kunde
<i>lida</i> för sin övertygelse, och att de voro redo till vilka
offer som helst för sin ”heliga” sak.

Den ryska nihilismens teoretiske lärofader blev den
talangfulle <i>Dmitrij Ivanovitj Pisarev,</i> som vid 27 års
ålder omkom genom drunkning 1868 efter att flera år ha
suttit fängslad och gjort ett par självmordsförsök. Han
kallas för den ”tänkande realisten” och har utan tvivel
delvis stått modell till Turgenevs Bazarov i ”Fäder och
söner”. Han hatade alla slags ”fördomar” och
ståndsskiljaktigheter, slet banden mellan föräldrar och barn och
ansåg, att den sociala frågan kunde lösas endast av den
intelligente proletären, som ”har det ryska folkets
framtid i sin hand”. Därför måste man studera folklivet —
en maning, som i den ryska litteraturen framkallade de
s. k. <i>narodnikernas</i> realistiska bondeskildringar (Gljeb
Uspenskij m. fl.) Pisarev betvivlade universitetens
och skolornas förmåga att dana bildade människor. Folket
står naturen närmare och ser på den omgivande världen
klarare än vi, därför att dess blick ej har grumlats av
fördomar och falska föreställningar. I sin motvilja mot
allt, vad han kallade falsk idealism, föraktade han
verskonsten — även i detta avseende något besläktad med
Lev Tolstoj, vars religiositet han dock totalt saknade.
Slutligen yrkade han som Tjernysjevskij på kvinnans
fullständiga emancipation i alla avseenden. Det må dock
framhållas, att denne hänsynslöse egoist var oförvitlig i sitt
sedliga leverne och allmänt aktad för sin fina, men
sjukligt svårmodiga karaktär. Han ligger begraven på
Volkovska kyrkogården i Petersburg vid sidan av Bjelinskij
och Dobroljubov.

Det officiella samhället kunde naturligtvis icke med
blida ögon se denna ungdomens ”förvildning”, och
särskilt voro familjefäderna och mödrarna bekymrade för
den växande kvinnoemancipationen. Unga kvinnor —
företrädesvis av god börd — sleto självmant
familjebanden och sökte på egen hand få självständig utkomst i livet
och den fria bildning, som behagade dem. Men intet
ryskt universitet mottog då ännu kvinnliga studerande,
och ogifta kvinnor vägrades av myndigheterna tillstånd
att resa till utländska universitet för att studera.

Studentskorna hittade då på knepet att ingå ”skenbara”
äktenskap med likasinnade manliga kamrater för att som
deras hustrur komma över gränsen, och det hände någon
gång, att rika kvinnor köpte fattiga studenter, som
genom denna formalitet blevo i stånd att studera i utlandet.
När regeringen såg, att kvinnostudierna omöjligt kunde
totalt förhindras, gav den utländska respass även åt ogifta
kvinnor, om dessa blott kunde lämna intyg på att de icke
voro medellösa.

Nu blev det en rusning till utlandet, särskilt till
universitetet i Zürich, som var en härd för den ryska
emigrantrörelsen och för nihilismen i utlandet. Det var
också just i utlandet, som termen ”nihilist” blev allmänt
gängse, ty ordet fick ej brukas i Ryssland och utbyttes i
det officiella språket mot ”revolutionär”. I Schweiz
gjorde dessa unga män och kvinnor bekantskap med Marx,
Bakunin m. fl. och fingo sina hjärnor fullproppade med
socialistiska och anarkistiska idéer. ”Zürich blev” —
skriver furst Krapotkin i sina memoarer — ”förvandlat från
en universitetsstad till en ofantlig permanent klubblokal.
Dess rykte spred sig över hela Ryssland och lockade
hundratals ryssar dit.”

Till professuren i matematik vid Stockholms högskola
kallades 1884 av professor Mittag-Leffler en ryska, Sonja
Kovalevskaja (Sofia Kovalevsky), som i sina
skönlitterära arbeten ”Systrarna Rajevski” och ”Vera
Vorontsov” har skildrat den dåtida propagandan och
emancipationsrörelsen i västra Ryssland. Vera Vorontsov gifter sig
med den nihilistiske juden Pavlenkov, enkom för att han
som hennes äkta man skall slippa stanna i det förfärliga
fängelset Schlüsselburg, utan bli deporterad till Sibirien.
Om den dåtida hänförelsen bland den studerande
ungdomen skrev fru Kovalevskaja i ett brev till sin väninna
Ann-Charlotte Edgren, med vilken hon litterärt
samarbetade:

”Vi voro starkt gripna av de nya idéerna, som öppnade
sig för oss, och voro djupt övertygade om att det
nuvarande samhällstillståndet ej kunde räcka länge. Vi sågo
redan gryningen av en ny tid, frihetens och den allmänna
upplysningens. Om tre eller fyra av oss träffades på en
offentlig lokal och ej vågade högt uttala sina tankar, var
en vinkning, en blick, en åtbörd nog, för att vi skulle
förstå varandra och låta oss veta, att vi befunno oss bland
likasinnade. Och när vi hade övertygats härom — vilken
stor, mystisk, för andra ofattbar lycka beredde oss ej
medvetandet, att i vår närhet fanns den eller den, som vi
kanske ej förut träffat och knappt växlat ett ord med,
men som var besjälad av samma idéer och förhoppningar
som vi, samma beredvillighet att offra sig för det
gemensamma målet!”

Sonja Kovalevskaja, som härstammade från en gammal
berömd släkt Korvin-Krukovskij, hade själv ingått ett
sådant där ”skenäktenskap” med studenten Voldemar
Kovalevskij 1869 för att kunna studera matematik i
Heidelberg. Detta låtsade äktenskap blev dock sedan verkligt,
och hon blev mor till en dotter. Det slutade dock mycket
olyckligt, ty Kovalevskij, som var professor i paleontologi
vid universitetet i Moskva, blev ruinerad, sinnesförvirrad
och begick självmord 1883.

Det kunde naturligtvis icke vara det ryska tsardömet
välkommet, att ryska undersåtar i utlandet blevo
medlemmar av den socialdemokratiska Internationalen och
därigenom måste bereda den ryska regeringen allehanda
obehag. I sin rådvillhet utfärdade myndigheterna 1873
en förordning, att alla i Zürich bosatta ryssar skulle
återvända, med risk att de eljes skulle få sina pass uppsagda
och bli behandlade som politiska desertörer. Men
härigenom kom man ur askan i elden, ty därigenom återbördades
åt Ryssland ett statsfarligt element, som redan hade fått
det utländska giftet inympat på sig. Nu begynte det skede
i den ryska revolutionsrörelsen, som kallas <i>chozjdenie
v narod,</i> ”gåendet till folket”, d. v. s. propagandan bland
arbetare och bönder, ursprungligen i folkbildande syfte,
men naturligtvis redan från början med en bestämd
politisk tendens.

Denna rörelse var ju i själva verket icke något nytt.
Redan under Katarina II:s regering hade den ädle
Novikov i förening med den tyske pedagogen Ivan Schwarz
varmt ivrat för folkupplysning; söndagsskolor hade icke
varit okända, och i början av 1860-talet upprättade ju Lev
Tolstoj på Jasnaja Poljana sin underliga friluftsskola,
byggd på Rousseaus principer. Bondeemancipationen och
lättnaden från censurens värsta tvång alstrade naturligtvis
en bildningslust, som även på olovligt sätt sökte släcka
kunskapstörsten och sprida vetande åt andra. Under
rättegången mot attentatorn Karakozov (1866) kom det i dagen,
att flera medlemmar av föreningen ”Ad” voro välbärgade
män, vilka levde som kroppsarbetare och offrade en god
del av sin förmögenhet på ett mer eller mindre socialistiskt
färgat folkbildningsarbete. Furst Krapotkin skriver om
denna jäsningstid följande:

”På 1860-talet utkämpades i nästan varje välbärgad
familj en bitter kamp mellan föräldrarna och de fullvuxna
barnen, som ville inrätta sitt liv i enlighet med sina idéella
krav. Unga män lämnade militärtjänsten och kontoret för
att inskriva sig vid ett universitet. Unga flickor, till stor
del av mycket förnäma familjer, reste in till storstäderna
och sökte lära sig något yrke för att befria sig från
’föräldraoket’ och vara medmänniskor till hjälp. I nästan
varje större stad i Ryssland bildades små läsecirklar och
föreningar för självutveckling. Där lästes och
diskuterades filosofiska arbeten, politiska broschyrer och
nationalekonomiska uppsatser av in- och utländska författare.
Då man sökte besvara frågan, huru man bäst skulle kunna
gagna den stora massan av det ryska folket, enade man
sig om att de bildade borde gå ut <i>till</i> folket, <i>bland</i>
folket och leva folkets liv för att förstå folket och bliva
förstådda tillbaka. Många sådana nihilister slogo sig ner på
landsbygden som läkare, skollärare och skrivare eller togo
anställning som arbetare i fabriker, på åkern och i
skogen, under det att kvinnorna sökte sin verksamhet som
lärarinnor, sjuksköterskor, barnmorskor o. d.”

Furst Peter Alexejevitj <i>Krapotkin</i> var själv en av
de mest framstående banbrytarna för detta ”gående till
folket”, och hans skiftesrika levnadsöden, skildrade av
honom själv i ”En anarkists minnen”, giva på samma gång
en trogen tidsbild av Ryssland omedelbart efter
livegenskapens upphävande samt av den internationella
arbetarrörelsen på 1870- och 80-talen.

Furst Krapotkin tillhör en av Rysslands allra äldsta
adelssläkter, ty den lär leda sina anor ända från varjagen
Rjuriks närmaste efterföljare. Han föddes i Moskva
1842. Fadern var en typisk officer från Nikolaj I:s tid,
så till sägandes född i den på kroppen fastsydda
uniformen. Vid 8 års ålder blev den vackre, hurtige pilten vid
en hovfest uppmärksammad av käjsaren, som skrattande
sade åt sin gemål: ”En sådan pojke borde du skaffa mig.”
Tack vare denna käjserliga bevågenhet fick gossen
studera i pagekårens kadettskola i Petersburg — det ansågs
som början till en glänsande karriär — och när
änkekäjsarinnan begravdes 1860, höll den käjserlige pagen,
sedermera landsflyktingen och anarkisten Krapotkin, vakt vid
kistan i katedralen på fästningsholmen. Han säger själv
i sina memoarer, att han ”kände en rysning vid tanken
på alla fångarna i den ryska bastiljen, vars murar sluta sin
hemska ring kring de ryska käjsarnas gravkyrka”, och
han undrade smått, om icke han själv en gång skulle
tillhöra dessa fångars antal. Och denna aning besannades.
Men icke anade han då, att han på sin höga ålderdom skulle
återkomma som fri man till Petersburg och bevittna,
hurusom de Petropavlovska fångcellerna nu inhyste
käjsardömets högste f. d. ämbetsmän. Och ännu mindre anade
han, huru han själv skulle komma att bli behandlad
av de nya ”frihetsmännen”... Vid änkekäjsarinnans
begravning antändes papperskronan, hermelinsmanteln och
brämet — en olycka, som naturligtvis av många
uppfattades som ett dåligt förebud.

När Krapotkin 1862 tog officersexamen, yttrade
Alexander II till de nybakade löjtnanterna: ”Jag önskar er
lycka. Men skulle någon av er under vilka
omständigheter som helst visa sig illojal mot tsaren, tronen och
fosterlandet, kommer han att behandlas enligt lagens hela
stränghet utan ringaste misskund.” På egen begäran fick
Krapotkin plats vid Amur-kosackernas regemente i östra
Sibirien, där han vistades i fem år. Här hade han ett
utmärkt fält för vetenskapliga forskningar, ty han anses
som en av Rysslands yppersta geografer. Men i Sibirien
närdes ock hans radikalt sociala intressen. Redan under
skoltiden hade han i tre exemplar utgivit en
handskriven tidning, som kritiserade hovets slöseri och
tjinovnikernas missbruk samt påpekade nödvändigheten av en
konstitution. Genom inblicken i det sibiriska
fängelseväsendet och de deporterades liv vidgades hans syn på de
sociala missförhållandena. Han insåg nödvändigheten att
handla efter principen av gemensamt förstående. Han
blev redan nu, enligt egen bekännelse, anarkist i teoretisk
mening och ”förlorade tron på all statsdisciplin”.

År 1867 var furst Krapotkin åter i Petersburg, där han
studerade matematik vid universitetet och blev
sekreterare i fysiska avdelningen av käjs. geografiska sällskapet.
Han idkade geografiska studier i Finland och gjorde
därunder ett besök i Stockholm, där Nordenskiöld för honom
yppade sin plan om Nordostpassagen, realiserad tio år
senare. Geografien fängslade Krapotkin starkt, men han
kände dock inom sig, att ”alla vetenskapliga
undersökningar äro endast klingande fraser om mänsklighetens
framåtskridande, så länge själva folket står utanför detta
bildningsarbete.”

Efter en utländsk resa slog han sig ner i Petersburg
1872 och begynte sitt folkbildningsarbete. Under det
antagna namnet Borodin deltog han i det hemliga
föreningslivet och höll kostnadsfria, mycket besökta föreläsningar
för kroppsarbetare i historia, geografi och
nationalekonomi. Slutligen kom dock polisen denne mystiske Borodin
på spåren, och han häktades i mars 1874. Han
inspärrades på fästningsholmen, där han genom en fönsterglugg
vid taket blott såg en liten skymt av Petersburgs gråa
himmel. Men modet höll han uppe, gymnastiserade flitigt
och gick dagligen 8 kilometer i sin trånga cell.
Dessutom fick han av vetenskapsakademien nådigt tillstånd
att i fängelset avsluta en vetenskaplig avhandling.

Efter ett par månaders vistelse i fängelset
förflyttades han till rannsakningshäktet, där hans hälsa betydligt
försämrades. Han bad läkaren, att han skulle få byta
cell, men fängelsedirektören svarade cyniskt, att han skulle
få det blott på det villkor, att läkaren kunde ge intyg på
att han eljes skulle dö inom tio dagar. Emellertid fick
han flytta till militärsjukhuset, där bevakningen var
mindre rigorös och där han en stund på dagen fick
promenera på en gård.

Nu uppgjorde hans vänner en sinnrik plan för hans
räddning, och planen insmugglades till honom i en liten
klocka. En villa hyrdes mitt emot; en vän skulle,
förklädd till fiolspelare, gå utanför på gatan, och en annan,
i en bondes skepelse, skulle sitta i ett gathörn och äta
körsbär — tecknet att banan var fri. Mitt på ljusa
dagen utfördes den dumdristiga rymningen. Väktaren på
gatan utanför porten, som då hölls öppen för några
lastvagnar, distraherades därigenom att en av de
sammansvurne i soldatuniform visade honom ett mikroskop, som
var så märkvärdigt, att man till och med kunde se, huru
lång svans en loppa har. Denna viktiga upptäckt
intresserade väktaren i hög grad. Under tiden slank furst
Krapotkin ut genom porten och kastade sig i en täckvagn,
som varit i beredskap och som med svindlande fart körde
förbi. Hos en god vän blev han rakad och omklädd och
åt middag på en av Petersburgs finaste restauranger,
under det att polisen sökte honom i alla smygvrår. Över
Finland och Sverige reste Krapotkin till Kristiania, där
han tog ångbåt till Hull och äntligen befann sig i
säkerhet. Men hans bror förvisades till Sibirien, där han dog
tio år senare.

Under ett besök i Schweiz ingick Krapotkin i den s. k.
Jura-federationen, Internationalens yttersta flygel, som
förkunnade den fria kommunens idé gent emot allt slags
statsform. Efter mordet på Alexander II utvisades han
ur Schweiz, ehuru han stod detta blodsdåd totalt fjärran.
I Paris gjorde han personlig bekantskap med Turgenev,
om vilken han hade en hög tanke: ”Denne författare har
visat oss, vad den ryska kvinnan är, vilka skatter av
förstånd och hjärta hon äger och vad hon kan bliva för
mannen.” Vid gatuexcesserna i Lyon under krisen i
textilindustrien 1882 häktades Krapotkin av den franska
polisen och dömdes för medlemskap i Jurafederationen till
fem års fängelse. Nästan komiskt var den allmänne
åklagarens uppträdande vid rättegången. Då den anklagade
förklarade, att hans samverkan med en fransk arbetare
endast bestått däri, att han lärt honom skriva sitt
modersmål felfritt, utbrast åklagaren: ”Det var icke för att hjälpa
honom med ortografi. Nej, mina herrar, furst Krapotkin
skrev franska åt honom, i syfte att hos den franske
arbetaren inplanta hat till våra stora och sköna
samhällsformer, i honom ingjuta anarkismens gift och förvandla
honom till en samhällsvådlig person. Förbannad vare den
stund, då Krapotkin satte sin fot på Frankrikes jord!”
För sitt nit fick den vältalige statsadvokaten den ryska
S:t-Anna-orden.

Även under den franska fängelsetiden i Clairvaux var
Krapotkin varken modfälld eller overksam, ty även i
fångenskapen kände han sig ”medryckt i den ström av
mänskligt framåtskridande, som driver fram de dyrbara
idéerna”.

Efter tre år öppnades det franska fängelsets portar för
den ryske landsflyktingen, och han fick en varaktig stad
i London, som han lämnade först efter den stora ryska
revolutionens utbrott. Där kunde han odelat ägna sig åt
ett politiskt och nationalekonomiskt författarskap, vars
frukter föreligga i de sociologiska studierna om ”Fält,
fabriker och verkstäder”, ”Ömsesidig hjälp mot kampen
för tillvaron” m. fl. Ett år höll han ock i Boston
föreläsningar om rysk litteratur, vilka sedan utkommo i
bokform.

Furst Krapotkin, den biltoge anarkisten, i vilkens ådror
ett ryskt blod flyter, som är ”blåare” än den
Holstein-Gottorpska dynastiens på den romanovska tronen, levde i
London som en anspråkslös, obemedlad privatman, ty,
opraktisk och hjälpsam som han var, har han alltid tänkt
mer på andra än på sig själv. Och huru vetenskapen än
må döma om hans anarkistiska teorier, skall historien
vittna, att furst Krapotkin, vid sidan av Alexander
Herzen, har varit en av de ädlaste och mest bildade ryssar,
som drivits i landsflykt från sitt otacksamma
fädernesland. Sin socialpolitiska framtidstro sammanfattade han
i följande slutord i sina memoarer:

”Nu är jag djupare än någonsin övertygad om, att en
sammanställning av omständigheter i Europa skulle kunna
framkalla en revolution, vida mer genomgripande än 1848
års — icke i den mening, att den blott skulle bliva en
brottning mellan olika partier, utan utgångspunkten för
en djup social omdaning. Jag är också övertygad om,
att det motstånd, som en sådan rörelse plägar möta från
de privilegierade klassernas sida, numer knappt kommer
att få den karaktär av hårdnackad envishet, som i forna
tider har gjort alla revolutioner så våldsamma. För detta
goda resultat äro de ansträngningar icke förspillda, som
så många tusental män och kvinnor av alla nationer och
alla samhällsklasser gjort under de senaste trettio åren.”

I samband med furst Krapotkin nämnes stundom hans
tio år yngre landsman, den ävenledes i London bosatte
flyktingen Kravtjinskij, mest känd under författarnamnet
<i>Stepnjak.</i> Hans far var från Vita Ryssland och
modem från Ukraina. Efter studier i Michajlovska
artilleriskolan blev han officer, men tog avsked från krigstjänsten
1871, slöt sig till den revolutionära rörelsen och blev
kroppsarbetare vid Putilovska verkstäderna i Petersburg
för att agitera. Jämte sin skolkamrat Rogatjev förklädde
han sig till sågfilare och genomströvade guvemementet
Tver för att göra propaganda bland bönder och arbetare.
Sedan sällade han sig till burlakerna (pråmsläparna) vid
Volga och Don och sökte anhängare bland raskolnikerna
genom att hålla bibelförklaringar i frikyrklig anda.
Någon större framgång hade han dock icke med detta
agitationsarbete och återvände snart till huvudstäderna.

År 1875 syntes han bland insurgenterna i Herzegovina,
och 1877 häktades han för deltagande i en italiensk revolt,
men lössläpptes genom amnestien vid det italienska
tronskiftet 1878. Därpå återvände han till Petersburg, där han
mitt på dagen 1878 med dolk mördade chefen för Tredje
avdelningen, den duktige och personligt oförvitlige
generalen Mezentsov. Han lyckades som genom ett under
fly över gränsen, grundade i Genève tidningen ”Zemlja i
Volja” och i London tidskriften ”Free Russia” samt
föreningen ”Friends of Russian Freedom” med filialer i
Förenta Staterna, som han besökte 1890.

Som författare är han mest känd genom sina
ursprungligen på italienska skrivna revolutionsskisser ”Det
underjordiska Ryssland”, som på sin tid väckte en viss
uppmärksamhet i hela Europa, men äro mycket tunna i
innehållet och högst okritiska i sin naiva dyrkan av den ryska
nihilismens heroer och martyrer. Hans två romaner äro
konstnärligt föga betydande, men ha kulturhistoriskt
intresse genom skildringen av regeringens kamp med
stundisterna och andra sekter. Personligen var Stepnjak en
godhjärtad, hjälpsam man. Dagen före julaftonen 1895
råkade han på grund av närsynthet bli överkörd av ett
järnvägståg, då han lämnade sin bostad vid Bedford Park,
och dödades ögonblickligt. Till Waterloo-stationen fördes
kistan för vidare befordran till krematoriet av många
meningsfränder och vänner, däribland furst Krapotkin, Karl
Marx’ dotter fru Eveling, skalden William Morris, tysken
Bernstein, svensken Gustaf F. Steffen m. fl.

Som den sjätte bland den äldre periodens märkliga
ryssar, som i utlandet ägnat sig åt politiskt författarskap,
må — vid sidan av Nikolaj Turgenev, Herzen, Bakunin,
Krapotkin och Stepnjak — nämnas den lärde <i>Peter
Lavrovitj Lavrov,</i> som dog 1900 vid 77 års ålder
och genom sin farmor Grandvig hade svenskt ursprung.
Han var lärare i matematik vid artilleriskolan, men
föreläste för studenterna i filosofi. Efter Karakozovs
attentat ställdes han inför krigsrätt och förvisades till Vologda
trots alla brist på bevis. Där skrev han i slutet av
1860-talet sina ”Historiska brev” (tryckta först 1905),
varigenom han bröt med Pisarev och påvisade, att
naturvetenskapen ensam icke kan lösa världsgåtorna och de sociala
problemen. Han framhöll den <i>sedliga</i> plikten gent
emot folket och betonade, att förverkligandet av sanning
och rättvisa kan ske endast av och genom personligheter,
som äro lika harmoniskt utvecklade i fysiskt, intellektuellt
och sedligt avseende. Gent emot Tjernysjevskij påvisade
han, att allas lycka är omöjlig, men att flertalets kan
ernås.

Trots den stränga bevakningen lyckades Lavrov över
Petersburg fly till utlandet och kom till Paris omedelbart
efter Herzens död (1870) — just lagom för att få vara med
om kommunardernas oroligheter under och efter Paris’
belägring, som Herzen med sin skarpsynthet hade
förutsett. Han var utpräglad marxist och utgav i Paris 1872
tidskriften ”Vpered” (Framåt), den första i utlandet, som
skrevs på ryska (ty ”Kolokol” avfattades på franska). I
detta blad trycktes ock den ryska arbetarmarseljäsen.

Slutresultatet av detta ”gående till folket” blev dock i
det stora hela ett fiasko. Den lilla kunskap, som
propagandisterna kunde sprida på landsbygden, var ju
endast en droppe i den ryska okunnighetens stora hav. Det
ryska folket stod då ännu alldeles främmande för alla
socialpolitiska frågor, och icke ens revolutionen 1905 eller
den nyskapade parlamentarismen kunde sätta denna tröga
massa i rörelse. Bönderna lyssnade visserligen till
locktonerna <i>”zemlja i volja”,</i> jord och frihet, men
uppfattade dem på sitt särskilda sätt och göra kanske så
ännu i dag: fri jord och frihet från skatter. Men kommo
på den tiden agitatorer från huvudstaden med fraser om
konstitution, reformer o. d., blevo de oförstådda och
körda på porten eller rent av piskade och anmälda för polisen.

Turgenev har skildrat nihilismens ofruktbarhet och
oförståendet från böndernas sida i sin sista roman <i>”Nov”</i>
(Obruten mark). Den är visserligen ensidig och mottogs
av ungdomen med stor ovilja, men i huvudsak hade
Turgenev dock rätt, ehuru han blott på avstånd kunde följa
tilldragelserna i sitt hemland. När den nihilistiske
studenten Nezjdanov som informator på ett adelsgods sökte
göra propaganda i byn och deklamerade: ”I soven!
Resen er! Timmen är slagen!”, trodde bönderna, att han
var drucken eller tokig. För att visa sin folkvänlighet
måste han på krogen tömma en vedervärdig finkel,
omfamnades och kysstes av druckna bönder och släpptes
äntligen fri mot en lösepenning av en halv rubel. Till sist
begick Nezjdanov självmord, ty han ville ej gå i fängelse
för en sak, som han ej längre trodde på.

Och denna pessimistiska besvikelse tar sig uttryck i
hans dagbok, där det heter: ”Överallt dödsdvala,
tanketomhet, hus utan tak, murar i spillror och smuts, stank,
armod och elände, trälens blickar, fräcka eller dystra —
allt var sig likt! Vårt folk är fritt från träldomsoket,
och dock hänger armen overksam och slö som förr. Intet
har förändrat sig. Allt sover... bonden sover i dödsdvala,
han plöjer och skördar, men sover ändå. Krogen
<i>(tsarev kabak)</i> ensam vakar med alltid öppet öga.
Och med brännvinskruset mellan fingrarna, med pannan
vid nordpolen och med fötterna på Kaukasus slumrar i
evig sömn vårt fosterland, det heliga <i>Rus.</i>”

Så skrev Turgenev 1876, och då hade han rätt. Men
han skulle säkerligen ej ha upprepat det, om han hade
upplevt året 1916.

*
</chapter>
<chapter name="Terrorismen underifrån">
<h2><i><sp>TERRORISMEN UNDERIFRÅN</sp></i></h2>

Eftersom ”gåendet till folket”, d. v. s. den politiska
propagandan på landsbygden och i industricentra, icke
omedelbart kunde bära några frukter, så länge den stora
massan förhöll sig apatisk, blev det den studerande
ungdomen och det litterära proletariatet förbehållet att på
egen hand upptaga den ojämna kampen och med vilka
förtvivlade medel som helst söka lösa den socialpolitiska
knuten. Nihilismen trädde ur sitt förberedande,
teoretiserande skede till handling, och de olika
diskussionsklubbarna kristalliserade sig efterhand till organiserade
förbund av hänsynslösa revolutionärer, som med kallblodig
följdriktighet drogo de yttersta konsekvenserna av de
negativa och destruktiva idéer, som utsåtts.

Föreningen ”Ad”, som attentatorn Karakozov hade
tillhört, fritog sig visserligen från allt ansvar för
mordförsöket, men kunde näppeligen rentvå sig från den
moraliska delaktigheten i brottet, och inom kort framträdde ur
denna förening en annan student, som skulle låta tala om
sig ännu mer i den ryska revolutionens historia. Hans
namn var Sergej Gennadievitj Netjajev.

Denne Netjajev hade deltagit i 1869 års
studentoroligheter vid Petersburgs mediko-kirurgiska institut och
grundade jämte sin kamrat Utin föreningen ”Narodnoje
djelo”, som uppmanade studenterna till revolution. En
våldsam omvälvning vore oundviklig och den enda utvägen,
ty ”regeringen öppnar skolor med den ena handen och
stänger dem med den andra”. Han utarbetade en
fullständig organisationsplan med en massa paragrafer om
revolutionsmännens förhållande till samhället, folket,
kamraterna och sig själva. Hans definition på en revolutionär
är betecknande för hans suddiga svada:

”En revolutionär är en åt ett heligt värv vigd person.
Han har inga egna intressen, handlingar eller känslor,
ingen individualitet — ej ens ett namn. Allt är hos
honom koncentrerat i revolutionen. Det är hans enda
intresse, tanke och lidelse. Han har både i ord och
handlingar avslitit alla band, som förenat honom med den
borgerliga ordningen, med hela den bildade världen, med alla
lagar och hänsyn. En revolutionär föraktar alla
doktriner och bryr sig ej om vetenskaperna, som han lämnar
åt kommande släkten. Han känner blott en lära —
förstörelsens. Därför studerar han endast mekanik, fysik,
kemi och medicin (= giftblandning!). Han föraktar den
allmänna meningen och sedligheten, ty sedligt är för
honom blott det, som bidrager till revolutionens triumf...”

Denne f. d. skollärare, som själv knappt studerat mer
än Bakunins brandtal och Rocheforts ”Laterne”, var en
högst tvetydig figur och den ryska nihilismens kanske
mest osympatiska företeelse. För att göra sig mer
intressant och populär som politisk person spred han själv
ut ett rykte, att han hade dödats, men det grova knepet
avslöjades snart av en viss Ivanov. Netjajev lockade då
denne Ivanov en natt till en grotta i parken vid
Petrovsko-Razumovska akademien i Moskva och dränkte honom i en
damm ”för brott mot subordinationen”. Liket flöt dock
snart upp, och det ruskiga brottet blev röjt. Åttiosju
personer häktades, men Netjajev själv lyckades med ett falskt
pass fly till utlandet.

Bakunin blev förtjust över den nya bekantskapen, men
både Herzen och Ogarev förhöllo sig mycket kyligt mot
honom. Han fortsatte emellertid med sina ränker och
komplotter och sände från London ett cirkulär till de unga
meningsfränderna i Ryssland: ”Vi ha blott en negerande,
oföränderlig plan: allmän förstörelse, ty vi anse, att det
uteslutande teoretiska själsarbetet är fruktlöst.
Karakozovs verk måste betraktas som en prolog. Man måste
undanröja alla hinder, alla fördomar och alla personer, som
ha någon makt.”

Slutligen drabbades dock Netjajev av sitt öde. Då han
1872 var i Schweiz, utlämnades han till Ryssland som
vanlig brottsling, icke som politisk förbrytare. Han
inspärrades i ”Peter Paul”, där han i två års tid hölls fastlänkad
vid en mur. Men sin trotsiga energi bevarade han.
Sedan avtogos bojorna; han fick läsa och imponerade på
fångvaktarna en smula genom sin svada. Ordningen i
fängelset lämnade då åtskilligt övrigt att önska. Brev och
pengar kunde insmugglas, och fångsoldaterna fingo besök
av kvinnor. Netjajev gjorde till och med upp en
vanvettig plan att överrumpla fästningen och fängsla den
käjserliga familjen vid ett tillärnat besök. Efter
käjsarmordet 1881 skärptes dock uppsikten betydligt, och fästningen
fick en ny kommendant, som förflyttats dit från
Schlüsselburg och för sin stränghet kallades ”Herodes”.
Netjajev dog i sin cell av lungsot 1883.

En något fastare organisation fick den revolutionära
studentrörelsen i början av 1870-talet genom de båda
ledande männen Dolgusjin i Moskva och Tjajkovskij i
Petersburg. Den förre samlade om kvällarna kring sig en
hel del ungt folk, som mer intresserade sig för mänskliga
rättigheter än för skyldigheter. En medlem av denna
politiserande klubb föreslog, att man skulle grunda
tryckerier för spridande av flygskrifter bland folket, och ett
sådant inrättades verkligen i Moskvas förort Sarevo, där
flera uppviglande proklamationer trycktes.

Av större betydelse blev dock N. V. Tjajkovskijs grupp
i Petersburg. Den bestod av studenter från medicinska
fakulteten och sökte bilda ett socialistiskt parti på
nationell grund. Genom läseföreningar och
folkbildningskurser sökte den vinna anhängare bland fabriksarbetarna.
Här verkade bl. a. furst Krapotkin och Stepnjak.

Den politiska polisen, som huvudsakligen hade sin
uppmärksamhet riktad på den ryska emigrantrörelsen, brydde
sig i början föga om den inre rörelsen. Men sedan
regeringen hade beslutat att hemkalla alla ryska studerande
från Schweiz, blev revolutionshärden förlagd uteslutande
inom Rysslands gränser, och agitationen fick nytt bränsle.

Under det gemensamma namnet ”Zemlja i Volja” slöt
sig den revolutionära oppositionen tillsamman. Den
saknade dock all enhetlig ledning och splittrades snart i två
huvudgrupper. De mer sansade fylkade sig kring
socialisten Lavrov, som i folkupplysning såg det bästa medlet
att förbereda den samhälleliga omvälvningen och ej
trodde på den sociala revolutionens ögonblickliga
genomförande. De radikala åter hyllade Bakunins program och
yrkade på att folket självt genast skulle ta saken om hand.
Dessa anarkister leddes av den från Sibirien flyktade Peter
Tkatjev, som hade fängslats efter rättegången mot
Karakozov. Han grundade tidningen ”Nabat” (stormklockan),
vari revolutionen ohöljt predikades. På grund av den
obetydliga spridningen måste ”Nabat” snart upphöra,
men dess glödande idéer hade redan hunnit antända
eldfängda hjärnor. Föreningen ”Zemlja i Volja” upplöstes
visserligen 1879, men dess ande fortlevde i de nybildade
föreningarna ”Narodnaja Volja” och ”Tjernyj peredjel”
(omsmältning av glödande metaller), och ur dem
framgingo käjsarmördarna 1881.

På grund av den dåliga organisationen ökades den
skriftliga korrespondensen mellan de spridda
medlemmarna, och polisen kom i besittning av åtskilliga
komprometterande papper. Furst Krapotkins djärva rymning
öppnade nu också myndigheternas ögon för de samhälleliga
vådorna. Redan år 1874 företogs i Petersburg en stor
räfst, varvid 612 män och 158 kvinnor häktades på blotta
misstankar. Härpå följde rättegången mot de 193, vilka
samtliga dömdes till längre eller kortare fängelsestraff
(4 av de anklagade hunno dock dö under den långvariga
rättegången). Sådana rättegångar voro då ännu
offentliga, enär höga vederbörande inbillade sig, att förhören
skulle verka avskräckande på åhörarna. Resultatet blev
naturligtvis motsatt, ty det sensationella intresset för
”nihilismen” sporrades betydligt, och åtskilligt hemligt
bevismaterial kom därigenom i dagen. Dessutom fick den
revolutionära rörelsen vind i seglen genom det
rysk-turkiska kriget 1877—78, ty dess motgångar ökade det
allmänna missnöjet i vida kretsar, och genom de utländska
tilldragelserna avleddes uppmärksamheten från inländska
förhållanden, så att de revolutionära kunde konspirera
mer ostört.

Under tiden försmäktade i östra Sibirien en tänkare,
vilkens dristiga idéer från slutet av 1850-talet förberedde
den socialpolitiska revolutionen — Nikolaj Gavrilovitj
Tjernysjevskij. Redan efter Karakozovs attentat, med
vilket han omöjligt kunde ha haft det minsta att skaffa,
underkastades han i Sibirien ett nytt förhör, bara därför att
han hade råkat gå i samma skola i Saratov som Karakozov,
men utan att någonsin ha träffat honom personligen.
Efter rättegången mot de 193 förflyttades Tjernysjevskij
till det 500 kilometer norr om Jakutsk belägna Viljujsk,
där han i elva år ej hade annat umgänge än råa infödingar
och några brutala gendarmer — så rädd var man för ”den
ryska frihetsrörelsens Prometevs”. En kamrat Mysjkin
sökte, förklädd till officer, att rädda honom, under
förevändning att den fångne skulle transporteras till en annan
plats. Men planen röjdes, och den stränga uppsikten
skärptes ännu mer. Först 1882 fick Tjernysjevskij återkomma
till Astrachan, men nu var han oskadlig, ty det hårda
klimatet och den dåliga fängelsekosten hade brutit hans
hälsa. Samma år som han äntligen fick återvända till sin
födelsestad Saratov (1889), dog han av hjärnblödning.

Efter en revolt på Kazanska torget i Petersburg i slutet
av 1876 hade bland andra fängslats en viss Bogoljubov,
medlem av ”Zemlja i Volja”. Hans verkliga namn var
Jemeljanov, men det fick man veta först sedan han på
vägen till Sibirien hade dött i ett dårhus i Kazan. Under
det han ännu vistades i rannsakningshäktet i Petersburg,
kom general Trepov, far till polischefen under den
”blodiga söndagen” 1905, i juli 1877 för att inspektera
fängelset. Trepov blev arg över att Bogoljubov gick ute på
gården, och då denne kärvt svarade, att han hade tillstånd
därtill, rusade Trepov fram för att rycka mössan av honom.
Bogoljubov sökte göra motstånd och blev följande dag
straffad med spö i alla arrestanternas åsyn.

Denna vardagliga episod hade emellertid ödesdigra
följder. En 27-årig kvinna vid namn <i>Vjera Zasulitj,</i>
vilken redan hade suttit inne två år för sin bekantskap
med Netjajev, fick med anledning av denna
bestraffning den förflugna idén att gent emot Trepov spela
samma herostratiska roll som Charlotte Corday mot Marat
under den franska revolutionen. Den 24 jan. 1878
uppsökte hon Trepov i hans mottagningsrum och
framlämnade en böneskrift. Men omedelbart därpå drog hon fram
en revolver och avlossade ett skott, som träffade Trepov
i benet. Hon lät sig genast gripa utan motstånd.

Denna tilldragelse väckte stort uppseende i hela Europa,
och rättegången motsågs med spänning. Salen var överfull
av åhörare. Rättens ordförande var den framstående
juristen Koni, vilken hade genomfört rättskipningsreformen
1864. Försvarsadvokaten Alexandrov höll ett glänsande tal,
vari han mindre sökte urskulda Vjera Zasulitj’ handling än
anklaga hela det brutala polissystem, för vilket general
Trepov bar ansvaret. Hans slutord voro: ”Må den
straffande rättvisan skipas! Utan knot, utan bitterhet och
klagan, utan blygsel skall hon mottaga er dom och trösta
sig med tanken, att hennes lidanden och offer kanske ha
förebyggt möjligheten av att ett sådant fall upprepas.
Huru strängt man än må bedöma hennes handlingssätt,
kan man dock ej låta bli att i hennes bevekelsegrund se
något ädelt och välmenande. Zasulitj kan gå härifrån
dömd, men icke vanärad, och man får hoppas, att de
orsaker aldrig skola upprepas, som vållat en sådan förbrytelse
och kunna alstra sådana förbrytare.”

Bland åhörarna märktes en äldre man med tunna,
hoppressade läppar, inåtvänd blick, blekt, avtärt ansikte,
stripigt hår och hög panna — det var kriminalpsykologen
Dostojevskij, författaren av ”Brott och Straff” (Raskolnikov)
och ”Onda andar” (vari nihilismens urartning analyseras).
Dostojevskij arbetade då på sitt livs storverk,
”Bröderna Karamazov”, i vars slut det finns en storartad
rättegångsscen, då Dmitrij Karamazov anklagas för mord på
sin far. Allmänne åklagaren hade i ett vältaligt
anförande liknat den ryska rättskipningen vid trojkan
(trespannet) i Gogols berömda roman ”Döda själar”, vilken
”rusar fram och flyger förbi allt, som finnes på jorden, så
att alla, som korsa dess väg, förfärade vika undan.” Gent
emot lagens bokstavliga rättfärdighet och okränkbarhet
ställer försvarsadvokaten i Dostojevskijs roman den
kristliga barmhärtigheten och medlidandet:

”O, det är så lätt för er att utföra denna handling av
barmhärtighet. Det är bättre att frikänna tio skyldiga än
att straffa en oskyldig — hören I icke denna majestätiska
stämma från vår ärorika historias forntid (Dostojevskij
syftar här på furst Vladimir Monomach, som förbjöd
dödsstraffet). Behöver jag, ovärdige, erinra er om att den
ryska domen är icke blott straff, utan ock den fallna
människans frälsning. Må hos andra folk lagens bokstav
döma, men hos oss finns lagens anda och mening, de
fallnas upprättelse och räddning. Och om så är, om Ryssland
och dess domar verkligen äro sådana — framåt, Ryssland!
Och icke skrämmen I oss, nej, I skrämmen oss icke med
edra ursinnigt körande trojkor, för vilka alla folk i
förfäran vika åt sidan. Icke den ursinnigt framilande
trojkan, utan den majestätiska ryska triumfvagnen skall lugnt
hinna fram till målet. I edra händer ligger min klients
öde, i edra händer ligger ock vår ryska rättvisas öde. I
skolen rädda och värna henne. I skolen visa, att den vilar
i goda händer, som kunna vårda henne...”

Det var Dostojevskijs underbara, äktryska ande, som
segrade i domen över Vjera Zasulitj. Juryn drog sig
tillbaka för överläggning och återvände till salen med ett
enhälligt: <i>icke</i> skyldig! Man kan tänka sig, vilken
sensation det skulle väcka! Obekanta omfamnade varandra,
och en ryss utbrast åt den närvarande Mackenzie
Wallace: ”Är det icke en stor dag för den politiska friheten
i Ryssland?...”

Men glädjen var något förhastad. Vjera Zasulitj blev
genast vid porten omhändertagen av sina vänner och förd
i säkerhet. Och det var det bästa för henne, ty redan två
timmar efter domens avkunnande kom en befallning från
allerhögsta ort, att hon icke skulle släppas på fri fot.
Konis glänsande karriär avbröts tillsvidare,
försvarsadvokaten Alexandrov förvisades till landsorten, och tidningen
”Golos” fick varning för att den lämnat ett ”sympatiskt”
referat av rättegången. Senaten upphävde domen och
remitterade målet till domstolen i Novgorod. Men det var
en onödig formalitet, ty Vjera Zasulitj befann sig redan
på väg till utlandet. Genom amnestien år 1905 fick hon
lov att återvända till Ryssland, och efter den stora
revolutionen 1917 har hon, jämte Bresjkovskaja, ”den ryska
revolutionens mormor”, åter blivit synlig som en levande
vålnad från Alexander II:s tid.

För att förebygga revolutionens spridning tillsattes i
Petersburg en särskild ministerkommitté under
ordförandeskap av inrikesministern Valujev. Den 8 aug. 1878
beslöts i Vinterpalatset, att alla, som <i>misstänktes</i> för
delaktighet i hemliga föreningar, på administrativ väg,
d. v. s. utan laga dom och rannsakning, kunde bli skickade
till Sibirien, och att särskilda fängelser för politiska
fångar skulle inrättas i de östra guvernementen. Samma år
yttrade käjsaren i Moskva: ”Jag hoppas på er medverkan
för att hejda den förvillade ungdomen på den
fördärvliga väg, på vilken illasinnade människor söka leda den.
Ja, hjälpe oss Gud härutinnan, och må han ge oss trösten
att se vårt dyra fosterland småningom utveckla sig på
fredlig och laglig väg.”

Den från rysk-turkiska kriget bekante general Gurko
utnämndes till generalguvernör i Petersburg, Sevastopols
skicklige försvarare Totleben till generalguvernör i Odessa
och general Loris Melikov i Charkov. Skolväsendet och
universitetet anförtroddes åt tronföljarens lärare
Pobjedonostsev, professor i civilrätt och sedermera
överprokurator i den heliga synoden. Följderna av detta skärpta
system uteblevo icke. Fängelserna blevo överfyllda med
misstänkta individer, och ensamt i Petersburg företogos
1878—79 två tusen häktningar.

Men även på den revolutionära sidan röjdes
verkningarna av denna i många fall missriktade och ändamålslösa
stränghet. Då propagandan på landsbygden visade sig
ofruktbar, sökte de revolutionära med större framgång
vinna Petersburgs arbetare på sin sida. År 1878 bildades
en <i>sojuz,</i> en arbetarförening med 300 arbetare, som
utfärdade det första manifestet till de ryska
fabriksarbetarna. Men föreningen hade inom sig en spion, agent
provocateur vid namn Reichstein, som förrådde de
hemliga planerna. Ledaren Obnorskij häktades och dömdes
till tio års fängelse. Hans kamrat Chalturin gjorde sig
osynlig ett par år, men ertappades sedan och hängdes 1882.

Den förändrade situationen gjorde ock, att föreningen
”Narodnaja Volja” ändrade taktik och övergick till
våldsammare åtgärder. I ett cirkulär medgav den, att
<i>gåendet till folket</i> hade varit gagnlöst, därför att
folket ännu icke var moget för revolutionen. De
revolutionära måste med svidande hjärta erkänna, att de hade
svikits i sina förhoppningar. Men ”en liten grupp av
hjältemodiga och uppoffrande individer skulle med egna
krafter söka fullgöra det svåra värvet att befria Ryssland
från självhärskardömets ok. Det enda medel, som
återstår, är den blodiga terrorismen.” Skräckvälde från
samhällets botten skulle bekämpa skräckväldet från toppen.

Och de ”hjältemodiga och uppoffrande individerna” höllo
verkligen sitt ord. De officiella protokollen från åren
1878—79 tala sitt tydliga, hemska språk. Blott en vecka
efter Vjera Zasulitj’ attentat dödades polisspionen
Nikanov i Rostov vid Don. Den 7 juni 1878 mördades i Kiev
gendarmkaptenen F. Gejking, och den 16 aug. general
Mezentsov av Stepnjak. Nästa offer blev guvernören i
Charkov furst Krapotkin, en kusin till Bakunin, och den
26 mars 1879 sårades svårt general Drenteln, chef för
Tredje avdelningen av H. M. käjsarens särskilda kansli.

I maj 1879 hängdes i Kiev tre politiska fångar utan
bevisning, och i augusti arkebuserades den blide Dmitrij
Lizogub från Tjernigov, vilken Stepnjak kallade
”nihilismens helgon”. Han hade offrat nästan hela sin
ofantliga förmögenhet för folkets sak, men blev förrådd av sin
förvaltare Drigo, som till lön för sitt svek fick 100,000
francs, tagna av hans husbondes konfiskerade
förmögenhet. Lizogub avslog föraktligt det anbud, som
gjordes honom att söka rädda sitt liv genom en nådeansökan.

Bland de exalterade fantaster och mordlystna män, som
uppträdde i slutet av 1870-talet, framskymtar otydligt
bilden av en kvinna, som sedan blev en av huvudfigurerna
i dramats slutakt och trängde även Vjera Zasulitj’ namn
i bakgrunden. Hon hette <i>Sofia Perovskaja</i> och var
av mycket förnäm börd — ja, det flöt till och med
käjserligt blod i hennes ådror, ty hon tillhörde den yngre
grenen av den släkt, till vilken den Razumovskij hörde,
som i hemlighet hade blivit gift med käjsarinnan
Elisabet. Hennes farfar hade varit undervisningsminister
under Alexander I, och hennes far var generalguvernör i
Petersburg, där hon föddes 1854. Hennes första andliga
lärare voro Tjernysjevskij och Dobroljubov.

För att kunna ägna sig åt fri verksamhet rymde hon
från det stränga föräldrahemmet, inträdde i
Tjajkovskij-gruppen och gick helt upp i folkbildningsarbetet, särskilt
som lärarinna och sjuksköterska. Hon hade ett nästan
flickaktigt utseende, andligt förskönat, och klädde sig
ytterst enkelt. Men under detta nästan barnsliga skal
dolde sig en kärna av det djupaste allvar och energi, och
i sin moraliska vandel var hon fullkomligt fläckfri.
Redan i nov. 1873 fängslades Perovskaja för socialistisk
propaganda i Petersburg, men blev efter ett års
rannsakningshäkte satt på fri fot genom faderns borgen och måste
tillbringa tre år på Krim under enskild bevakning. År
1878 lyckades hon dock återkomma till Petersburg.

Det var denna kvinna, som med beundransvärd
kallblodighet samlade alla sammansvärjningens trådar i sin hand
och uppgjorde den ena attentatsplanen efter den andra.
Hon hade tydligen gripits av en fix idé. Man hade länge
nog skjutit på kråkorna, men ville nu träffa själva örnen.
Det gällde käjsarens liv.

*
</chapter>
<chapter name="Käjsarmordet">
<h2><i><sp>KÄJSARMORDET</sp></i></h2>

På det pistolskott, som Karakozov 1866 hade avlossat
mot Alexander II, följde Berezovskis liknande attentat i
Paris, men sedan blev det en längre tid tyst. Tanken på
käjsannord grodde visserligen i många ryska hjärnor,
men kom ej till utbrott förrän år 1879, då en student vid
namn Solovjev återupptog den förmätna planen.

Denne Solovjev hade kommit från landsorten till
Petersburg enkom för att meddela föreningen ”Narodnaja
Volja” sin avsikt att mörda käjsaren. Den mer moderata
gruppen inom partiet, de s. k. <i>narodnikerna,</i> togo
mycket illa vid sig och fordrade, att Solovjev, som ej var
personligt känd, skulle fängslas och föras bort från
Petersburg till någon idiotanstalt. Men flertalet av
föreningen hyste den åsikt, att föreningen som sådan visserligen
icke kunde hjälpa honom, men att det stod enskilda
medlemmar fritt att bistå honom i hans lömska förehavanden.

Solovjev stod emellertid fast vid sitt beslut och fick av
en medlem en revolver, tog avsked av kamraterna den 1
april 1879 och förövade dagen därpå attentatet nära
Vinterpalatset, då Alexander II företog en promenad, på
behörigt avstånd ledsagad av 50 gendarmer och detektiver.
Genom att hastigt böja sig åt sidan blev käjsaren oskadd.
Solovjev tog då in cyankalium, som han bar på sig, men
giftet var så svagt, att det ej hade dödande verkan. En
framstående läkare professor Trapp lyckades rädda hans
liv åt galgen, och tre dagar efter domens avkunnande
hängdes Solovjev på Smolenska fältet.

Men exemplet lockade till efterföljd, och mordtanken
hade spritt sig som en epidemi över riket. ”Narodnaja
Volja” beslöt ett systematiskt utrotningskrig mot
regeringen överhuvud, och för detta ändamål skulle man
begagna sig av dynamiten. För tillverkning av
sprängämnen hyrdes på olika ställen i huvudstaden lokaler av den
verkställande revolutionskommittén, och ett hemligt
tryckeri anlades. Allt finare spunnos de trådar, i vilka man
tänkte fånga det arma offret, och snarorna utlades icke
blott på Petersburgs gator, utan ock under de
järnvägsskenor, som käjsaren hade att passera, då han hösten 1879
besökte sin sjuka gemål i Livadia på Krim, det orientaliska
lustslottet nära Jalta, där Alexander III dött 1894. Sex
gånger misslyckades de lömska anslagen mot Rysslands
allerheligaste person, och först den sjunde resan kröntes
förstörelseverket med avsedd framgång.

Det första attentatet företogs nära Odessa hösten 1879,
i det att en viss Goldenberg — jude som så många andra
ryska revolutionärer — i förening med två kamrater
förde tre pud dynamit från Charkov till en liten
järnvägsstation, där en annan medbrottsling hade tagit tjänst som
banvakt. Men Goldenberg häktades och röjde hela
planen, varigenom attentatet förebyggdes.

Det andra anslaget ägde rum den 18 nov. 1879 nära
staden Alexandrovsk i guvemementet Jekaterinoslav på
järnvägslinjen Sevastopol—Lozovo. Härtill utsågos den
redan vid det förra tillfället verksamme Zjeljabov och fyra
andra (däribland en kvinna). Men explosionen uteblev av
någon okänd anledning, och tåget passerade obehindrat
den farliga punkten.

Det tredje försöket företogs nära Moskva den 19 nov.
1879, alltså omedelbart efter det förra, på järnvägen
Moskva—Kursk, där en mina lades under skenorna. Valet
av så skilda orter visar bäst, huru väl de sammansvurna
voro underrättade om käjsarens resplaner. Här uppstod
visserligen explosion, men ingen passagerare blev skadad,
och käjsaren själv gick alldeles fri, ty han for i ett
omedelbart följande tåg. Det lär ha varit ett utmärkt
tekniskt ingenjörsarbete, som måste ha kräft minst ett par
veckors förberedelser. Bland de skyldiga utpekades en viss
Hartmann, som sedan flydde till utlandet, och som hans
förmenta hustru utpekades Sofia Perovskaja, den
outtröttliga, men oåtkomliga nihilistkvinnan.

Fjärde gången riktades angreppet mot själva
Vinterpalatset. Revolutionären Stefan Chalturin hade under falskt
pass som snickare skaffat sig tillträde till slottet och
träffade flera gånger käjsaren i enrum, men kom sig icke för
att bruka våld mot honom. Ja, i sin, trots allt, nedärvda
respekt för tsaren snattade han ur käjsarens arbetsrum
ett litet föremål som minne, men han blev av kamraterna
nödgad att återställa det på sin plats. Chalturin lyckades
själv undkomma, men hans medbrottslingar Isajev och
Kojatkovskij, som tillverkat och insmugglat dynamiten,
blevo gripna. Klockan sju på aftonen den 5 febr. 1880
tändes stubintråden under den käjserliga matsalen.
Förödelsen blev stor: 10 personer dödades och 33 sårades. Men
käjsaren själv blev av en lycklig slump räddad, ty han
hade samma eftermiddag mottagit i audiens sin svåger
prins Alexander av Hessen och fördenskull framflyttat sin
måltid en halv timme senare än vanligt.

Det femte mordförsöket sattes i scen våren 1880 i
Odessa under Italienska gatan, som käjsaren skulle passera från
bangården till hamnen. Men han kom tidigare än väntat
var. Även här hade Sofia Perovskaja varit framme.
Slutligen gjordes det sjätte försöket sommaren 1880 i
Petersburg under en bro på den livligt trafikerade
Gorochovaja-gatan, som käjsaren skulle korsa på väg från Tsarskoje
Selos järnvägsstation till Vinterpalatset. Men den
gången var det de sammansvurne, Zjeljabov m. fl., som ej
passade på i rätt tid. På Jekaterinska kanalens botten
hittades sedan dynamiten, insvept i påsar.

Under det att dessa attentat avlöste varandra, påvisande
polismyndigheternas oförmåga att kväva den revolutionära
rörelsen och förebygga illdåden, gjordes i huvudstaden
förberedelser att fira käjsarens 25-åriga regeringsjubileum
(i nov. 1880). Festligheterna begynte utanför
Vinterpalatset med musik och kanonsalvor. Gosudaren hälsade
från en balkong och hade sedan mottagning i Vita salen,
där han slöt sitt tal med orden: ”När jag icke längre finns
kvar, hoppas jag, att I lika troget skolen tjäna min son.”
Härvid kommo tårar i mångas ögon. Käjsaren torde då i
själva verket ha varit andligt bruten, och det är icke
underligt efter alla de själsskakningar och prövningar, som
han genomgått. Krapotkin uppger i sina memoarer, att
Alexander II vid slutet av sin regering var förtvivlad och
grät timtals. Men när frågan om en konstitution bragtes
på tal, ville han ej inlåta sig därpå, utan förklarade, att
den skulle bliva hans sons morgongåva åt Ryssland, liksom
hans far hade åt honom lämnat livegenskapens
upphävande i arv.

Den tunga stämningen vid hovet ökades genom
käjsarinnan Marias död i slutet av 1880. Hon hade de sista åren
varit sjuk av bröstlidande och hann med knapp nöd frän
Cannes hem för att utandas sin sista suck i Vinterpalatset.
På dödsbädden yttrade hon: ”Jag fruktar ej döden för
min egen del, ty jag tror, att Gud skall hava medlidande
med mig. Men jag bävar ändå för döden, ty så länge jag
lever, beder jag dag och natt för gosudaren, och kanske
bevara honom mina böner. Men när jag är död...” Och
hennes aning besannades. Det var, som om med henne
skyddsängeln hade vikit från Alexander II.

I januari 1881 höllos på käjsarens initiativ
överläggningar om återupptagande av det 1864 avstannade
reformarbetet. I dessa konferenser deltogo tronföljaren
Alexander Alexandrovitj och den reformvänlige storfursten
Konstantin Nikolajevitj, käjsarens yngre bror. Till någon
enighet kom man dock icke vid dessa förhandlingar. I ett
utomordentligt ministerråd, där undervisningsministern
greve Dmitrij Tolstoj och de andra hade pratat hit och dit,
tog tronföljaren plötsligt till orda och framhöll kraftigt,
att han icke trodde på någon framgång av de föreslagna
åtgärderna, ty — sade han — ”det väsentliga onda, som
hindrar regeringen från att vara aktivt stark i kampen
mot uppror och oordningar överhuvud, ligger icke i bristen
på åtgärder, vilka fastmer ha varit mycket talrika, utan i
myndigheternas inbördes söndring och i frånvaron av
solidaritet. Det enda sättet är att ställa alla myndigheter
under <i>en</i> ledning, som inför käjsaren bär ansvaret och
för vilken ministrarna i sin ordning skola vara ansvariga.”

Detta förslag, som väckte stort uppseende, upptogs
mycket välvilligt av käjsaren, och vid det följande
sammanträdet antogs enhälligt till den krävande posten som ett
slags diktator i käjsarens namn general <i>Loris Melikov</i>
från Tiflis, vilken hade gjort sig fördelaktigt känd som
krigare i Kaukasien och Armenien, som bekämpare av
pesten vid Volga 1878—79 och som generalguvernör i Charkov.
Det viskades också, måhända alldeles utan grund, att han
skulle stå i ett visst släktskapsförhållande till käjsaren.
Hans utnämning stadfästes den 12 febr. 1881. Själv
övertog han posten som inrikesminister, under vilken chefen
för Tredje avdelningen direkt skulle lyda. Härigenom
indrogs generalguvernörsbefattningen i Petersburg. Men de
andra generalguvernörerna sutto kvar, så att det redan i
början uppstod villrådighet om deras maktbefogenhet. Det
beslöts, att de icke skulle vara underordnade den centrala
myndigheten, men ändå inlämna rapporter till
inrikesministern. Härigenom uppstod en slitning mellan regeringen
i huvudstaden och käjserliga befallningshavande i
landsorten.

Loris Melikov begynte sin diktatur med att i en rapport
till käjsaren framhålla nödvändigheten av snabb handling
och energiskt, enhetligt förfarande: ”Om Ryssland
överlever den nuvarande farliga krisen, är jag övertygad om,
att det skall framgå ännu mottagligare för Gosudarens
självhärskande vilja.” Han opponerade sig mot all
radikal förändring, därför att folket ännu icke på långt när
vore moget därför. Men regeringens uppgift låge ej blott
i straffande polisåtgärder, utan ock i att visa, hurusom
”monarken är besjälad av samma ädla föresatser att
främja folkets väl som under reformperioden”.

En av Loris Melikovs första ämbetsåtgärder var att
entlediga greve Dmitrij Tolstoj från den dubbla befattningen
som undervisningsminister och överprokurator för den
heliga synoden. Till undervisningsminister utnämndes A. A.
Saburov och till chef för den heliga synoden den stränge,
energiske Pobjedonostsev. Då revolutionärerna efter det
sista attentatet tycktes ha uttömt sina krafter, var Loris
Melikov ej obenägen att hålla tyglarna mindre stramt och
att införa en <i>rådgivande</i> representation med ombud
från städerna och landsbygden. Förslaget godkändes av
käjsaren den 17 febr. 1881. Den definitiva tillsättningen
av den stora kommittén beslöts den 1 mars och skulle
offentliggöras den 4 mars. Men blott några timmar efter
beslutets fattande timade den fruktansvärda tilldragelse,
som plötsligt hämmade de uppspirande reformansatserna
och har kastat sin skugga över hela Ryssland ända fram
till våra dagar.

”Narodnaja Volja” hade, långt ifrån att tyna bort, i
tysthet utvecklat en feberaktig verksamhet och fortsatte
sitt undermineringsarbete. För ”fullständig frihet och
folkets sanna lycka” gjordes propaganda i Petersburgs
arbetarkvarter, och lärokurser i historia och sociologi
upprättades för arbetarna, innan de upptogos i den centrala
agitationsgruppen. Så t. ex. föreläste Zjeljabov om resningen
på Irland. Det utgavs ett särskilt arbetarorgan,
”Rabotjnaja gazeta”, vars andra och sista nummer utkom i
januari 1881.

Organisationen fick dock ej stor utbredning, ty den blev
känd genom Rysakovs häktning, och många deltagare
fängslades. Förrädaren Goldenbergs bekännelser voro
ock mycket viktiga. Då han arresterades 1880, medgav
han, att politiska mord, långt ifrån att bättra tillståndet,
fastmer endast gåvo regeringen nya vapen i händerna. På
hösten 1880 inleddes en process med 16 terrorister, och nu
voro redan 2,800 nihilister deporterade till Sibirien.

Sofia Perovskaja hade emellertid icke varit overksam.
Hon gjorde sig systematiskt underrättad om Alexander
II:s promenadvägar och kom till det resultat, att han varje
söndag över Nevskij prospekt och Malaja Sadovaja gjorde
en tur till manègen. Härpå byggde de sammansvurne
sina djävulska planer. I december 1880 hyrdes på Malaja
Sadovaja ett ostmagasin, där Perovskaja utmärkt spelade
rollen som försäljerska. Men under detta hus grävdes en
underjordisk gång till gatan, och i detta mullvadsarbete
deltogo Zjeljabov och Grinevitskij. Den 26 febr. 1881 hölls
den sista sammankomsten. Grinevitskij förklarade, att
Alexander II måste dö, men att även de själva skulle förgås
— det vore nödvändigt för frihetens sak. Han medgav
dock, att den oinskränkta monarkien därigenom icke bleve
utrotad med ens och att mycket blod ännu måste gjutas.
”Jag skall icke få deltaga i den sista kampen, ty ödet har
vigt mig till tidig undergång. Men med min död har jag
gjort allt, vad jag kunnat.”

Inalles voro 40 personer invigda i den fruktansvärda
hemligheten, men Zjeljabov och hans icke lagligt vigda
maka Sofia Perovskaja utvalde endast några få aktiva
deltagare: Michajlov, Rysakov, Grinevitskij, Jemeljanov
m. fl. Utanför staden övade de sig i bombkastning och
fullbordade sitt underjordiska arbete under ostmagasinet
På grund av anonyma skrivelser häktade polisen Zjeljabov
den 8 februari, och dagen före sin hädanfärd sade
käjsaren åt furst Mestjerskij: ”Gratulera mig! Melikov har nyss
underrättat mig om att den siste sammansvurne har blivit
gripen.”

Men han misstog sig, ty de återstående tvekade icke. På
den ödesdigra Idus Martii (den 13/1 mars) skulle den av
Perovskaja uppgjorda planen sättas i verket. Rysakov,
Jemeljanov, Michajlov och Grinevitskij skulle fatta posto
på olika ställen av Sadovaja-gatan, under det att
Perovskaja på andra sidan om Kazanska bron, vid hörnet av
Nevskij prospekt, skulle övervaka det hela och ge hemliga
signaler.

Efter frukosten i familjekretsen företog Alexander II en
utfärd i släde till en parad i manègen, trots att Loris
Melikov hade varnat honom, och gjorde sedan ett besök hos
storfurstinnan Jekaterina Michajlovna. Han for dock icke
den vanliga vägen över Sadovaja, utan följde Jekaterinska
kanalens strandgata. Härom visste polisen ingenting, men
Sofia Perovskaja — ostförsäljerskan! — hade fått reda
på den ändrade resplanen. Medan käjsaren var på
ridbanan, väntade de sammansvurne i ett konditori vid Nevskij
prospekt. Men endast Grinevitskij kunde förtära något.
Michajlov var så upprörd, att han svek i sista stunden,
men han undslapp därför icke galgen.

En kvart över 2 föll den första bomben under de
käjserliga hästarna vid Jekaterinska kanalen. Den kastades
av Rysakov. Kosacken på kuskbocken, en ridande
adjutant och en förbigående dödades. Alexander II förblev
dock oskadd, steg ur släden och frågade, om den
brottslige var gripen. Polismästaren Dvorzjitskij bad käjsaren
genast fara direkt till Vinterpalatset, men denne gjorde
sig ingen brådska. När han sade: ”Gud ske lov att jag
inte har sårats”, mumlade den gripne Rysakov hånfullt:
”Säg inte <i>gudskelov</i> för tidigt!”

Efter ett par minuter gick käjsaren tillbaka till släden,
men där möttes han av Grinevitskij, som på blott några
stegs avstånd slungade en ny handbomb. Verkan därav
var förfärlig. Rök bolmade upp, snö yrde, klädestrasor
flögo kring. Många sårade lågo på gatan. Käjsaren själv,
utan kappa och mössa, låg lutad mot kanalgatans räckverk
och andades tungt. Bredvid honom lågo Grinevitskij och
polismästaren i blod. I förvirringen sökte Jemeljanov
rädda Grinevitskij, men det var omöjligt. Mördaren
fördes till ett sjukhus, där han dog samma dag utan att yppa
sitt namn.

Käjsarens sista ord voro: ”För mig till palatset! Där
vill jag dö.” Och där drog han sin sista suck halvannan
timme senare utan att ha återfått medvetandet. I samma
ögonblick råkade Isak-katedralens klockor ringa till
aftonsång. Den gamle furst Suvorov fick i uppdrag att upplysa
det på torget församlade folket om dödsfallet. Den
allmänna ordningen blev dock alls icke störd genom
katastrofen. Sorgen i hela Ryssland var djup och uppriktig. Men
liksom efter Nikolaj I:s död andades man nu lättare, ty
det var som om en pestböld äntligen hade brustit. Man
kände på sig, att den ofruktbara nihilismen med detta dåd
hade uttömt sina krafter — åtminstone för en tid bortåt.

Efter mordet gick Sofia Perovskaja till ett litet kafé vid
Italienska gatan med sina vanliga tysta steg utan att med
en min röja sin stämning, och kanske kände även hon sig
lättad från en tung börda genom att ha utfört den fixa idé,
som så länge förföljt henne. Men hon sörjde över att
hennes älskade Zjeljabov hade blivit häktad dagen förut. Man
uppmanade henne att fly, men hon ville dela hans öde.
Genom Rysakovs bekännelse angavs hon och häktades den
10 mars på Nevskij prospekt. Sedan infångades de övriga
medbrottslingarna: Sablin, Timofej Michajlov, Gesja
Helfman och Kibaltjitj. Den sistnämnde var så tekniskt
bildad, särskilt i fråga om luftsegling, att fackmän i ryska
vetenskapsakademien rent av önskade, att hans liv måtte
skonas. Men regeringen tyckte annorlunda.

Rättegången erbjöd föga av osedvanligt intresse. De
anklagades försvarsadvokater voro naturligtvis mycket
spaka och kunde ingenting göra för deras räddning. Det
enda, de kunde andraga som förmildrande omständighet,
var deras relativt unga ålder och brist på uppfostran.
Allmänne åklagare var greve N. V. Muravjev, och hans i sitt
slag ståtliga tal blev på samma gång en analys av den
västerländska anarkismen, överflyttad på rysk jordmån. Han
yttrade bland annat:

”Vad har det socialrevolutionära partiet med sin
underjordiska verksamhet uträttat för det folk, vars lycka och
fördel det alltid har på tungan? Det har skrivit och spritt
hela massor av papper fulla av fantasier och sofismer,
varav icke en enda stackare kunde få en drägligare existens!
Det har förfört och fördärvat en mängd av sina anhängare
och tjänare, dödat deras tro på sig själva och på
framtiden, slitit dem från deras familjer, anhöriga och från
hederligt arbete! Vad har den gjort — denna förtrupp av
det socialrevolutionära partiet, dessa terrorister? De ha
dödat och lemlästat några dussin av tronens och
fosterlandets trogna tjänare och därigenom framkallat panik bland
fredliga medborgare! De ha grävt några underjordiska
gångar, fört dit många pud dynamit och därigenom
fullkomnat medlen att förinta värnlösa människor...
Kanske inbilla sig förövarna av det skändliga mordet på den
store monarken, det nya Rysslands befriare och
reformator, att de den 1 mars vunnit en väldig seger och nått sitt
svåraste mål? De misstaga sig, ty just på den dagen ha de
själva med egna händer tillfogat sig ett dödligt hugg och
uttalat dödsdomen över sig själva... Med rötterna skall
det ryska folket rycka upp detta helvetiska ogräs, som är
en skam för den ryska jorden och för de oräkneliga
skarorna av välsinnade medborgare, som äro fästade vid
denna jord...”

De anklagade förhöllo sig lugna, erkände oförbehållsamt
allt och röjde ej det minsta tecken till ångest eller
dödsfruktan. I sitt mycket omständliga försvarstal yttrade
Zjeljabov: ”Vi äro icke anarkister. Vi hålla på principen
om rikets federativa uppbyggnad, och som medel för detta
mål ha vi förordat mycket klart utstakade åtgärder.
Tilldragelsen den 1 mars måste ses i sammanhang med andra
sakförhållanden, vari partiets verksamhet har framträtt.”
Han betonade, att partiet icke alltid hade verkat med
våldsamma medel, utan drivits därtill genom regeringens
stränghet. ”Först försökte vi med fredlig propaganda av
socialistiska idéer till folkets bästa, och ända till 1874 hade
denna propaganda ej varit revolutionär i handling.”

Den tekniskt bildade Kibaltjitj fick under förhöret
redogöra för sina experiment vid tillverkning av sprängämnena.
Han visste naturligtvis, att de skulle användas i brottsligt
syfte, men hade icke haft reda på, vilka som skulle utföra
attentaten. Sofia Perovskaja erkände, att hon som
medlem av ”Narodnaja Volja” hade varit agent för den
exekutiva kommittén och att hon tagit del i föregående
attentat. Men hon inlade en bestämd gensaga mot förtalet att
hon och hennes partivänner skulle ha gjort sig skyldiga till
grymhet eller osedlighet.

Men från utomstående håll gjordes kraftiga
ansträngningar att rädda käjsarmördarnas liv av två mycket
framstående män. Den ene var Lev Tolstoj, vilkens
grundprinciper om ”icke-motstånd mot det onda” förnekade varje
våldsam vedergällningsakt. Han skrev till den nye
käjsaren ett brev, vari han varmt och frimodigt uppmanade
denne att förlåta sin faders banemän, i det han hänvisade till
evangeliets bud. ”Jag känner själv — skrev fredsvännen
— att jag trofast som en hund skall vara er tillgiven, om
Ni ger detta föredöme av förlåtelse.” Det var
naturligtvis icke lätt att finna en lämplig person, som kunde och
ville befordra denna ömtåliga skrivelse till Alexander III.
Tolstojs val föll då på den inflytelserike Pobjedonostsev, om
vilken Tolstoj då ännu blott visste, att han hade varit
käjsarens lärare och översatt Thomas av Kempis ”Kristi
efterföljelse”. Men Pobjedonostsev vägrade att taga någon
befattning med brevet och förklarade, att hans
uppfattning av Kristus och kristendomen icke överensstämde med
Tolstojs. Brevet kom visserligen på annat sätt Alexander
III tillhanda, men lämnades utan avseende. Tolstoj
väntade fåfängt på svar.

Den andra, ännu kraftigare protesten mot den
oundvikliga dödsdomen inlades av den märklige
religionsfilosofen, professor Vladimir Solovjev, son till en av
Rysslands yppersta historieskrivare och principiell
motståndare till Tolstojs läror. Den 28 mars höll Solovjev i
kreditbolagets sal en föreläsning, som motsågs med den största
spänning. I början talade han med sin dämpade stämma
om det förelagda ämnet, den ryska kyrkans mystik, men
övergick plötsligt till dagens brännande fråga och yttrade:
”I morgon fälles domen. Där borta, inom de vita
stenmurarna, överlägger man nu om sättet, huru man skall
avliva människor. Om detta verkligen utföres, om den
ryske tsaren, det kristna folkets ledare, utlämnar
mördarna åt lagens straff och själv träder in i den blodiga
kretsen, så kan det ryska, det kristna folket icke följa honom.
Det ryska folket avviker i så fall från tsaren och går sin
egen väg.”

Här avbröts talaren av en karl, som steg upp och
pekade på honom med orden: ”Du först skall straffas,
förrädare! Du först skall bli hängd, usling!” Resten av
Solovjevs föredrag drunknade i sorl, och man ropade åt
honom: ”Du är vår ledare. Du skall anföra oss.
Amnesti! Nåd!”

Bland åhörarna var ock den nye undervisningsministern
Saburov. Han träffade sedan Solovjev i vestibulen och
rådde honom att ögonblickligt bege sig till Loris Melikov.
När Solovjev avböjde detta, sade ministern varnande:
”Detta är ingen privat angelägenhet. Akta er, att ni inte
måste fara till Kolymsk (vid Ishavet i nordöstra
Sibirien)!”

Vladimir Solovjev skrev då ofördröjligt följande brev
till Alexander III:

”Ers käjserliga höghet. Allernådigaste Gosudar!

Till Edra öron ha utan tvivel rykten om det tal, som
jag höll den 28 mars, kommit i ett vanställt och i alla
händelser överdrivet skick. Därför anser jag det för
min plikt att framställa för Ers Majestät saken sådan
den verkligen var. I tron, att endast den kristna
sanningens andliga kraft kan besegra det ondas förstörande
styrka, som nu tagit så oerhörda dimensioner, i tron att
det ryska folket i sin helhet lever och rör sig i Kristi anda
samt att den ryske tsaren är den folkliga andens ledare
och målsman, bäraren av folkets bästa krafter, beslöt jag
att från katedern bikta denna min tro. Jag sade i slutet
av mitt tal, att den nuvarande tunga tiden ger den ryske
tsaren tillfälle att uppenbara den kristna principens
oerhörda kraft och därigenom utföra den största sedliga
bragd, som lyfter hans myndighet till en förut
oupphinnelig höjd och som befäster hans makt på en orubblig
grundval. Genom att benåda fienderna till sin myndighet,
trots människohjärtats naturliga känslor av hämnd, trots
alla betänkligheter av mänsklig klokhet, ställer tsaren sig
på en övermänsklig höjd och visar genom sin handling,
att i honom dväljs det ryska folkets högsta andliga kraft,
därför att det bland hela detta folk ej finnes en enda,
som skulle kunna utföra en bragd större än denna. Se
där innehållet av mitt tal, som till min synnerliga ledsnad
blivit uttolkat icke blott avvikande från mina intentioner,
utan till och med i strid däremot. Jag har lyckan att vara
Ers käjserliga majestäts underdånigaste

<tab><tab>Vladimir Solovjev.”

Även detta brev lämnades utan avseende. Solovjev
slapp visserligen resa till Kolymsk, men han avsattes från
professuren. Nu kunde han odelat till sin död (1900)
ägna sig åt sitt religionsfilsofiska författarskap, som i sin
ordning burit frukt i Merezkovskijs skrifter.

Dödsdomen avkunnades den 30 mars 1881 — det var
sista gången som en dylik regeringshandling publicerades
i de ryska tidningarna. Inalles blevo sex personer dömda
till galgen: Rysakov, Zjeljabov, Michajlov och Kibaltjitj
samt kvinnorna Sofia Perovskaja och Gesja Helfman.
För den sistnämnda uppsköts dock avrättningen på grund
av hennes ömtåliga hälsotillstånd: hon skulle nämligen
föda till världen ett barn, vars far var den redan häktade
nihilisten Kolotkevitj. Hon tillbragte fem förfärliga
månader i rannsakningshäktets cell under ständig uppsikt
av råa fångsoldater. Efter förlossningen togs barnet
nattetid från henne och fördes till hittebarnshuset — utan
kvitto, utan nummer eller namn. Modern dog kort därpå.

Efter underrättelsen om käjsarmordet hade Sofia
Perovskajas moder skyndat från Krim till Petersburg för att
än en gång få se sin älskade dotter. Från fängelset skrev
Sofia till sin mor följande lugnande avskedsbrev:

”Min dyra, ovärderliga mamma! Jag pinas alltjämt av
tanken, hur du har det. Lugna dig och plåga dig ej för
mig! Skona dig för dina anhörigas skull och för din egen
skull. Jag sörjer alls icke för mitt eget öde, utan möter
det lugnt, emedan jag har väntat och vetat, att det skulle
komma förr eller senare. Mitt öde är alls inte så mörkt.
Jag har levt så som min övertygelse manat mig och var
ej i stånd att handla annorlunda. Därför avbidar jag vad
som förestår med lugnt samvete. Det enda, som svårt
trycker mig, är din sorg, och jag vet ej, vad jag skulle
vilja göra för att kunna lindra den. Mamotjka, golubonka!
Kom ihåg, att du ännu har kring dig en stor familj av
vuxna och små, för vilka du är lika nödvändig och stor
genom din sedliga kraft. Jag beklagar av allt hjärta, att
jag icke kan komma till samma sedliga höjd som du; men
i varje minut av tvekan har din bild hållit mig uppe...
Farväl, dyra moder! Åter upprepar jag min bön: plåga
dig inte för min skull! Min lott är alls icke så beklaglig,
och för min skull är det inte värt att sörja. Din Sonja.”

Gång på gång hade modern förgäves anhållit att få
råka sin dotter. Slutligen lyckades det morgonen den 3
april, men då satt Sofia Perovskaja redan på fångkärran,
som under eskort av två skvadroner kavalleri och två
kompanier till fots förde de fem dödsdömda till
Semenovska torget. De voro klädda i svarta fångkläder, hade
händerna bundna på ryggen och på bröstet en svart plåt med
inskriften: <i>tsareubijtsa</i> (tsarmördare). Efter dem
följde tre vagnar med fem präster, som hade tillbragt de
sista dygnen i fängelset hos dem. Rysakov hade biktat
sig och undfått nattvarden. Michajlov gjorde ock bikt,
men vägrade att mottaga sakramentet. Kibaltjitj ville
blott disputera med prästen och bad att få vara i fred.
Zjeljabov och hans älskade Sofia vägrade bestämt att
mottaga poperna.

Med korta mellanrum fullgjordes exekutionen.
Perovskaja fick gå i döden omedelbart före Zjeljabov. På
schavotten fick hon ge honom en sista avskedskyss, och då
färgades hennes bleka kinder av en svag rodnad.

De fem liken fördes till Preobrazjenska kyrkogården,
och ridån gick ner över ett ohyggligt skådespel.

*

Så slutade denna regering, som hade begynt under de
löftesrikaste auspicier och med de bästa uppsåt. Så dog
denne av naturen ädle monark, som av historien har fått
tillnamnet <i>Osvoboditel,</i> befriaren, och detta i dubbel
måtto: han hade befriat de ryska bönderna från
livegenskapen och han hade frigjort bulgarerna från det
turkiska oket genom det rysk-turkiska kriget 1877—78.
Alexander II:s ryttarstaty pryder ock med rätta det
förnämsta torget i Bulgariens huvudstad.

Men annorlunda bedömdes han av de revolutionära. I
deras förblindade ögon var han det enda eller åtminstone
värsta hindret för den efterlängtade socialpolitiska
emancipationen, och han föll som ett jämförelsevis oskyldigt
offer för ett helt system, för sina föregångares
överträdelse- och underlåtenhetssynder.

Furst Krapotkin skrev om katastrofen den 13 (1) mars
1881:

”Man kunde icke fatta, huru det var möjligt, att en
tsar, som hade gjort så mycket för Ryssland, skulle ljuta
döden för revolutionärernas mordiska vapen. Men för mig,
som har haft tillfälle att bevittna hans första
revolutionära steg och sett skymten av dubbelnaturen hos den
borne självhärskaren, vilkens despotism blott delvis hade
mildrats genom en vårdad uppfostran, en man, icke
saknande krigarens tapperhet, men utan statsmannens mod,
en person med starka lidelser och svag vilja — mig
föreföll det, som om sorgespelet hade utvecklats med den
oundvikliga följdriktigheten i ett Shakespeareskt drama.”
</chapter>
<chapter name="Den ryska tanken">
<h2><i><sp>DEN RYSKA TANKEN</sp></i></h2>

<h2><i><small>Några sammanfattande slutreflexioner.</small></i></h2>

Rysslands historia företer ett egendomligt kaos och
följer mycket oregelbundna utvecklingsbanor, för vilka
den utomstående betraktaren har svårt att uppställa
några logiska lagar. Det är en nyckfull arabesk av linjer,
som oupphörligt korsa varandra, för ett ögonblick
sammanflätas och sedan åter gå isär. Än har utvecklingen
tagit ett jättesprång framåt — t. ex. under Peter I:s tid
— än har den stått alldeles stilla, än har den avlösts av
ett starkt tillbakagående.

Främmande inflytanden hava tryckt en, om ock snart
övergående prägel på detta östslaviska folk, som i
etnologiskt hänseende tillhör den europeiska rasen, men vars
geografiska läge och lynnesart peka österut. Vi ha sett,
hurusom svenskarna lade det första statsbildande fröet i
den östeuropeiska jorden, där ett kievskt rike uppstod,
som lovade att bliva en kulturell utpost i östern av största
betydelse. Men detta rike var för svagt att kunna
motstå Asiens fysiska övermakt, och det nya Ryssland, som
samlade sig kring Moskvas Kreml, var till sitt väsen ett
bysantinskt herradöme, som genom sin stela hierarki och
sin byråkrati, starkt influerad av tatarerna, stod totalt
främmande för det civiliserade Europa.

Efter det stora kulturella genombrottet, som timade
samtidigt och i samband med den stora kampen om
Östersjön, då Sveriges världspolitiska roll ohjälpligt utspelats,
ha, som vi sett, många vindar från västerlandet blåst fram
över de ryska stepperna: holländare, tyskar och
fransmän ha omväxlande gjort insatser i den ryska
utvecklingen. Men den kulturella behållningen därav har i det
stora hela varit mycket obetydlig, ty dels saknade dessa
insatser allt rotfäste i den ryska jorden och varje
samband med folket, dels voro de framkallade mer genom
maktspråk och en nyckfull imitationsmani än av ett
verkligt behov. Den stora massan av det ryska folket,
försänkt i okunnighet och träldom, stod alldeles likgiltig
och oförstående, stundom rentav misstrogen eller fientlig
gent emot dessa nya påfund.

Men under det att det ryska folket alltjämt trycktes
ned, växte tsardömets makt både utåt och inåt. Detta
statsmaskineri var ytterst komplicerat i sin byråkratiska
förvaltning, som närmast avsåg monarken och den
politiska statens — icke samhällets — bästa, och det kan
näppeligen förnekas, att det i sitt slag var en mycket sinnrik
skapelse, som, trots alla fel och brister, fungerade med
en relativt beundransvärd precision. När detta system
våldsamt bröts, fanns intet, som kunde ersätta detsamma
— varken en konstitutionell författning eller ett borgerligt
samhälle, som kunde medla mellan ytterligheterna och
lägga en positiv grundval för en ny tingens ordning.
Härav förklarar sig den fullständiga principlöshet, som
kännetecknar den nuvarande bolsjevismens pöbelvälde i våra
dagars Ryssland. Den är i sitt slag blott en fortsättning
på Ivan Groznyjs skräckregemente i andra former, men
med den väsentliga skillnaden att i det förra fallet var det
en sjuklig, nästan vanvettig despot, som tuktade ett helt
folk — här är det folket självt, som enligt samma
nihilistiska och destruktiva principer utövar ett ännu
olidligare tvång icke blott på det gamla tsardömet, utan ock
på all förnuftig utveckling, all verklig folklig
frihetsrörelse. Bolsjevismens dagar äro helt visst räknade, men
följderna av dess skräckregemente måste länge göra sig
kännbara och komma måhända att leda till ännu värre
urartningar, innan det nya ryska samhället kan byggas upp.

”Självhärskardömets” idé är i själva verket icke
främmande eller antipatisk för det östslaviska lynnet. Detta
hittills grovt okunniga, loja, men i vissa moment mycket
temperamentsfulla folk behöver en enhetlig ledning, och
de brutalaste härskarna i Ryssland, en Groznyj, en Peter
den store, ha i själva verket varit de mest populära.
Faran låg icke i despotismen som sådan, ty under vissa
förhållanden kan även enväldet vara en gagnelig
styrelseform. Men olyckan för Ryssland var den, att dess
självhärskare i regeln ha varit antingen sådana odågor som
Peter III och Paul I eller ock vankelmodiga furstar som
t. ex. Alexander I och Nikolaj II. Och ju större deras
underlåtenhetssynder ha varit gent emot folket, dess
större kunna ”folkets” överträdelsesynder bliva, när dess
bojor med ens sprängas, såsom nu är fallet.

Den första skarpa själsanalysen av det ryska folket och
dess rotlösa historia gjordes av den härovan omnämnde
Tjaadajev i hans ”Filosofiska brev” (omkring år 1830),
där det på ett ställe heter:

”Hos varje folk finnes en period av stormiga rörelser,
av lidelsefull oro. I en sådan tid bliva människorna
nomader i världen såväl fysiskt som andligt. Det är de
starka känslornas, de utsvävande planernas och de stora
nationella lidelsernas epok. Folken slungas då häftigt
hit och dit, utan synbar orsak, men icke utan vinst för
kommande släkten. En sådan period hava alla
samhällen genomlevat. Den ha de att tacka för sina mest
lysande minnen, sin poesis och historias heroiska
element, sina starkaste och mest fruktbringande idéer. Detta
är den oundgängliga grundvalen för varje samhälle. Detta
förföriska skede i folkens historia är deras ungdom,
varunder deras egenskaper utvecklas allt starkare, och av
vilka minnet alstrar glädje och lärdom i deras mognande
uppväxt. Men hos oss finns ej något sådant. I början ett
vilt barbari, sedan grov okunnighet, därpå ett grymt,
förnedrande utländskt herravälde, vars anda överflyttades på
vår nationella makt — se där vår ungdoms sorgliga
historia! Den epok i vårt sociala liv, som motsvarar andra
folks utvecklingsprocess, utfylldes med en grumlig och
mörk tillvaro, som var berövad all styrka och energi, ej
upplivades av annat än ogärningar och ej mildrades
genom slaveriet. Inga fängslande minnen, inga mäktiga
lärdomar i dess traditioner... Hos oss finns ingen inre
utveckling, intet naturligt framåtskridande. Vi växa,
men mogna icke; vi röra oss framåt, men i en sned linje,
som icke leder till målet... I allmänhet hava vi levt och
leva fortfarande endast för att tjäna till ett varnande
exempel för avlägsna släktled, som kunna hämta lärdom
därav. Tills vidare äro vi en lucka, ett oskrivet blad i den
sedliga världsordningen.”

Det ligger en viss sanning i denna Tjaadajevs mördande
kritik av sina egna landsmän, och den jävas icke av de
ryska tilldragelserna år 1918.

Men finnes det då ingen ”rysk tanke”, ingen speciell
princip, alstrad på rysk mark, som ger det ryska folket
sitt särskilda existensberättigande, en särskild mission
att fylla i det universella samhället?

Jo, helt visst! Både skalden Pusjkin och
romanförfattaren Dostojevskij, den djupsinnige religionsfilosofen
Vladimir Solovjev och den estetiserande skalden
Merezjkovskij ha sökt påvisa, att just det ryska folket har ett stort
värv i mänsklighetens historia genom att i sig upptaga
det bästa av den västerländska odlingen, men på samma
gång bevara sin ortodox-mystiska individualitet och
därigenom i sin ordning bjuda Europa något av <i>sin</i>
originalitet. Både zapadnikerna och slavofilerna hade ock ett
djupt medvetande av denna ryska tanke, ehuru båda
parterna uppfattade den ensidigt och drevo den till absurda
konsekvenser: de förra genom att i sin västerländska
kultursträvan våldsamt undertrycka det ursprungliga hos det
ryska folket, de senare genom att i sitt underkännande av
tsar Peters reformnit överskatta denna självtillräckliga
ursprunglighet. Det är kanske endast en rysk författare
— Alexander Herzen — hos vilken dessa båda olika
riktningar uppgingo i en harmonisk enhet.

Den gamla drömmen om att Petersburg-Moskva skulle
bliva ett nytt världsbehärskande Rom, även i ”andens
rike”, är och skall alltid förbliva en dröm. Den
västerländska civilisationen går sin gång, oberörd av slika
hugskott, och det är Rysslands ensak, om det kan och vill
hålla jämna steg med denna utveckling. Därmed är
ingalunda sagt, att Ryssland icke skulle kunna uttala något
”nytt ord” till Europa, lämna ett väsentligt bidrag till
Europas kulturhistoria. Tvärtom — en Tolstojs och
Dostojevskijs skrifter bevisa motsatsen; i öster har
Ryssland helt visst en verklig kulturmission att fylla, och
kanske skall den dag komma, då Europa tackar Ryssland för
att det har tjänat och tjänar som ett bålverk mot en ny
asiatisk invasion, liksom det gamla Kiev på sin tid sökte
vara en utpost mot det verkliga barbariet. Och ho vet!
Kanske ligger ock i bolsjevismens urartande förlöpningar
och negerande överdrifter något positivt frö, som
en gång kan spira upp till skördar, varav även Europa i
sin helhet kan ha någon vinst?

Och när jag studerat Rysslands historia och litteratur,
har jag alltid frapperats av den ovanliga livskraft och
livslust, som ändå sjuder hos detta arma, förslöade folk,
som från århundradens förslavande barbari nu plötsligt
slungats in i en av världshistoriens mest skakande
revolutioner. Det barbariska land, som med ens alstrade ett
sådant snille som Lomonosov, har helt visst stora andliga
framtidsmöjligheter, och ett rike, som kunnat äga
bestånd trots så många invasioner, palatsrevolutioner och
inre skakningar, skall icke så lätteligen gå under, även
om de olika lemmarna för tillfället splittrats.

Och när jag sökt studera det ryska bondefolkets
historia och sett, huru tåligt det har burit århundradens tunga
ok och huru det trots all demoralisering ändå har bevarat
en viss naiv rättskänsla och medvetande av sitt
människovärde, väcker detta lidande icke blott Dostojevskijs sköna
medlidande, utan ock beundran över denna sega
uthållighet och tron, att detta bondefolk efter den stora krisen,
som ytterst gäller den ryska bondefrågan, ändå skall gå
en lyckligare framtid till mötes. Nekrasov uttryckte
denna ryska tanke i de vackra orden:

<poem>”Inom oss boende
kraft växte opp.
Steppernas groende
frön buro knopp.
— — — — — —
O du vårt fattiga,
o du vårt präktiga,
o du vårt krossade,
o du allsmäktiga
Ryssland, vår mor!”</poem>

<img></img>
</chapter>
