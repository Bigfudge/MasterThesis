FRANS HEDBERG

FLICKAN MED GRAFKRANSARNA

OCH

ANDRA BERÄTTELSER



STOCKHOLM
ALBERT BONNIERS FÖRLAG


STOCKHOLMALB. BONNIERS BOKTRYCKERI 1911


FLICKAN MED GRAFKRANSARNA========================================

1.

Ett långt och ståtligt liktåg nalkades långsamt de
dödas stad utanför Norrtull. Den granna likvagnen
omgafs af sex hvithandskade vaktmästare; den gula
ekkistan var alldeles öfverhöljd af blommor och kransar;
minst fyrtio vagnar fulla af sörjande åtföljde henne:
det var således en så kallad storartad begrafning.

Det var på senhösten, i medio af november månad,
och bladen på kyrkogårdens träd hade redan gulnat och
fallit af, medan Hagaparkens ståtliga furor ännu stodo
lika gröna och allvarliga och med ett långdraget
brusande liksom talade vid hvarandra om den döde, som
fördes ut. Några mesar kvittrade på grenarna i den
täta häcken, som omger parkvallen på andra sidan
landsvägen, och fyra eller fem små barn med
mosskransar voro samlade vid kyrkogårdsporten, i förhoppning 
på att få förtjänst genom att sälja sina kransar.

»Äh, hör ni, här få vi ingenting sälja!» sade den
största af dem, en pojke på tretton eller fjorton år,
i det han föraktligt knäppte med fingrarna; »di där ä’
för förnäma, di har kransar med sig allihop!»

»Säg inte det du, Kalle,» svarade en liten flicka
på tio eller elfva år, i det hon slog honom på fingrarna,
»det är bara i di främsta vagnarna som di har med
sig ... di som kommer efteråt skyndar sig nog te
köpa en krans, bara ingen ser det!»

»Då blir det väl ’ljusa Anna’ som får sälja igen,»
återtog pojken.

Ja, den bytingen har då en så’n tur, så!» sade
flickan afundsjukt, i det hon tittade snedt på andra
sidan om porten, där en liten blond flicka om sju år
stod med en korg på armen, »alltid får hon sälja och
inte vi!»

»Ja, det är därför att hon är vacker, hon ... och
ni andra ser ut som markattor,» förklarade kavaljeren
mera uppriktigt än ridderligt.

»Akta dig du, franskabröd-Kalle!» skrek flickan
alldeles röd af ilska, i det hon strök sitt tofviga hår
ur ansiktet och såg på honom med en blick, som icke
lofvade godt för hans ögon.

»Hvad sa’ du, Träsk-Maja?» svarade pojken i samma
ton, men han var blek i stället.

»Å ja, liksom en inte vet, att du var oppe i polisen
häromsistens för att du hade nupit tre franska bröd
hos bagarn i hörnet. Och att kommissarien fick dalja
dej, du, det vet man också!»

»Det va’ lögn, du!»

»Nehej du!»

»Joho du! Men din mamma därnere vid Träsket,
hon har nog varit i polisen, hon, och du med ...»

»Nehej du!»

»Joho du!»

Och så rusade de båda hyggliga ungdomarna på
hvarandra för att slåss, då i hast en djup basstämma
strax invid dem helt plötsligt afbröt bataljen.

»Skäms ni inte, barnungar! Passar det er att
störa friden härute vid kyrkogården med edra tvister.
Akta er bara, polismästaren är i en af vagnarna här
bakom.»

Den talande var en liten, gråhårig man med mörkt
skägg, och han tillhörde icke processionen, eller
åtminstone hade han gått ut, om så var, det syntes på
hans fötter. Han höll en annan, något yngre man
under armen, och sedan det nu blifvit tyst i barnhopen,
stannade de båda vid kyrkogårdsporten, mönstrande
dem som stego ur vagnarna. Ty de sex vaktmästarna,
biträdda af tvenne andra, hade nu fått kistan ut ur
likvagnen och buro den innanför porten, där den
mottogs af åtta yngre militärer, klädda i uniform, hvilka
i sin tur lade de svarta listerna öfver axlarna för att
bära en afsomnad kamrat den sista, jämförelsevis korta
biten till den hvilostad, från hvilken man icke mera
besvärar någon af sina vänner eller fiender här i
världen.

»Det står tjugufyra man hedersvakt vid grafven,»
upplyste herrn med basrösten sin granne, »och det
blir gevärssalfva också, ska du tro! Han har varit
med i Algier och i Mexiko, herr baronen. Det var
icke hans fel, att han inte fick vara med hemma,
och skandinav var han inte, så han kunde inte
hjälpa Danmark mot tyskarna. Men tyst nu, där ha
vi änkan! Joho du, jag tror det duger, jag! Sådana
änkor ser man inte alla dagar! Tjugutre år, barnlös
och vacker som en dag ... Och gråter gör hon med,
den lilla. Jaja, hm, vanan är en underlig sak här
i världen. När hon stod brud vid den aflidnes sida
för fem år sedan, så grät hon också, och Gud vet
om hon inte grät bittrare då än nu.»

»Tyckte hon om någon annan då?»

»Det vet jag inte; men att hon inte tyckte om
brudgummen, det vet jag bestämdt. Där kommer
hennes mor! Lika rak och stolt som alltid ... krut
i den käringen, ska jag säga. Det var hon som tvang
henne till partiet ... hvad har hon för’et nu? Dottern
är visserligen friherrinna, men den stora rikedomen
den var slut, och gummans egen har väl också gått
i det närmaste. Mjuka tjänare, där ha vi excellensen ...
den dödes farbror ... bjuder armen åt lilla änkan ...
alltid kavaljer, den där ... Se på hur det regnar
bara beau monde ... nånå, kreti och pleti kommer
efteråt. Se, nya biskopen jordfäster! Jojo, gentilt ska
det vara.»

»Ska vi inte gå in?»

»Vänta litet, processionen går långsamt, och vi
kunna ta en ginväg, så hinna vi fram till grafven
lika fort som den. Vill bara se, hvilka som ä’ med.
Seså, där ha vi ’la haute diplomatie’ och där kommer
’la haute finance’. Fattas bara ’le demi monde’ också,
så vore alla de klasser representerade, som han umgicks
med i lifstiden.»

»Du är tämligen sträng utaf dig, tycker jag. De
mortuis ...»

»nil nisi bene, ja ... det är mycket bra det,
men jag som var hans läkare för ett par år se’n,
jag kände krutet! Hvad hin gör det honom för resten
hvad jag säger nu? Han ligger lika lugn för det.
Nå, den rättvisan får jag då göra honom, att han
brydde sig lika litet om det i lifstiden, annars hade
han kanske kunnat lefva ett par, tre år till. Nej,
ser man på den där urvattnade sillnacken, herr konsuln
och riddaren. Han ser bedröfvad ut. Jaja, en så
plockbar spelkamrat får han leta efter som den saligen
afsomnade! Och expeditionschefen är också med ...
nå, de tiggde i samma tunna hos vackra Charlotte,
så det är inte mer än billigt att han följer honom
till grafven, för att se efter att han riktigt kommer
dit, så att herr expeditionschefen hädanefter får vara
ensam om den sköna.»

»Det var ett intressant utseende. Hvem är den
unge mannen ... nej, inte den där; han som går där
till höger bredvid honom med skägget och glasögonen?»

»Jaså, han! Det är romanen det, du.»

»Å, jag kunde väl tro, jag, att han var författare,
han ser så intelligent ut.»

»Å, du är dum! När fan har du nånsin sett en
författare se så där ut? Jag menar, att det där är
lilla änkans roman.»

»Ah!»

»Det är för resten en af våra yngre vetenskapsmän, 
halfkusin till lilla frun, var kär i henne som
en klockarkatt, men fick afsked på grått papper utaf
mamma ... pappa hade aldrig någonting att säga i
lifstiden, och därför dog han i fjor för att försöka
få någonting att säga på en annan planet, den stackarn.
Unga kusin for i förtviflan upp till Uppsala och lade
sig på arkeologien, troligen för att så mycket lättare
kunna glömma den unga nutiden, som han inte fick
forska i. Har ett vackert namn redan, och får väl
ett ännu bättre, så att kanske han är den ende som
egentligen vinner på den här affären, såvida inte unga
frun ändrat tankar. Men det är inte utan, att det
hviskas litet om en kusin till mannen — en löjtnant,
en tocken där vanlig sprakfåle med grant remtyg
och förgyllda betselspännen, som alltid är så farlig
för det täcka könet. Se där går han ... där i femte
ledet ... rak och stolt ... det ligger minst en femton
bataljer in nuce på den där pannan, hvasa? Ja ja,
jag menar Lidingöbrobataljer eller Hasselbacksbelägringar, 
naturligtvis. Nu tror jag det är slut med beau-monden, 
nu komma visst kreti och pleti, och dem
lämna vi åt sitt öde.»

»Ja, kom och låt oss gå in. Den här begrafningen
börjar intressera mig.»

»Jojo, så är det när man har någon som kan
göra en bekant med ’det inre af dagens historia’, sa’
Crusenstolpe! Men det är sant, för tusan! En krans
kan jag väl bestå åt min f. d. patient, för det att
han aldrig ville lyda mig. Hör på, ni vargungar,
har ni några kransar som duger för en baron? Får
jag se! Nej, slåss och gräla kan ni, men göra en
mänsklig krans det kan ni inte. Finns det inga bättre?»

»’Ljusa Anna’ på andra sidan har kransar med
band på, hon,» sade en mindre flickunge på sex, sju
år, utan att bry sig om de andra barnens vreda blickar,
när hon gaf upplysningen.

»Jaså, med band på. Nå, då gå vi till ’ljusa Anna’
då; men hvarför kallar ni henne så?»

»Jo, för hon har ljust hår, och så är hon alltid
ren i synen,» svarade den lilla frimodigt, i det hon
strök sig om näsan med en hand, som icke hade sett
vatten på länge.

»F—n i det, du! Jag börjar få aktning för ’ljusa
Anna’,» sade mannen godmodigt, i det han gaf flickan
en slant; »det skulle inte skada, om du hade samma
åkomma som hon.»

»Mamma säger att det är detsamma,» menade
flickan i det hon neg för slanten och kilade af midt
igenom processionen åt andra sidan, ty hon visste
af erfarenhet, att hennes rekommendation af Annas
kransar annars nog skulle inbringa henne några
nypningar af kamraterna.

De bägge herrarna följde henne, utan att bry
sig om protesterna af dem bland de sörjande, som
den äldre nyss kallat kreti och pleti, och om ett
ögonblick stodo de på andra sidan framför ’ljusa
Anna’.

Det var en liten flicka på högst sju år, med
långt ljust hår, stora blåa ögon, och fattigt men renligt
klädd. Hon var verkligen ren i synen, och fast det
lilla ansiktet var blekt och magert, så var det ändå
sällsynt vackert, och ögonen blickade kloka och talande
ut i världen, som de nästan alltid göra hos fattigmans 
barn, hvilka måst lära sig tidigt tänka och handla
för sig själfva.

»Har du några vackra kransar, barn?» frågade
den äldre herrn, i det han såg på flickan med en
viss förvåning.

»Ja, här har jag utaf lingonris med hvita blommor
i och di kostar 25 öre, och så har jag utaf mossa
för 15 öre, och så har jag med hvita band om, men
di ä’ dyra, för di kosta 30 öre,» svarade flickan.

»Binder du de här kransarna själf?» frågade
mannen.

»Nej, mamma binder dem och jag säljer, jag, och
så plockar jag ris och mossa.»

»Hur gammal är du?»

»Jag blir sju år i januari.»

»Så, stora fruntimret i rappet. Hvarför säljer din
mamma inte själf sina kransar?»

»Nej, för mamma är lam, stackarn, så hon kan
inte gå.»

»Jaså, hm, hur länge har hon varit det?»

»Det vet jag inte, men nog har hon varit det
så länge jag kan minnas, alltid! Ska det vara en
med band på? Köp det, söta goda herrn, för jag
har ännu icke sålt någon i dag, och vi har ingenting
hemma.»

»Hm, ja, tag hit två med band på, du; se där
har du en riksdaler.»

»Ja, men jag har inte att ge tillbaks, och det
ska vara fyrti öre.»

»Behåll dem du, min flicka. Hvar bor ni?»

»Vi bor ute vid Frösunda i en liten stuga, som
ligger strax vid landsvägen.»

»Och hvad heter din mor?»

»Hon heter mamsell Bergskog.»

»Mamsell Bergskog? Hm, det låter något, det!
Hur kan hon heta så, när hon har dig, barn?»

»Jo, för mamma har inte varit gift,» svarade flickan
och såg lika oskyldigt och ärligt upp i den frågandes
ansikte, som om hon sagt att hennes mor varit gift
med en excellens.

»Och det har hon talt om för dig?»

»Ja, för mamma gråter ibland så mycket och är
så ledsen, och en gång när jag frågte henne hvad
hon grät för, så sa’ hon, att det var för mig, därför
att hon inte varit gift, och att jag inte hade någon
far.»

»Nå, förstod du hvad hon mente med det då?»

»Ja, kors, att pappa är död, vet jag. Och när
pappa är död, så kan väl inte mamma vara gift, det
förstår goda herrn nog.»

»Hm, underlig kurre, den där flickungen! Adjö
med dig, barn, jag kanske kommer och tittar på din
mamma, jag, en vacker dag — till vänster om 
landsvägen, sa’ du. Kom nu, så gå vi genvägen fram till
grafven.»

»Hvarför köpte du två kransar?» frågade den yngre
herrn.

»Kors, för flickungens skull, och så har jag en
gammal bekant, som ligger i lugnet på vägen dit bort,
en som jag alltid grälade med i lifstiden ... är inte
för mycket att jag ger honom en krans efter döden ... 

Om jag begriper hvem flickungen påminde om?
Men låt oss skynda nu, de äro redan framme, ser
jag.»

*

2

När de bägge männen framkommo till den öppnade
grafven, var kistan just nedsänkt däri, och en sångkör
uppstämde den vackra koralen: »Jag går mot döden
hvar jag går», medan prästen gjorde sig i ordning att
inviga stoftet till den sista hvilan.

Den stora processionen hade slutit sig tätt omkring 
grafplatsen, och de flesta af de deltagande hade
sökt eröfra sig mer eller mindre upphöjda platser för
att slippa stå i de af höstregnet uppblötta gångarna.
Mot ett träd vid den sidan af grafven, åt hvilken den
dödes fötter lågo, stödde sig den unga änkan med
ansiktet doldt i näsduken, och hennes smärta figur
skakades af konvulsiviska snyftningar; bredvid henne
med hennes arm under sin stod den gamla modern
och blickade mörk och sträf ner i griften, som om
hon ännu hade lust att gräla på den döde. Midt för
den unga änkan stod den nyss omtalade officeren,
vridande behagsjukt sina mörka mustascher, och något
bakom honom den unge vetenskapsmannen, hvars bleka
anlete blef ännu blekare hvar gång han såg en
snyftning skaka den unga kvinnans lemmar.

De öfriga sågo mer och mindre likgiltiga ut, så
som det i allmänhet brukas på begrafningar. Somliga
hviskade till hvarandra om det dåliga väglaget och
om den snufva de troligen skulle föra med sig hem
som tack för sin uppmärksamhet mot familjen; andra
undrade hvad prästen skulle komma att säga, om han
skulle tala sanning, eller smickra den döde; två herrar
slogo vad om, att änkan skulle vara omgift inom året;
och några äldre ämbetsmän undrade hvarför icke första
tenoren i kören hade sökt sig in vid kungliga operan.
De som stodo längst bort i processionen gjorde upp
sinsemellan att de skulle äta middag på Norrbacka
sedan allt var slut — och en gammal kamrer svor
mellan tänderna öfver, att han hade snusdosan i
frackfickan och icke tordes knäppa upp öfverrocken, af
fruktan att förkyla sig. Några undrade, om det icke
var tillgjordhet af änkan att vara så upprörd, och
ett par yngre herrar kommo öfverens om, att
begrafningar i allmänhet voro mer än tillbörligt
ledsamma.

De tjugufyra man soldater som voro posterade
vid grafven för att salutera den döde, undrade
sinsemellan, om de skulle få någon extra gratifikation
på stärbhusets bekostnad, och de unga löjtnanterna,
som burit kistan fram till grafven, räknade i tysthet
ut hvad de i befordringsväg skulle kunna vinna på
kamratens bortgång. Ingen tänkte på döden, och högst
få utan biafsikter på den döde.

Utom hos änkan, tycktes någon synnerlig sorg
icke göra sig gällande hos någon; om icke möjligen
hos ett par fordringsägare, som fruktade, att de
efterlefvande skulle göra sig urarfva och de således få
nöja sig med en utdelning på tio eller tolf procent.

Uppe på kyrkogårdsmuren hade några pojkar
tagit plats, och förde där en tämligen högljudd dispyt
om, huruvida soldaterna hade skarpladdade gevär eller
icke. En af de äldre påstod, att så var och att han
just hade kommit ut för att plocka upp kulorna, dem
han sedan tänkte sälja åt några skarpskyttar af sina
bekanta.

Och under allt detta slutade koralen, och prästen
steg fram till grafven för att hålla liktalet öfver den
döde. Man måste göra honom den rättvisan att medgifva, 
att det var kort och jämförelsevis ganska godt.
Han hade lagom med loford för den dödes vandel,
lagom med blommor åt det gamla namnet — med
särskildt fästadt afseende på den närvarande excellensen
— lagom med tröst åt den sörjande änkan och lagom
med salfvelse i sin stämma, när han slutligen med de
tre skoflarna mull invigde honom åt jorden och uttalade
dessa på en gång så enkla och så vältaliga ord, vid
hvilka så månget älskande hjärta bäfvat samman under
afskedets krossande tyngd.

Det enkla och djupa här i lifvet tager alltid ut
sin rätt, och ingen, om än så likgiltig, begrafningsgäst
kan höra de tre mullskoflarnas dån mot den dödes
sista kammare och dessa ord uttalade öfver griften, utan
att genomträngas af vördnad för den mystär, som här
döljes, och utan att känna en fläkt af förgängelsens
allvar snudda förbi sitt ytliga sinne. Så var det äfven
här. Den unga änkans snyftningar blefvo ännu mera
djupa och hon sjönk nästan tillbaka i moderns armar;
äfven denna tycktes förlora något af sin kärfva hårdhet,
och det tycktes ett ögonblick som om det glindrade
till i det stränga ögat; men ögonblicket därpå lutade
hon sig ner emot dottern, och ingen såg, om det som
glindrade var en tår eller en blixt af oförsonligt agg.

Ännu några böner, så trenne gevärssalfvor, därpå
’Integer vitæ’ af kören, och så var begrafningen slut.

Nu började den sedvanliga promenaden upp på
grafven, och seendet ner i den. Den unga änkan leddes
dit upp af modern och uppkommen på brädfodringen,
sjönk hon ned på knä i det hon kastade blommor och
slängkyssar ner till det andelösa stoftet på bottnen
af griften. Äfven modern kastade ner en krans däri,
med samma min som om hon kastat ner en utmaning,
och så den ene efter den andre. De som icke hade
kransar eller blommor, kastade en blick som hastigast,
och inom några ögonblick var det nästan tomt omkring
grafkullen. Just när processionen satte sig i gång för
att återvända till vagnarna, steg den äldre mannen upp
på grafven, och kastade ner sin krans, i det han sade:

»Farväl, min kära patient! Hade du lydt mig,
så ... men det är detsamma. Vi ska i alla fall hit
förr eller senare; det kan komma på ett ut.»

Därpå steg han ned igen, tog sin följeslagare
under armen och drog honom med sig åt 
kyrkogårdsporten.

»Jag vill se hvem som hjälper änkan upp i vagnen,»
sade han hastigt, i det han blinkade litet med ena ögat.

»Hvarför det?» frågade den yngre.

»Därför att det är ett gammalt skrock med den
saken. Det påstås att den skall bli hennes andre man.
Och jag vill se hvem som går af med segern, militären
eller vetenskapsmannen.»

»Ska vi slå vad? Jag håller hvad som helst på,
att det blir Martissonen.»

»Nåja, då är valet tämligen lätt för mig. Jag
slår vad om att det blir vetenskapsmannen. Men för
att slita tvisten, så låt oss skynda oss.»

Och de togo ut stegen det mesta de kunde, och
kommo just lagom fram till porten för att se den
unge löjtnanten med en djup bugning räcka änkan sin
hand för att hjälpa henne upp i vagnen. Modern satt
där redan förut, och smålog med innerligt välbehag
åt den ståtlige riddaren vid vagnssteget.

»Ser du,» hviskade den yngre herrn, »jag har
vunnit!»

»Jaha, jag ser det, jag,» svarade den andre med
en viss trumpen godmodighet, »men hvar fan är då
arkeologen? Hvarför passar han inte på? Aha, där
står han, och talar vid ’ljusa Anna’ tror jag! Han är
kanske mer framtidsman än jag trodde. Men vänta
litet ... ser du, han närmar sig vagnsdörren, som ännu
står öppen ... aha, man väntar på excellensen som ska
in också ... sprakfålen träder åt sidan ... nu fattar
arkeologen hennes hand ... jag tror han trycker den
litet mer än som möjligen kunde behöfvas ... aha!
åhå!... hon böjer sig fram mot honom ... de se på
flickungen ... hvad vill det säga?... se så, nu kommer
mammas näsa emellan ... han tar afsked ... å vänta
du, ännu är det inte så säkert, att jag har tappat.»

»Men vi slogo ju vad om hvem som skulle hjälpa
henne upp i vagnen, och det gjorde sprakfålen, som
du kallar honom.»

»Ja, det är sant! Nå då äta vi middag på
Stallmästargården ... det var ju en middag det gällde?»

»Naturligtvis!» sade den andre leende.

»Se så där, nu bär det af! Hej så de köra bara!
Jojo, man kan inte för fort komma ifrån en afliden
man minsann. Men hvarför tittade de på barnungen?
Det begriper jag inte. Seså, nu är han där igen. Låt
oss gå litet närmare, så få vi höra hvad han säger åt
flickan.»

Och dé närmade sig försiktigt den sidan af porten
där flickan satt; men deras spekulation slog fel, ty
innan de hunno fram, sågo de att den unge vetenskapsmannen 
tryckte något i flickans hand, lämnade henne
hastigt och steg alldeles ensam upp i en vagn, som
hastigt aflägsnade sig i full fart, i det den körde om
alla de andra, som redan före den gifvit sig i väg.

»Man ska få se, att han åker fatt änkan!» sade
den gamle herrn, i det han närmade sig flickan; »hör
på, mitt barn,» sade han, i det han stannade framför
henne, »hvad ville den där unga herrn dig?»

»Han frågade, hvad jag hette, och så gaf han mig
den här riksdalern,» svarade flickan.

»Och du vet inte, hvarför han frågade dig detta?»

»Jo, han sa, att han tyckte jag var lik någon
som han hade känt, sa’ han.»

»Jaså, hm ... kom nu så gå vi ... Och din mamma
heter Bergskog och du bor vid Frösunda? Var det
inte så?»

»Jo, strax till vänster om landsvägen,» svarade
flickan och stoppade in sin riksdaler, samt började
räkna efter hur många kransar hon hade kvar.

De båda herrarna satte sig i gång mot staden,
och den äldre af dem såg tankfullare ut än vanligt
samt mumlade det ena hm! efter det andra.

»Hvad funderar du på?» frågade den yngre.

»Jag funderar på hvem fan den där flickungen
är lik,» svarade den andre buttert, »jag tycker precis
att hon påminner om någon, som jag känt mycket väl
i min dar.»

»Du som känner och har känt så många, hur skall
du kunna få reda på det?»

»Ja, just däri ligger knuten! Har det händt dig
någon gång, att du drömt något om natten, som du
glömt bort när du vaknat på morgon?»

»Åja, nog har det händt.»

»Nå, har det också händt, att du sedan fram på
dagen sett något eller hört något, som påmint dig om
drömmen, och att den då på en gång stått alldeles klar
för ditt minne?»

»Ja, det har händt mig mer än en gång. Men
hvarför frågar du det?»

»Jo, därför att det nu är alldeles på det viset
för mig. Den där flickungen påminner mig om något,
som jag på ett eller annat sätt varit med om eller
fått kännedom om under mitt förflutna lif. Men det
är längese’n, och åsynen af henne är inte tillräcklig
för att påminna mig om det passerade.»

»Seså, bry dig nu inte om det där, utan låt oss
ta ut stegen. Jag är grymt hungrig, skall jag säga.»

»Jojo, att se andra ligga döda, det stärker aptiten
för de lefvande. Kanske vi skulle gå till Norrbacka i
stället?»

»Nej, jag tycker mera om Stallmästargården.»

»Ja, det gör jag då i själfva verket också. Man
har haft några roliga stunder därnere i de där små
gula träkåkarna. Han som stoppades ner nyss därute,
han har varit med i viften här, han, må du tro. Det
var en lefnadsglad gosse i sina unga dagar; nånå,
han var inte stort bättre på gamla dagar heller. Jaja,
när jag säger gamla, så menar jag inte att hans ålder
var så hög, han var bara ett par och fyrtio, när han
dog; men han räknade dubbla tjänsteår, skall jag säga!
Det var tusan så många vagnar, som fara ner dit.
Det blir kanske svårt nog att få sig litet middag. Du
skulle ha varit med den tiden, då vackra Annette förde
spiran därnere.»

»Vackra Annette, hvem var det?» frågade den
yngre, men hejdade sig alldeles förbluffad, i det han
fick sikte på sin följeslagare, som tvärstannade midt på
vägen, knäppte gång på gång med fingrarna och
utropade:

»Nu har jag det! För sju tusan, nu har jag det!»

»Hvad har du? Är du galen?»

»Nej du ... nu har jag det! Nu vet jag hvem
flickan är lik! Nu har jag det alltsammans! Mamsell
Bergskog ... ljusa Anna ... kransen ... kom nu och
säg att inte vägarna ä’ underbara här i världen!»

»Hvad i alla tider menar du?»

»Hvad jag menar? Hennes krans på hans kista ... 
barnet med de blå ögonen och de fina dragen ... 
änkans och arkeologens hviskning och blickar på barnet 
... klart som en dag alltsammans! Nu har jag min
dröm!»

»Nå, låt höra.»

»Ja, det är en lång historia, som du skall få höra,
när vi ha ätit.»

*

3.

Sedan den ganska rikliga middagen var intagen,
och de bägge vännerna slagit sig ned i en soffa framför
ett doftande kaffe med sina tillbörliga likörer, började
doktorn sin berättelse på följande sätt:

»Nå, nu sedan matlusten är stillad, så är väl
nyfikenheten så mycket värre, kan jag tänka? Brukar
vara så. När man riktigt gödt sin eländiga kropp, så
vakna alla de dåliga passionerna ... är så vanligt, det.»

»Jo jo, erfarenheten talar!» svarade den andre
skrattande.

»Nå än sen? Tror du inte, att man är människa
som alla andra, fast man är läkare? Jag höll på att
säga, att just därför att man är det sista, så är man
det första så mycket mera. Rakt af ett nödvändigt
studium, det där! Hur tusan skulle man kunna känna
andras svagheter, om man inte hade sin goda del af
dem själf?»

»Det vill säga, att om en skådespelare skall kunna
sant återge en bof eller en fyllbult, så måste han vara
det själf? En farlig sats det där, om man drar ut
konsekvenserna af den.»

»Nånå, ingen regel utan undantag ... och det är
inte värdt, att du börjar filosofera på maten, då får
du magsyra i morgon. Men vill du nu höra historien
om min f. d. patient och den vackra värdshusflickan?»

»Ja, visst vill jag det!»

»Nå, så håll munnen på dig då, och för att du
ska kunna tiga så mycket bättre, så se här har du en
ny cigarr. Min första bekantskap med den aflidne
daterar sig från Uppsala, där han var en ganska
framstående personlighet bland de så kallade juvenalerna.
Jag var en tämligen gammal öfverliggare däruppe,
och som jag hvarken spottade i glaset eller hade stopp
i strupen, så var jag ofta med i de glada lagen, där
ett ganska rikt lif fördes, både andligt och materiellt
taget. Nå, hvad det andliga beträffar, så var då min
kära baron inte utaf det starkaste slaget; men så var
han så mycket mera materialist i stället. Han
försummade aldrig en god middag, ett godt slagsmål eller
ett grundligt rummel — men det var något fromt
och öppet hos honom, som gjorde att man gärna var
tillsammans med kreaturet. Och gudomliga drifter
hade man med honom, det förstås; ty inte var han
särdeles rikt utrustad på hufvudets vägnar, fast han
sedan ersatte det med en viss diplomatisk slutenhet,
som gjorde att mången ansåg honom för ett snille.
Med fruntimmer hade han en afgjord otur; det vill
säga, inte så, som skulle han inte vara omtyckt af
dem, tvärtom. Men han snärjde alltid in sig på ett
eller annat sätt, och alltid var det någon af kamraterna,
som fick hjälpa honom ur klämman. Jag minns särskildt 
en gång, då jag fick lof att rädda honom från
en liten illmarig symamsell, som påstod att hon fått
äktenskapslöfte af honom ... men den tiden hade han
godt om pengar, så den saken var inte särdeles svår
att arrangera. Nå, efter mycket krångel och bråk
tog han en examen — gubbarna den tiden voro inte
så stränga af sig, och en baron hade bra mycket
större utsikter att gå igenom, än en annan fattig
dödlig, och så förlorade jag honom ur sikte för några år.»

»Låg du kvar då i Uppsala?»

»Ja, visst tusan låg jag kvar! Jag hade mycket
ogjordt ännu, jag. Men som allting ändå skall ha
sitt slut här i världen, så blef jag slutligen led på
Uppsala, afslutade min kurs och kom hit till Stockholm,
där jag började min praktiska bana som underläkare på
Serafimerlasarettet. Det var en amper tid, och jag
känner ännu ibland en viss frossa utefter ryggraden, när
jag tänker på den. Ondt om pengar som tusan, ingen
enskild praktik annat än hos sådana som inte kunde
betala, och full med skulder som en tiggare med
slarfvor. Men jag tyckte inte det var skäl att hänga
sig för det, utan för att muntra upp mig, så tog jag
mig en liten kolifej emellanåt, när jag var ledig — 
och inte vet jag egentligen hur det föll sig så, att
Stallmästargården blef hufvudkvarteret, när man var
ute och ’luftade’, som det hette på konstspråket.»

»Det var väl för de vackra flickornas skull,
tänker jag.»

»Ånej, det kan jag just inte säga. Jag tror mera
det var därför, att det var en så lagom promenad.
Det var alldeles för nära till Piperska muren för den
som bodde på Kungsholmen. Men i alla fall så fanns
här charmanta flickor den tiden, och så fanns gubben
Pierre också, det kostligaste af alla värdshusvärdsoriginal 
på denna sidan ekvatorn. Jag vet inte hvad
som haltade värst hos honom, benen eller svenskan,
men det säkra är, att han väckte högtider af skratt,
när han ibland kom inrusande med det yfviga håret
på ända, och ropade sitt: »Tousan djeffla! ’erra
kangdidattra inte ’ålla sakkradimenska bullerribong med
flicka! Nom du nom d’un petit bonhomme! ’erra varra
folk, ellra toussan djefla, ja skick efter polissa och
körra ut ’erra, som ä’ micka värra än militärra!»
Gubben hade nämligen, som äkta fransman, en ogemen
aktning för »militärra», och dessutom visste han nog,
hvilka som voro hans bästa kunder, och som alltid
togo in den dyraste champagnen. Och så var det
nog med flickorna också; de sågo alltid snedt på oss
kandidater, som inte hade råd att ge så stora
drickspenningar, och myste alltid så sött åt de unga grefvar
och baroner, som med skramlande sablar och lysande
epåletter kommo och satte om icke så litet af valutorna
från de gamla adliga stamgodsen. — Det var isynnerhet 
en stjärna af första ordningen, som den tiden drog
folk till gubben Pierres värdshus, och det var ’vackra
Annette’ som hon kallades.»

»Nå, ändtligen ä’ vi där!»

»Har du brådtom, så sätt dig medan du väntar.
Jag måste väl göra dig bekant med lokal- och
tidsfärg, innan jag kommer in med berättelsen. Annars
vore jag väl en dålig berättare, tänker jag, och tycker
du det är för torrt, så kan du ju fukta historien
med litet munk eller anisett. Det förlorar den kanske
inte på. Det är vissa saker, som vinna på att ses
genom glas, och min baron och hans äfventyr här
ute äro nästan för mycket att gråta åt, om inte man
söker ta saken från den lustiga sidan.»

»Glöm nu inte bort vackra Annette!»

»Ånej, jag är strax hos henne igen. Jag glömmer
henne inte så lätt, ska	du tro,» och i det doktorn
sade detta, blef hans vanligen ironiska min allvarlig,
och han strök sig hastigt öfver ögonbrynen, som om
han velat jaga bort ett behagligt minne — eller
kanske också ett behagligt.

»Ah tusan, kanske att du själf? ...»

»Här är nu inte fråga om mig,» återtog doktorn
kärft, i det han tömde en likör, »utan om liket därute
och vackra Annette.»

»Hur såg hon ut, din vackra Annette?»

»Min? Är du galen? Hm! Hon var aldrig min,
och det är det enda som gläder mig ibland, och
förargar mig ibland — efteråt. Åja, hvad är det värdt
att försöka dölja det för dig, eftersom vi kommit att
tala om saken? Jag var kär i henne som en galning,
och hade jag haft något att gifta mig på, så tror
jag, jag hade gjort det.»

»Med värdshusflickan?»

»Just med värdshusflickan! Det fanns mera godt
hos henne än hos mången fin flicka af bästa familj,
som aldrig haft en aning om hvad nöd kan fresta till
eller hvad skönhet kan vara utsatt för.»

»Jojo, sådant händer. Men beskrif henne nu.»

»Hon var en komplett skönhet, det kan du lita
på. Lång och smärt, med blondt hår, blå ögon, mörka
ögonbryn och ögonhår, en grekisk profil af renaste
fullblod — hon skulle när som helst kunnat stå modell
för en Venus Anadyomene, det ansvarar jag dig för.
Nånå, allt hvad målare och lerkladdare hette, sprungo
där också för att se på henne. Min vän Janne Höckert
målade hennes porträtt — han var inte den som var
minst förtjust, det minns jag nog. Höll ju på att komma
i gräl med honom en kväll härute, vet jag, och han
hoppade och for som en liten broms i en butelj, den
glada själen. Lägg därtill en stämma med den renaste
silfverklang, och ett sätt — ja, vet du, mången
grefvinna skulle ha afundats henne hennes lilla min, när
någon var näsvis mot henne, eller det sätt hvarpå hon
var värdinna vid en supé, då man särskildt bad henne
därom. Och du kan vara säker om, att hon skaffade
sig aktning af hvem det vara månde, den lilla. Och
att det inte alltid är så lätt för en flicka i hennes
ställning, det bör du väl också kunna tänka dig, utan
att man just behöfver trumfa det i dig med hammare!
Hvasa? Hvad är det för konst för en ung flicka i
ett godt hem, med far och mor och tanter till vakt,
att hålla lymlar på afstånd, och lymlar ä’ vi litet
hvar, när det gäller vackra flickor; — men tänk dig,
på ett värdshus, bland kreti och pleti, när champagnekorkarna 
smälla eller punschen flyter i strömmar, och
när hästfoten börjar bli märkbar till och med hos den
relativt bäste i laget. Att då inte gå förlorad och bli
djur som de andra — det vill karaktär till, du, och
karaktär hade hon också. Hon motstod allt, guld och
fagra ord, och löften och smicker, men det var en
sak, som hon lika litet som någon annan kvinna kunde
motstå, och det var en fager yta, som ljög om ett
godt inre, och en vältalig mun, som ljög om kärlek,
och den ytan och den munnen, de tillhörde honom som
de nyss stoppade ner därute i höstjorden, och som
numera hvarken ljuger eller förtjusar någon.»

»Baronen blef således hennes älskare?»

»Ja visst tusan blef han det! Den bästa kvinna
har alltid någon svag stund i sitt lif, och det var i en
af dessa, som han var till hands med sina rika löften
och sin ståtliga personlighet ... ty ståtlig var han,
den kanaljen, isynnerhet när han var iklädd sin granna
uniform — den var den tiden mycket mera lysande
än nu. Jag minns ännu som om det varit i går, den
kvällen då jag fick veta, att vackra Annette hade
blifvit baronens älskarinna. Vi voro några kamrater
därute, och det var ovanligt folktomt den dagen, så
att vackra Annette, som annars var den mest upptagna
af flickorna, hade god tid att passa upp oss. Jag
märkte, att det var något åt henne, och frågade henne,
vid ett tillfälle, då de andra höllo på att disputera
om möjligheten af en eller annan svår operation på
ögonen, hur det var fatt med henne.

»Å, det är ingenting,» svarade hon, »men man kan
inte alltid vara glad här i världen.»

»Nej, det förstås,» svarade jag, i det jag betraktade
henne litet nogare, »men i kväll är det något särskildt
åt Annette. Är Annette sjuk?»

»Ja, jag är sjuk, men det finns ingen läkare, som
kan bota den sjukdomen,» svarade hon med ett matt
leende, som såg ut att vara tillkommet för att dölja
tårarna, »och kandidaten kan gärna låta bli att fråga
mig mera.»

Och därpå vände hon sig hastigt om och gick ut.
Kamraterna disputerade ännu, och jag passade på
tillfälle och följde henne ut i yttre rummet, där hon
gråtande kastat sig ned på en stol.

»Hvad är det åt dig, barn?» frågade jag, i det
jag lyfte upp hennes hufvud, och såg det vackra
ansiktet badadt af tårar, »har någon vågat förolämpa
dig eller göra dig något ondt, så säg bara ett ord,
och ...»

»Nej, ingen har förolämpat mig,» svarade flickan
och sökte att hejda tårarna, fast det inte lyckades;
»jag är bara så djupt olycklig! Och om kandidaten
får höra något ... något ondt om mig, så var inte
för sträng mot stackars Annette ... kom ihåg att jag
är ett öfvergifvet barn, som aldrig haft far eller mor
eller hem ... kom ihåg ...»

I detsamma öppnades dörren, och hvem trädde in,
om inte min baron. Han stannade förvånad strax
innanför tröskeln, men knappt hade Annette fått sikte på
honom, förr än hon flög upp som träffad af en pil,
tårarna voro borta som genom ett trollslag, och innan
hvarken han eller jag hunnit tänka oss för, kastade hon
sig i hans armar, och tryckte honom häftigt intill sig,
hvarpå hon som en blixt försvann utur rummet.

Baronen såg förbaskadt generad ut, och jag inte
stort bättre, och sedan han mumlat ett: ursäkta, kära
bror, men jag har mycket brådtom — eller något
dylikt, gick han hastigt ut samma väg som flickan.»

»Nå, än du då?»

»Jag? Jag stod kvar midt på golfvet och gjorde
en tämligen slät figur, tänker jag ... och när jag
kom in igen till kamraterna, som ännu inte slutat att
disputera om ögonoperationerna, så var jag på det
allra behändigaste sätt opererad för min starr. Jag
begrep hela affären, och den blef om möjligt ännu
klarare för mig, när en af de andra flickorna kom och
fortsatte med uppassningen, och på våra frågor efter
Annette, såg mycket menande ut, och sade, att hon nyss
farit till staden med en herre och att hon troligen inte
skulle komma igen mera.

»Men det kunde också vara detsamma,» menade
flickan i det afunden lyste ur hennes bruna ögon,
»hon var, gudbevars, alldeles för förnäm för att nu
mera vara på värdshus; hon skulle väl bli allraminst
friherrinna, eller något sådant där elegant!»

Kamraterna skrattade och undrade, hvem som
kunde vara den lycklige, och jag som visste det, jag
bara teg och tömde i mig det ena punschglaset efter
det andra, tills jag inte mera visste om det var natt
eller dag, eller om jag var fågel eller fisk. — Men
det börjar lida på tiden, kom nu så gå vi, Norrtullsgatan 
är lång och Drottninggatan med, och det som
är kvar af historien hinner jag mycket väl tala om
för dig, innan vi komma till Gustaf Adolfs torg.»

*

4.

Det var alldeles mörkt, när de båda vännerna
kommo ut från Stallmästargården, och sedan doktorn
tagit den yngre under armen, fortsatte han sålunda
sin berättelse:

»Det gick nu en tämligen lång tid förbi, innan
jag åter kom ut till Stallmästargården, dels hade jag
mycket att göra för att ta min doktorsexamen och dels
hade stället till stor del förlorat sitt behag för mig,
sedan Annette var borta. Du må därför inte tro, att
jag gick och glåmade och sörjde — det har just aldrig
legat i mitt lynne; men det kändes i alla fall litet
förargligt, att jag inte hade kunnat rädda flickungen
från äran att bli baronens älskarinna, en ära, som jag
naturligtvis förutsåg skulle sluta på det vanliga sättet,
med öfvergifvenhet och glömska från hans sida, och ett
fallande ifrån den ena afsatsen till den andra för
henne. För ser du, när människan faller, så lyder
hon alldeles samma lag som en sten, hvilken man
rullar ner utför en bergssida; först faller den långsamt
och sedan allt fortare och fortare, tills den slutligen
plumsar i vattnet, så det stänker högt i vädret, och
så är det slut med den resan. Det är bara den skillnaden, 
att människan plumsar ner i dyn i stället; men
den kan också stänka omkring henne, beror bara på,
hur hårdt hon faller. Första gången jag såg vackra
Annette efter den där kvällen på Stallmästargården,
var ungefär ett år därefter, jag hade just då tagit
graden och skulle ge mig af på förordnande neråt
Västergyllen, och sista kvällen som jag var i Stockholm,
hade några af kamraterna gjort en middag för mig
ute på Franska Värdshuset, och det var en ganska
glad middag. Jag undrade inte på, att den var gentil,
som jag också sa’ dem, för det blef alltid en mindre,
som gick och boxades för att komma åt en brödbit.
Efter middagen gjorde vi en promenad framåt Bellmans
byst — jag tyckte, att jag ville ta’ farväl af Carl
Michaels glada ansikte innan jag for — och som vi
kommo uppför backen, midt för Bellmansro, så kommer 
där en hyrvagn i full fart nerifrån Friesens park,
och i den sitter vackra Annette och en annan ung
flicka och på sätet midt emot sitter min käre baron
och en militär till, och de hade bestämdt också ätit
middag, för herrarna sågo tämligen uppspelta ut och
damerna voro också ganska rödlätta och tycktes ha
ångan uppe, som man säger. De körde alldeles tätt
förbi oss, och som Annette fick ögonen på mig, så
vände hon tvärt bort hufvudet; men min baron nickade
helt oförskämt åt mig, och jag tyckte mig höra honom
yttra i förbifarten: ’hur mår du, glada lax’ eller något
annat i den högre salongsstilen. Det där gjorde, att
jag fick en massa punsch i mig på Bellmansro och
dagen därpå reste jag ner åt Falbygden, där jag vistades 
ett par år, och där leran höll på att totalt kväfva
allt det lilla människovärde, som satt kvar i min frodiga
lekamen. Men ’mycket tål man, förrn man förgås’,
säger Tegnér, och ’den kommer också fram som kör
med oxar’, säger ett gammalt ordspråk, och hur det var,
så kom jag tillbaks till Stockholm igen och började
praktisera. Det gick klent i början, för jag har alltid
sagt rent ut hvad jag tänkt om både personer och
saker, och det duger egentligen inte för en läkare, om
han vill ha praktik. Men så hade jag händelsevis kommit
att lägga mig på en viss specialitet af det mänskliga
eländet, nämligen nervsjukdomar och det gjorde att
jag så småningom fick att göra med alla utlefvade
kanaljer i hela Stockholm och de äro legio, förty
de äro många!»

»Du är inte mycket artig mot stockholmsborna,»
utbrast kamraten skrattande.

»Nej, men jag är så mycket sannare i stället,
så kan det vara kvitt! Som man nu till på köpet hörde,
att jag brukade skicka mina patienter till västkusten
om somrarna för att lefva ett någorlunda mänskligt
lif, och det alltid finnes en mängd folk, som tycker
om att resa till badorter, så fick jag i tämlig hast
en ganska riklig praktik. Jag hade emellanåt träffat
min käre baron ute i världen, och jag visste att han
lefde ett gladt lif. Så mycket mera förvånad blef jag
därför, då jag en vacker dag fick höra, att han skulle
gifta sig med dottern till kommerserådet Hjelm, och
jag kunde således förstå, att han hade öfvergifvit vackra
Annette. Henne hade jag inte sett till mer än den
enda gången; men några dagar efter baronens bröllop,
som var stort och ståtligt naturligtvis, fick jag ett
bud att komma till ett sjukt fruntimmer borta på en
mindre gata på Ladugårdslandet. Jag gick naturligtvis
dit och du kan väl kanske gissa hvem den sjuka var?»

»Det var vackra Annette?»

»Ja, men hon var så lagom vacker nu! En sorgligare 
bild af öfvergifvenhet och hjärtesorg har jag
knappt sett och det ehuru hon icke tycktes vara i
någon egentlig nöd. Hon hade en liten flicka på 
omkring ett och ett halft år — »ljusa Anna» förmodar
jag, som du nyss såg vid kyrkogården — och hade
för omkring tre veckor sedan gifvit lifvet åt en son,
som dödt strax efter födseln. Det var sviter utaf det
där, som höll henne vid sjuksängen, och slutligen efter
mycket stretande mellan blygsel, högmod och smärta,
skickade hon efter mig. Läkaren har ibland bittra
stunder nog, och det var en af de bittraste för mig,
den stund jag såg henne liggande där blek och hjärtesjuk, 
och jag, om också icke förutsåg, likväl till stor
del anade den paralysering, som skulle blifva följden
af hennes sjukdom. Hon talade om sitt förhållande
till baronen, och hur han hade passat på att bryta
med henne, under sken af att han ansåg en annan
vara hennes barns fader, men i själfva verket för att
mera ostördt kunna få gifta sig med kommerserådets
dotter. Hon omtalade vidare, att hon afslagit allt
understöd för sig och sitt barn, samt att hon under
hela det förgångna året uppehållit sig och barnet genom
handarbete.

»Men, om sjukdomen skulle bli långvarig?» sade
jag försiktigt, ty jag hade icke hjärta att säga henne,
att hon troligen skulle blifva lam; »hvad gör Annette
då?»

»Vår Herre hjälper mig nog, fast jag varit en
stor synderska,» sade hon, »och kan jag endast röra
mina händer, så är det ingen fara.»

»Men om Annette inte skulle kunna röra dem?»
frågade jag pröfvande.

»Gud i himmelen!» ropade hon bleknande, i det
hon såg på mig med outsäglig ångest, »skulle jag
bli lam? Mitt stackars, stackars barn!» Och hon såg
på den lilla, som sof i en liten bädd bredvid hennes
säng, »hvad skall det bli af dig?»

»Seså, seså,» sökte jag lugna henne, »vi ska slåss
emot sjukdomen så godt vi kunna; ännu är ingenting
förloradt.»

Och jag sökte bekämpa fienden på allt sätt; men
ingenting hjälpte, hon blef lam, men vår Herre hade
hört hennes bön, och händerna fick hon ha friska
och färdiga, medan hela den nedre delen af hennes
kropp vissnade bort i obotlig lamhet. Efter ett halft
år var hon så pass återställd hon kunde blifva, för
att kunna komma upp ur sjuksängen, och hon
underrättade mig då om, att hon hade en gammal släkting
ute på landet, dit hon kunde få komma och taga sitt
barn med sig. Hon ville icke säga mig hvar, men
då jag tog afsked af henne, tackade hon mig med
tårar i ögonen för den vård hon åtnjutit, och sade
med en varm och vacker blick, som påminde om den
»vackra Annette»:

»Jag kan ingenting ge doktorn för allt det besvär
jag förorsakat; men jag kan lofva en sak, som jag
med Guds makt skall hålla.»

»Och det skulle vara?» sporde jag.

»Att om jag får lefva så länge, att jag kan grundlägga 
något godt hos mitt barn, så skall hon bli en
bättre kvinna än hennes fattiga mor.»

Och därvid skildes vi åt, och jag har sedan dess
icke hört ett ord om henne förrän i dag, ty jag
behöfver väl icke säga dig, att den lama mamsell
Bergskog, som bor ute vid Frösunda, är den vackra Annette
och att »ljusa Anna» är baronens dotter.»

»Ja, det är ju klart; men baronen själf	då? Hur
kom du att bli hans läkare?»

»Det sade jag dig ju! Han var utlefvad, och
därför behöfde han mig. Jag dolde inte för honom,
hur mycket jag föraktade honom både för hans
handlingssätt mot värdshusflickan, och mot sin unga hustru,
men han bara skrattade åt mig och svarade, att han
skickat efter mig för att få några medikamenter, som
hjälpte, och inte någon onyttig moral.»

»Nå, det kunde han också ha rätt i, tycker jag.»

»Jaså, hm, du tycker det? Men nu skall jag säga
dig, att det var inte medicin som kunde hjälpa den
herrn; han var, som så mången annan lättsinnets slaf,
moraliskt rutten mycket mera än fysiskt. Jag sade
honom det helt ärligt, och underrättade honom om att,
ifall han fortsatte sitt regellösa lif, så hade han högst
tre år att lefva. Han svarade mig, att han var för
gammal att ändra lefnadsvanor, och att han, mig till
trots, skulle lefva lika länge som jag. Du har själf i
dag sett hvem som hade rätt, och skulle det falla dig
själf in att en dag rådfråga mig som läkare, så ser
du, att det är bäst att lyda mina ordinationer. Det
var för resten en ganska egendomlig sjukvisit jag den
gången gjorde.»

»Hur så?»

»Åjo, du kan själf få höra. Vi ä’ ännu bara vid
Klarabergsgatan, så jag kan ha tid på mig att tala
litet om den. Det kom sig egentligen så, att jag
var tillkallad af kommerserådet, som började på att
inte vilja trifvas här längre — något som man då
inte precis kan undra på, när man vet, hur han
kujonerades af fru kommerserådinnan. En dag, medan
jag var uppe hos gubben, kom unga friherrinnan dit
på besök; jag presenterades för henne, och hennes
fru mor sade, att hon nu gärna kunde tala vid mig
litet om deras ’kära baron’, som han alltid kallades
af svärmodern. Unga frun tycktes tämligen förlägen
vid det talet af modern; men icke desto mindre kom
hon sig slutligen för med att tala om mannens hälsa,
och att den icke var mycket att skryta med, samt
att han troligtvis hade något inre lidande, som
förtärde honom. — Jag som visste, att det inre lidandet
hade ganska tydliga yttre orsaker, sade naturligtvis,
att jag måste se den sjuke för att ställa någon säker
diagnos öfver det onda — jag tänkte, det kunde alltid
vara lustigt att se kräket, hur han hade det ... jag
hade ju egentligen inte sett honom riktigt sedan den
där eftermiddagen utanför Bellmansro, och då tycktes
han vara nästan mer än välmående. Unga frun skulle
således förmå honom att skicka bud på mig, ty hon
själf vågade inte ta på sitt ansvar att jag kom. ’Han
tycker inte mycket om herrar läkare’, upplyste hon
med ett matt smålöje, som talade om mera själströtthet
än man i allmänhet plägar känna vid nyss fyllda tjugu
år — och därpå bugade jag mig och gick, sedan jag
förordnat, att kommerserådet inte skulle få tala vid
någon på åtta dar, och inbillat den barska frun, att
gubben troligen hade någon smittosam feber i faggorna,
och att hon inte borde vara inne hos honom mera
än ett kort ögonblick hvar dag. Kommerserådinnan
blef förskräckt, och gubben gaf mig en blick så
tacksam, att jag aldrig fått maken af en patient.

Efter en vecka fick jag bud från baronen. Han
bad mig komma upp en middagsstund, men som jag
då inte hade tid, och helst kom när mina patienter
trodde sig tämligen säkra för mig, så gick jag upp
en morgon klockan nio i stället. Betjänten, en lång
lymmel med taljade mustascher, såg förlägen ut och
ville inte släppa mig in, men jag sade, att jag var
efterskickad och att jag skulle in, och att han genast
borde anmäla mig, så vida han ville behålla sin tjänst.
Det satte fötter under göken, och jag var honom tätt
i hälarna, så att just som han hade anmält och baron
började ropa: »bed honom dra åt ...», stod jag inne
i rummet, tillräckligt oförberedt för att se skymten
af en ljus klänning försvinna genom en dörr midtemot
den, genom hvilken jag kom in. Betjänten for ut efter,
samma väg, och jag började genast med den förklaringen, 
att jag inte hade tid på middagen och därför
måste komma så där olägligt.

»Hade jag vetat, att jag skulle skrämma din fru,
så hade jag väl dröjt tills betjänten kommit tillbaka,»
sade jag, i det jag satte mig ner bredvid sängen och
började göra mig underrättad om hans hälsa. Det
var kostligt att se hans ansträngningar att kufva sin
förargelse och hålla god min, och hela konsultationen
var för öfrigt tämligen öfverflödig. Han var komplett
förstörd, och det sade jag honom också rent ut, och
höll dessutom en ganska amper predikan för gunstig
junkern, samt fick honom slutligen tämligen spak. Han
lofvade att följa mina råd och jag å min sida lofvade
att komma upp dagen därpå. När jag kom nerför
trappan — friherrinnan hade sin våning en trappa
upp — kom hennes kammarjungfru ut och bad, att
jag skulle stiga in till friherrinnan, som önskade tala
med mig. Flickan såg rätt bra ut, och var klädd i
ljus klänning, och när jag frågade henne, om
friherrinnan skickat henne upp på morgonen för att fråga
hur baron mådde, så såg hon mäkta förlägen ut och
snodde af framför mig i full fart in i salongen.

Friherrinnan kom in, och jag sade henne helt
ärligt hvad jag förut sagt mannen och tillade, att
hon borde vaka öfver hans lefnadssätt, såvida hon
inte ville blifva änka inom ett par år.»

»Nå, hvad svarade hon på det?»

»Jo, hon bara såg på mig med stora ögon och
sade slutligen: ’Om jag endast förmådde något öfver
honom!’ — ’Å, min friherrinna, när man ser ut som
ni, så förmår man mycket öfver en man sådan som han,’
svarade jag, och därpå gick jag min väg, utan att bry
mig om att lilla nåden såg förolämpad ut. — Men se
så där, nu ä’ vi framme vid torget, och nu skall jag
upp till en gammal fröken på Regeringsgatan, som lider
af andtäppa och ändå inbillar sig, att hon skall bli
hundra år. Nånå, hon är åttionio, så det är då inte så
mycket som fattas. Adjö med dig, om du kommer
till mig i morgon, och det är vackert väder, så ska’
vi kanske följas åt ut till Frösunda, till ljusa Annas
mamma.»

Och därmed skiljdes de åt.

*

5.

Omkring åtta dagar hade förflutit sedan baronens
begrafning. Den af kommerserådinnan utsedde juristen
hade redan i tidningarna annonserat om, att »skulder
eller fordringar i dödsboet efter aflidne etc.» skulle
anmälas hos honom, grafvård var redan beställd, de
flesta condoléancevisiterna voro undangjorda, och den
unga änkefriherrinnan satt just på förmiddagen i sitt
kabinett, tänkande på det förflutna, då hennes fru mor
inträdde i rummet. Det måtte varit några mycket sorgliga 
tankar, som kommit för den unga änkan i ensamheten, 
ty vid moderns inträde höll hon näsduken för
ögonen, och grät ganska bittert, stackars liten.

»Men mitt söta barn,» utropade gumman och flög
fram till henne som ett torrt skinn; »du är då för
fasligt oförnuftig i din sorg! Åtta dagar och en god bit
på den nionde efter begrafningen och ändå tårar. Du
förstör totalemang dina ögon, och det är inte rätt
att sörja på det sättet, när man har så charmanta ögon
som du.»

»Tyst, kära mamma,» suckade unga friherrinnan,
i det hon grät ännu mera; »jag kan aldrig glömma,
hur god salig Gösta var emot mig på den sista tiden.»

»Nå, det var väl inte för mycket,» utbrast
kommerserådinnan, i det hon gjorde en storartad sväng,
och satte sig på soffan, »dig som han hade att tacka
för så mycket ... du som var en sådan totalt uppoffrande
ängel för honom, och som knappt tittade ut ur
sjukrummet de sista veckorna. Jag ville väl se, jag, hvar
en sådan där herre skulle kunnat få tag i en hustru
och en svärmor sådana som vi!»

»Tala inte så, mamma! Mången gång voro vi kanske
inte som vi borde emot honom.»

»Nej, vi va’ alldeles för beskedliga, det vill jag
hålla med om. Kära barn, du förstår ännu ingenting,
det ser jag nog. Karlarna ska hållas kort, annars bli
de inte lyckliga. Jag visste hvad jag gjorde med din
pappa jag, salig Hjelmen. Hade inte jag hållit ordning
på honom, så försäkrar jag dig, att far din varit en
riktig sudder; men genom mig blef han en ordentlig
människa, och jag vill väl se, om han under hela sin
lifstid understöd sig annat än att vara lycklig. Du
har varit alldeles för flat emot din kära baron, det
säger jag, och därför ligger han nu också där han
ligger.»

»Mamma då!»

»Åja, det är inte värdt att sticka under stolen
med den saken. Det kommer snygga historier i dagen,
ska du tro. Jag har just nu varit hos häradshöfdingen.
Skulder anmäls inte en enda; men fordringar finns det
godt om, och hvad för fordringar sedan. Du milde Gud,
så de karlarna lefva! Procentare och ... ja, jag vill
inte såra dina oskyldiga öron med att omtala hvad det
är för folk som löper där; men det minsta antalet
är karlar, så mycket kan jag säga.»

»Mamma, förskona mig från att höra något om
detta,» bad den unga frun tämligen häftigt, i det tårarna
med ens försvunno från hennes kinder, och en liflig
rodnad uppsteg där i stället; ty om hon också just icke
särdeles högt älskat sin aflidne man, så var hon i alla
fall svartsjuk, om inte af annat, så åtminstone af kvinnlig 
fåfänga, »jag vill ingenting höra.»

»Nej, mitt söta barn, du ska inte få höra något,»
fortsatte kommerserådinnan med samma flödande svada
som förut; »jag ska inte säga ett ord mera om de
där obehagliga sakerna, fast jag inte kan neka till att
det retar mig så jag kan spricka, när jag tänker på,
att han hade en så söt hustru som du, och ändå ... 
nej, var lugn, jag ska inte säga mera, kära mitt
charmanta barn, min lilla friherrinna. Det är också den
enda reella vinsten du har af hela saken, men det
är ändå något ... och det kan väl bli ändå bättre.»

Och här blinkade fru kommerserådinnan slugt med
ena ögat, i det hon såg högst menande ut.

»Hvad menar mamma?»

»Å kors, kära barn ... jag menar, att det
behöfver väl inte precis stanna vid den titeln, utan det
kan väl bli bättre än. Du är ju ung ännu, bara barnet,
och när sorgåret är förbi — ifall man ens ska göra
honom den äran att vänta så länge ...»

»Jag gifter mig aldrig mera, mamma. Det är mitt
fasta beslut.»

»Hvad i Herrans namn säger du, barn? Gifter du
dig inte mera? Det vill jag just höra talas om. Pyh,
det säger väl för det mesta alla unga änkor åtta dagar
efter begrafningen, men fråga dem ett halft år efteråt,
så får man höra.»

»Nej, jag gifter mig aldrig! En gång har mamma
tvungit mig att ingå en förening, som inte var mitt
hjärtas önskan — andra gången sker det inte.»

»Har jag tvungit? Gudbevars, så poetiskt det där
ska låta. Jag undrar just, om inte du lika gärna som
jag ville bli friherrinna ... ja, jag menar lika gärna
som jag ville ha dig att bli det. Om du också inte hade
velat det, så kan du tacka din Gud för att du hade
en mor, som tänkte och handlade för dig, annars vete
väl raggen hvad du hade kunnat få tag i för en
intressant fattiglapp, som skulle ha satt af med våra
pengar. Du kan riktigt vara glad öfver, att du inte
själf fick bestämma dig.»

»Ja, men hädanefter gör jag det!» svarade den
unga änkan sakta, men bestämdt; ja så bestämdt, att
fru kommerserådinnan högst förbluffad sjönk tillbaka
i soffan, och började gråta öfver sitt otacksamma barn.

»Du måtte väl aldrig tänka,» började hon efter en
stund, sedan hon hunnit sansa sig något; »du måtte
väl aldrig tänka på den där bokmalen, din kusin; jag
tyckte han var nog oförskämd att hviska vid dig på
begrafningen; men det säger jag dig, det ska aldrig
ske, så länge mitt hufvud sitter där det sitter!»

»Jag har sagt mamma, att jag aldrig gifter mig,»
återtog unga frun lika sakta och lika bestämdt; »men
om det skulle komma att hända, så väljer jag nästa
gång själf.»

»Det gör du inte, det ska jag låta dig veta,» utbrast
kommerserådinnan alldeles ursinnig, i det hon reste sig
upp till hela sin längd och näsan blef spetsigare än
vanligt; »du tar den jag vill, och därmed väl.»

»Seså, mamma lilla, blif inte häftig!» förmanade
dottern, i det hon också steg upp tämligen ceremoniöst;
»nog vet du, som är så förståndig, att jag numera är
min egen giftoman, och att jag inte alls behöfver ditt
bifall, om jag vill ingå en ny förening.»

Kommerserådinnan stod som slagen af åskan. Det
hade hon inte tänkt på och ännu mindre hade hon
besinnat, att barnet hade blifvit kvinna och att det
nyss upplösta äktenskapet, hurudant det för öfrigt hade
varit, dock i ett afseende fullgjort sin mission, genom
att det hade uppfostrat hustrun och lärt henne att
hon ägde en egen vilja. Den skarpa frun hämtade
sig snart, och sade med en ton så hvass, att den kunnat
tränga igenom en vägg:

»Om du också inte behöfver mitt bifall, så
behöfver du kanske i alla fall mina penningar, och dem
ger jag endast åt en dotter som lyder mig!»

»Det är ju möjligt, att jag också kan undvara
dem,» svarade friherrinnan, lika lugnt och lika bestämdt,
som förut. »Men jag begriper inte hvarför mamma
tar humör; vi resonera ju bara. Jag har endast sagt,
att så kan bli, ifall omständigheterna foga det så.
Inte har väl mamma kunnat föreställa sig, att jag
skulle förbli ett barn i hela mitt lif heller.»

»Nej, det förstås,» mumlade kommerserådinnan allt
mer och mer förvånad, »men att du skulle på det
här sättet behandla din gamla mor, som alltid tänkt
och alltid handlat i bästa mening för dig ... det,
det ...» och kommerserådinnan började på nytt
försöka att gråta, men det ville icke lyckas, emedan hon
var alltför uppretad i sitt inre, och följden blef, att
den tillämnade snyftningen mera liknade en grymtning
än något annat.

»Jag förstår mig sannerligen inte på mamma i
dag,» återtog den unga änkan och såg å sin sida
lika förvånad ut; »hur har jag då behandlat mamma?
Är jag då ingenting annat än mammas dotter? Är jag
inte också själf en tänkande människa, och när jag
ändtligen uppnått den själfbestämmelserätt, som lagen
annars nekar en kvinna, kan det vara en missaktning
mot mamma, att jag gör bruk af den? Trodde mamma
verkligen, att mitt femåriga äktenskap skulle gå så
spårlöst förbi, att det inte skulle ge mig någon
erfarenhet för mitt kommande lif? I det fallet har
mamma helt enkelt bedragit sig själf, och eftersom
mamma ensam var den som gifte bort mig, så får väl
mamma också själf bära följderna af sitt handlingssätt.»

»Ja, det är tacken, det!» suckade kommerserådinnan, 
i det hon steg upp och gjorde sig i ordning
att gå; »men det här har varit i säck innan det kom
i påse, och jag ska nog ta reda på, hvem det är
som sätter i min dotter sådana där upproriska
sentenser!» Hon menade tendenser; men var i allmänhet
litet på det oklara med sin franska, isynnerhet när
hon blef upprörd. »Apropos!» sade hon hastigt i det
hon vände sig om vid dörren, »den här stora våningen
lär du inte kunna sitta med; ty att döma efter hvad
häradshöfdingen sade, så står det så illa till med
affärerna efter din salig man, att du kanske får lof
att göra dig urarfva.»

»Mamma glömmer,» svarade friherrinnan lika lugnt
som förut, »att hyran för huset är betald till våren
och att jag således inte flyttar förr än då, om jag
kommer att flytta.»

»Ja, hvem skall kanske betala hyran sedan? Tro
inte att jag ämnar göra det, efter det sätt, hvarpå
du behandlat mig i dag, otacksamma barn!»

»Jag har aldrig tänkt bedja mamma om det,»
svarade dottern, »ty jag har ännu hälften kvar af
mitt fäderne och det är väl åtminstone tillräckligt
att låta mig föra ett ganska komfortabelt lif om jag
vill.»

»Ditt fäderne? Pyh, det har nog din salig man,
den slösar en, dragit försorg om att det är slut! Jag
har ju själf fått sätta till af mitt eget ganska duktiga
summor ...»

»Jag ber mamma komma ihåg hvad mamma nyss
sade. Det var inte jag som ville det partiet, det var
mamma själf som skaffade sig en så dyr måg.»

»Adjö, otacksamma barn!» ropade kommerserådinnan 
utom sig, och for som en raket ut genom dörren.

När den unga änkan blef ensam, förändrades helt
plötsligt hennes anletsdrag; det stela lugnet försvann,
och en djup smärta lade sig öfver de vackra dragen,
medan hon lutade ansiktet i sina händer och som
medvetslös stirrade framför sig.

»Gud förlåte mig!» suckade hon halfhögt, »att jag
nödgas så bemöta min egen mor! Men jag har lidit
alltför grymt under dessa fem år, för att ännu en gång
låta sälja mig för en rikedom eller ett namn! Hade
jag kunnat älska honom, den bortgångne, kanske hade
han då varit en bättre människa, en trognare make,
nu hvilade från första stunden en förbannelse öfver
vår olyckliga förening! Det låg ett svalg mellan våra
hjärtan, och min skuld är, att jag icke försökte något
medel för att minska detta svalg; hans var, att han
aldrig kunde tänka sig kvinnan annat än som en leksak,
en docka.»

Midt under dessa hennes funderingar, stördes hon
af en ringning. Kammarjungfrun kom in efter ett
ögonblick med ett visitkort i handen, och lämnade sin
unga matmor. Denna kastade en hastig blick på kortet,
såg på namnet, tycktes leta i sitt minne, och sade
slutligen, sedan hon tyckts påminna sig hvem den
besökande var:

»Bed doktorn sitta ned ett ögonblick därute i
salongen. Jag skall genast komma.»

»Hvad kan han vilja mig?» frågade hon sig själf,
sedan kammarjungfrun gått ut, »skulle det möjligen
kunna vara någon ouppgjord affär mellan Gösta och
honom? Ånej, då skulle han nog vändt sig till
häradshöfdingen, och inte till mig. Men hvad kan det vara?
Jag är se’n gammalt nästan litet rädd för den herrn,
jag minns ännu så väl, när han sist var här.»

Och sedan hon kastat en tvekande blick i spegeln,
gick hon ut i salongen.

*


6.

När friherrinnan kom ut i sin eleganta salong,
fann hon där vår gamle bekante, doktorn, som med
tankfullt utseende stod och bläddrade i ett
fotografialbum, medan han väntade.

Hon bjöd honom med en stum böjning på hufvudet
att taga plats, och sedan det var gjordt, började
doktorn sin konversation med ett par väldiga:

»Hm! hm!»

»Hvad är det, som förskaffar mig nöjet af herr
doktorns besök?» frågade friherrinnan, som troligen
uppfattade de båda hm! som ett slags introduktion,
hvilket de också voro.

»Ah, det är mycket, det!» svarade doktorn, i det
han såg på henne med en pröfvande blick; »men jag
får väl kanske börja med att be friherrinnan ursäkta,
att jag kommer så här midt i sorgen ... hm!... som
jag väl allra först borde beklaga ... har den äran ... 
jaja, hade er salig man lydt mig, så ...»

»Men, jag förmodar, att det inte är detta, som
doktorn kommit för att säga mig nu,» utbrast den
unga änkan litet otålig.

»Nej ... nej ... ursäkta ... det är nog mycket
riktigt, det,» svarade doktorn, »men se, jag är för
mycket läkare naturligtvis, för att kunna glömma, att
han dog utan min tillhjälp ... jaja, ursäkta ... vi ska
inte tala om det där obehagliga ämnet mera — se,
saken är den, att jag kommer för att be friherrinnan
hjälpa mig med ett barmhärtighetsverk.»

»Ett barmhärtighetsverk?» utropade den unga änkan
lifligt, »hvad skulle det vara? Tala ut, herr doktor ... 
jag ber ... och om det står i min förmåga, så var
öfvertygad ...»

»Kom nu och säg, att inte kvinnorna ä’ födda
till barmhärtighetssystrar!» mumlade doktorn för sig
själf, i det han betraktade det ungdomliga ansiktet,
som nu förlorat all sin otålighet och såg mildt och
forskande upp emot hans eget. »Tack, fru friherrinna,
jag ser, att jag inte kommer att tala förgäfves för min
lilla skyddsling.»

»Det är således ett barn, som det är fråga om?»

»Ja, ett stackars fader- och moderlöst barn ... 
jaja, när jag säger moderlöst också, så är det väl
kanske inte alldeles så sant nu; men inte dröjer det
länge.»

»Stackars barn, och hvad kan jag göra för det?»

»Mycket, min nådiga friherrinna! Ni kan blifva
en mor för det, om ni vill vara barmhärtig på det
rätta sättet.»

»En mor!» utbrast den unga änkan förvånad, i
det hon betraktade honom forskande, »är det er mening,
att jag skulle taga barnet till mig?»

»Ja, hvarför inte?» frågade doktorn på sitt vanliga
rättframma sätt, »ni är ju alldeles ensam, utan egna
barn och således utan något, som kan mildra saknaden
efter den döde ... ifall ni händelsevis skulle ...»

»Herr doktor!»

»Jaja, hm, ursäkta! Men ni vet ju, min friherrinna,
att jag känner litet till förhållandena, och att jag
alltid säger rent ut hvad jag tänker. Jag tycker, att
ett vackert och välartadt barns uppfostran just skulle
kunna göra lilla frun godt, om jag får säga min ringa
tanke.»

»Det är ett vackert barn, säger ni? Hvad är det,
gosse eller flicka?»

»Flicka naturligtvis! Hm, skulle väl inte kunna
falla på den idén, att en så ung liten fru skulle kunna
uppfostra en pojke ... den ska man vara två om,
tacka Gud att det går ändå.»

»Men bästa doktor, jag förstår mig inte det ringaste
på små barn.»

»Å, hon är inte så rasande liten heller. Sju år
fyllda. Så lilla frun behöfver inte vara rädd för att
behöfva lära henne gå och tala. Nej bevars; men
ser ni, det är ett hem hon behöfver, och vård och
ömhet.»

»Hennes mor är således ...»

»En stackars lam och döende kvinna, som lidit
mycket och som nu snart lidit slut. En förkastad varelse,
fru friherrinna, som icke varit gift, men som ändå
är mor och som nu med förtviflan i hjärtat känner
döden komma och icke vet, hvar hennes barn skall
få tak öfver hufvudet och skydd mot hunger och köld
och synd och frestelse. Ack, fru friherrinna, jag såg
denna förkastade varelse, jag, när hon var ung och
vacker som ni är nu, och ren som ni och ärbar,
men fattig och utan uppfostran, ett mål för alla de
frestelser, som rikedom och lättja i så rikt mått strö
ut på de armas väg ... med ett ord, vill ni verkligt
af hjärtat öfva människokärlek och barmhärtighet, så
har ni här icke allenast en kropp, ni har en odödlig
själ att rädda.»

»Ack min Gud!» utbrast den unga kvinnan, djupt
rörd af den värma, med hvilken den annars så sträfve
läkaren talade; »hur gärna ville jag icke göra det,
men betänk då, herr doktor, min ställning ... och ett
barn utan far ... hvad skulle min mor, hvad skulle
världen säga?»

»Ja, det vet jag inte så noga ... det händer nog
att både den ena och den andra skulle klandra er;
men ert eget hjärta och alla rättänkande människor
— och det finns ännu en och annan sådan raritet
till här på jorden — de skulle säga att ni handlat
rätt, och kvinnligt äfven! Ni kan med allt skäl, min
fru, fråga mig, hvarför jag inte själf vill göra något
för barnet. Men hvad skall en gammal bitvarg som
jag kunna göra, annat än söka skaffa andra goda
människor i mitt ställe? Jag är ungkarl och fattig,
och jag har mina gamla vanor, som jag inte kan gå
ifrån, inte passar jag till uppfostrare åt en flickunge;
det vore att sätta bocken till trädgårdsmästare.»

»Nå, men är ni också riktigt säker på, doktor,
att barnet förtjänar, att man gör något för det? Det
finns så många sådana, som redan äro i hög grad
fördärfvade för sin ålder, och hur skulle jag ...»

»Hm!» utbrast doktorn, nästan talande för sig själf,
men dock högt nog för att höras af den unga änkan,
»så ung och ändå så misstrogen. Nånå, har nog sina
skäl. Fick kattgull i stället för gedigen metall. Det
kan förbittra mycket, det. Men hör nu, lilla frun,»
fortsatte han högt, i det han helt förtroligt lade sin
hårda hand på hennes, och klappade den eftertryckligt,
»bota ledsnaden med det medikament, som jag
erbjuder. Finns ingenting, som bättre botar sorg och
leda än kärlek ... och den bästa kärlek af alla är
den, som fäster sig vid ett hulpet barn, den har något
af hans kärlek, hvars hjälp vi alla behöfva — hur
duktiga och unga och friska vi än må vara eller
inbilla oss att vi äro. Tänk bara, ett älskligt barn,
hvars goda anlag man kan väcka och utveckla, hvars
skyddande ängel man skall vara, hvars framtida dygd
och heder man grundlägger. Är det inte något att
våga litet misskännande och litet besvär för?»

»Jo, ack jo!» sade den unga kvinnan, i det hennes
ögon fingo en fuktig glans af uppstigande tårar, »men
kan jag, vågar jag åtaga mig ett sådant ansvar? Jag
har ju ingen erfarenhet ... jag är ju själf nästan
ett barn.»

»Hm, ja, det är bra det! Det är just sådana som
ska göra’t. Barn förstå sig bäst på barn, vet jag. Inte
duger det att sätta ett sådant litet frostbitet träd in
i en trädskola, där det mästras af en butter
trädgårdsmästare ... nej, det ska ha solsken och värme i ett
kvinnligt hem, och kärlek och annan lek af en ung
mor, då blir det växt och knopp och blomma utaf.
Hör på, min unga friherrinna, vill ni se den lilla?»

»Ja visst!» ropade den unga änkan lifligt; »men
på hvad sätt? Hur skall det gå till?»

»Hm, det är väl ingen trollkonst. Jag går ut och
skaffar en vagn, och så gör lilla frun en promenad
med gamle doktorn, och pälsar väl på sig ... det är
tämligen ruskigt ute ... och så ge vi oss af.»

»Då är det ju mycket vigare, att jag låter spänna
för min vagn,» sade den unga frun, leende mot sin
vilja åt doktorns originella sätt att handhafva saken.

»Ja visst, det är bestämdt både vigare och
bekvämare. Hm, det bästa är godt nog.»

»Och hur långt skola vi fara?»

»Ah, inte långt alls — bara en half fjärdingsväg
utanför Norrtull.»

»Hvad säger doktorn? Utanför Norrtull?»

»Ja visst! Är det inte mycket bättre än att stanna
i en mörk gränd och leta upp sin skyddsling i ett
halframladt ruckel?»

»Jo, det kan nog vara sant, men ...»

»Seså, min lilla fru, inga men. Ni ska få se, att ni
inte ångrar den promenaden.»

*

7.

Om några ögonblick var vagnen förspänd, den unga
friherrinnan behörigen påpälsad, och sedan doktorn
erbjudit henne sin arm utför trappan bar det af i
full fart Drottninggatan uppför och utåt Norrtull.

Det talades icke särdeles mycket på vägen; den
unga änkan försökte visserligen få doktorn att tala om,
hvem den stackars kvinnan var och om han visste hvem
som störtat henne i elände, men doktorn svarade endast
tämligen buttert sitt: »Hm, det får ni tids nog veta!»
och som en viss obestämd aning sade den unga kvinnan,
att hon på ett eller annat sätt var intresserad i denna
sak — huru, kunde hon naturligtvis icke förklara för
sig själf — så nöjde hon sig tills vidare med det
svaret.

Snart var vagnen utom tullen, och i rask fart
närmade den sig kyrkogården.

»Behagar friherrinnan stanna vid porten nu eller
på återvägen?» frågade doktorn helt torrt och utan
att se på sin sidokamrat i vagnen.

»Kanske helst på återvägen,» svarade den unga
änkan, i det hon drog ner floret för ansiktet och med
fuktiga ögon såg öfver staketet inåt de dödas stad.

»Det tror jag också är det bästa,» mumlade doktorn
och lutade sig tillbaka i vagnen, i det han tänkte för
sig själf: »ifall hon då ännu tycker, att hon vill
göra herr baron en visit; men det är väl inte alldeles
så säkert, det!»

Hans tankegång afbröts af friherrinnan, som med
ett utrop af förvåning lutade sig fram mot vagnsfönstret,
just då vagnen for förbi kyrkogårdsporten. Doktorn
tittade ut för att se, hvad som förorsakade utropet,
och såg då ljusa Anna på sin vanliga plats med händerna
instuckna under förklädet och korgen med kransarna
framför sig.

»Hvad var det, fru friherrinna?» frågade doktorn
i det han nickade åt ’ljusa Anna’, som nickade tillbaka
och såg helt förvånad efter vagnen.

»Å, det var det där barnet som förvånade mig,»
svarade hon, »jag såg henne sitta på samma ställe
den förfärliga dagen, då Gösta utfördes till sin sista
hvilostad. Det var något i det där lilla ansiktet, som
frapperade mig; en likhet, som jag inte kan förklara.
När jag nu såg henne så där plötsligt skymta förbi,
var likheten återigen så stor, utan att jag likväl kan
säga med hvem.»

»Hm, det är ett litet vackert barn, det där! Inte
sant, fru friherrinna?»

»Mindre vackert egentligen, än intressant. Det är
ett så fint ansikte och de där stora blå ögonen se
så forskande och så milda ut, att man tycker man
riktigt skulle vilja se länge in i dem; men att man
skulle vara glad att icke ha något att dölja vid ett
sådant tillfälle, ty det skulle de helt säkert taga
reda på.»

»Jaja, barnaögon ha en märkvärdig rannsakareförmåga 
ibland. Därför är det alltid bra att ha barn
i ett hem, ty då akta de stora sig att skena öfver
skacklorna. Se där ha vi Hagalund, då är det inte
långt kvar. Så att ni fäst er vid den där lilla flickan?
Hm, det har jag också.»

»Hon ser ut nästan som hon vore förklädd, där
hon sitter vid sin korg.»

»Hm, ja, en förtrollad prinsessa kanske.»

»Å, om också inte just det; men ett bättre mans
barn åtminstone.»

»Hm, det där ordet tycker jag inte om i en så
vacker mun. Bättre mans barn? Hvem är i själfva
verket ett bättre mans barn? Kan inte tiggarungen
vara bättre mans barn, än lilla grefven? Det där
är en af de stora inkonsekvenserna i språket. Rikare
mans barn borde det heta, så kunde det ligga någon
sanning i det.»

»Det var så jag menade!» svarade den unga frun
litet förlägen.

»Jaja, hm, ursäkta anmärkningen; men sådant där
retar mig alltid. Det vill säga, om er lilla skyddsling
såg så ut, som den där flickan, så skulle ni inte
ha något emot att ta vård om henne?»

»Ur en synpunkt inte; ur en annan kanske mer
än någonsin.»

»Hm, nu får lilla nåden förlåta, att jag inte
begriper henne.»

»Ett barn, som ser ut som den där flickan, medför
ett ännu större ansvar än ett vanligt.»

»Jaså, då förstår jag. Det där var ett äkta kvinnligt
sätt att resonera och det skulle lugna mig för flickans
öde om det vore hon. Men nu ä’ vi framme, ser jag.
Stanna, kusk! Om friherrinnan tillåter, så låta vi vagnen
stanna här och så promenera vi den lilla gångstigen,
som för upp till stugan.»

»Gärna. Det skall bli skönt att få gå litet! Komma
vi att dröja länge?»

»Det beror på omständigheterna.»

»Om vi skulle dröja vid sjukbesöket,» sade
friherrinnan till den förvånade kusken, som inte kunde
begripa hvad hans unga friherrinna skulle här midt på
landsvägen att göra — »så får Janson låta hästarna
gå litet. Men inte för långt, ifall vi skulle komma
snart igen.»

»Ånej, nådig frun!» svarade kusken, i det han
gjorde honnör med piskan; »för resten så har jag
filtarna med, så di står sig nog.»

»Hvartåt ska vi nu gå, doktor?»

»Jo, här åt sidan, den där lilla gångstigen framåt.
Jag ska gå förut och visa vägen. Vore den inte så
smal som den är, så skulle jag bedja att få bjuda
friherrinnan armen; men då skulle antingen ni eller
jag komma att gå på gräsvallen, och det är litet
fuktigt den här årstiden.»

»Lyckligtvis har jag mina bottiner, doktor, så ni
kan gärna bjuda mig er arm, om ni vill!»

»Hm, ett litet hyggligt fruntimmer, det där!»
tänkte doktorn, i det han bjöd henne sin arm och
de sakta promenerade framåt på stigen, som gick öfver
ett tämligen stort gärde upp mot en höjd, vid hvars
fot nu järnvägen till Uppsala går fram. Höjden var
bevuxen med björk och ungskog, och på själfva sluttningen 
låg en liten tämligen skral och förfallen stuga
med rödt tegeltak och sneda fönster.

Snart voro de framme vid den förfallna stugan,
som vid närmare skärskådande såg alldeles fallfärdig ut.

»Är det härinne?» frågade friherrinnan, i det hon
saktade sin gång och stannade som för att draga
andan.

»Ja, härinne är det!» svarade doktorn; »men hur
är det fatt? Hm, jag tror friherrinnan tvekar? Ni
ångrar väl inte, att ni följt mig hit?»

»Nej, men jag känner en så underlig beklämning.
Det är som om en olycka hotade mig, och på samma
gång är det som om en oemotståndlig makt droge mig
dit in. Det är som om jag skulle känna i luften en
förfärlig hemlighet, som jag gärna vill lära känna,
men som skall krossa mitt hjärta när jag väl lärt
känna den. Säg mig, doktor, hvad vet ni om kvinnan
därinne?»

»Jag vet, att hon är sjuk, lidande, olycklig, kanske
döende.»

»Ni vet något ännu mer, jag ser det på edra
blickar, och jag vill, att ni säger mig det, innan
jag inträder i den här kojan. Det finns något eget,
underbart samband emellan denna kvinnas öde och
mitt.»

»Ni har gissat rätt, min friherrinna, i ett fall,
men orätt i ett annat: det fanns emellan er och denna
kvinna — ett samband, som nu är slitet, en länk, som
nu har brustit.

»Och den länken var?»

»Hm, en man.»

»En man?» sade den unga kvinnan med ett utrop
af på en gång förvåning och förskräckelse; »en man?
Min man, kanske?»

»Er aflidne man, betänk det! Vill ni nu träda
in?»

»Ja, ja ... o, min Gud, han, han! Kom, doktor,
låt oss skynda in! Jag vill lära känna, huru djupt
jag varit förnedrad!»

»Seså, sakta, sakta! Den sorgliga historia, hvars
offer ni snart skall skåda, passerade före er tid! Här
finns endast en bedragen, en förnedrad stackars
varelse, och det är hon, som ligger på sin dödsbädd
därinne. Och det var för er skull, hon öfvergafs, min
friherrinna!»

»Det var för min skull?» hviskade den unga
kvinnan i det ett halft leende nästan som en blixt
upplyste hennes bleka drag; »är ni säker därpå,
doktor?»

»Så säker som därpå, att hon dör därinne och
att ni skall känna förbarmande med den öfvergifna.»

»Gud ske lof! Kom nu, kom!»

»Kvinna, kvinna från topp till tå!» mumlade doktorn
för sig själf, i det han öppnade den sneda dörren
och lät friherrinnan stiga först in öfver tröskeln.
»Hm, underliga subjekter, men rasande intressanta att
studera.»

8.

Vid deras inträde i det yttre rummet, en vanlig
stuga med stor spisel, och ett snedt fönster utåt vägen,
reste sig en gammal gumma upp från spiselmuren,
där hon suttit vid sin stickstrumpa med glasögonen
på näsan — och gjorde en djup nigning för de
kommande, hvarefter hon började nyfiket betrakta den
unga friherrinnan, som neddragit floret ännu tätare
för sitt ansikte.

»God dag, madam Lund,» hälsade doktorn, »hur
är det med den sjuka?»

»Ah, Gud signe doktorn, tackar som frågar,»
hviskade gumman, i det hon torkade af glasögonen,
för att kunna så mycket bättre skärskåda friherrinnan,
»det ä’ allt på det viset, att det ä’ nog snart slut
med’na. Hon säger, att hon tycker lamheta stiger opp
te bröste på’na, och i natt som var, så pusta hon så
grymt, så jag tänkte att det var kontant sista tagena.
Men så repa hon sig igen mot morgonsidan, men si,
te få något i’na, det var då rakt fåfängt och det fast
jag kokte ölsupa åt’ena för te ha något och lena
opp i bröstet med. Och så bjöd jag henne kaffe, men
si det ...»

»Ja, det är bra», afbröt doktorn, »jag skall själf
gå dit in och se hur det står till ... Sätt fram en stol
åt fruntimret här.»

»Ja, jesses, om jag bara hade en som vore regal
nog. Tvy!» svarade madam Lund, i det hon spottade
på en gammal trästol vid fönstret, och sedan torkade
af den med förklädet; »men jag ä’ inte van te ta emot
tocke där främmadt, jag inte. Var så gemen och sitt,
lilla goda mamsella eller fröken rakt åf. Var så god.»

»Tack,» sade friherrinnan något tvekande och tillade, 
i det hon vände sig till doktorn, »får jag inte
gå in med detsamma?»

»Vänta bara ett ögonblick,» svarade denne, i det
han satte ifrån sig hatten på ett gammalt skåp vid
ena väggen; »hm, jag måste förbereda henne litet.»

Och därmed gick han in i den inre kammaren.

»Min Gud!» sade madam Lund, i det hon stannade
midt framför friherrinnan och neg gång på gång, »hvad
ho’ ska bli glad, fattiga kräket, att få si ett tocke
fint fruntimmer. För si, ho’ har nog varit fin själf
med i sina dar. Fast nu har det varit fasligt eländigt
med’na ett par år; men aldrig ett ondt ord hör man
åf’ena så lång dagen ä’. Ho’ bara ber te Gud att
det ska bli slut, stackare, och att någon ska dra
försorg om barnungen, vet jag. Och så länge jag
har en brödbit, så ska då inte flickkräket svälta, det
försäkrar jag lilla nådiga frökna.»

»Är barnet hemma?» frågade friherrinnan sakta.

»Nej, tycker nå’n det. Ho’ ä’ ute och säljer hela
da’n. Ho’ brukar allri komma hem förr än frampå
eftermiddan, och då sitter ho’ inne hos mor hennas
och läser i psalmboka. Det är ett för innerligt rart
och försigkommet barn, ska nådig frökna tro, och
ho’ talar rakt så förståndigt som en gammal människa.
Och det säger jag då, att ville någon kristen själ, som
hade mer än ’en äter opp för dagen, ta hand om
barnet, så nog kunde det bli Guds välsignelse med
den flickan alltid, så rar som hon ä. Ho’ bara tjaggar
och fälas med att få komma i skole; men herre Gud,
inte har hon, stackaren därinne, råd te de, va’ de
likt det.»

»Har hon då inte alls fått någon undervisning?»

»Jo, jestandes, det har ho’ visst det. Modern har
själf lärt’ena både läsa och skrifva och räkna. Och
ho, läser och räknar som en riktig präst ... och så
snäll ho’ ä’ i sina händer se’n ... ja, hon binder då
kransar som ä’ så vackra som allri det.»

»Hvad, hon binder kransar? Hvad för kransar?»
frågade friherrinnan häftigt.

»Kors,» utbrast gumman förvånad, i det hon sköt
upp glasögonen, »grafkransar, vet jag.»

I detsamma syntes doktorn i dörren. Han såg mer
än vanligt upprörd ut, och hostade en hel mängd hm!
det ena mera bullrande än det andra.

»Hur är det?» frågade friherrinnan hastigt och
nästan ångestfullt.

»Hm, det lider ... raskare än jag trodde. Hm,
har ni stått vid någon dödsbädd förr?»

»Ni glömmer då, att jag nyss stod vid min mans?»

»Herre Jemine, ho’ ä’ änka, unga människan?»
hviskade madam Lund för sig själf, i det hon torkade
sig i ögonen.

»Det är sant,» svarade doktorn, »hör nu, madam,
medan vi ä’ inne hos den sjuka, så kasta en schal öfver
er och gå neråt efter flickungen ... hon kan behöfva
att komma hem. Men raska er. Det står en vagn nere
vid vägen, hälsa från friherrinnan och bed kusken
skjutsa er, så går det fort. Han får ju det, min
friherrinna?»

»Ja ja, men skynda!»

»Herre min store! Jag åka ... och i en töcken
vagn till ... nej det går då aldrig i världen an!»

»Allting går an, bara man skyndar sig,» förklarade
doktorn tvärt, tog en schal som hängde på väggen,
kastade den öfver gummans hufvud och skjutsade henne
hastigt och lustigt ut genom dörren. Sedan det var
gjordt, fattade han den unga änkans hand och sade,
i det han förde henne framåt dörren till kammaren:

»Kom nu, hon är förberedd på, att ni är här.»

»Och hon vet hvem jag är?»

»Ja, hm!»

»Och inte sant, doktor ... barnet därborta vid
kyrkogårdsporten, det är hennes barn ... det är ... 
det är ...»

»Hans barn ja, nu är ni på väg att förstå mig,
min friherrinna. Och hvad ämnar ni nu göra?»

»Och det kan ni fråga, doktor?» svarade den unga
änkan, i det hon slog upp floret och såg på honom
med tårfulla ögon, »finns här väl mer än en sak att
göra?»

»Hm, ja, det är så det. Men att döma af er
glädje nyss ...»

»Den gällde hans minne. En fläck mindre, är det
inte något att glädjas åt, för den som bär hans namn?»

»Gällde den inte också något er själf?»

»Doktor!» svarade hon förvirrad, i det hon sänkte
ögonen för hans forskande blick, »den gjorde det kanske 
... och jag har redan ångrat min onda tanke ... men,
vi äro ju svaga människor alla.»

»Nej, det är inte sant,» mumlade doktorn, i det
han tryckte hennes hand, som han fattat, »åtminstone
är ni så pass mycket ängel som man kan vara på den
här skräpiga jorden.»

Och därmed inträdde de i sjukrummet.

Det var litet och lågt i taket, med några
lämningar af gråa tapeter på de brädfodrade väggarna.
Det hade synbarligen i förra tider varit ett praktrum
i stugan, men var nu afsigkommet och luggslitet. I
ena hörnet stod en liten grönglaserad kakelugn med
kinesiska blommor på stenarna, från hvilka glaseringen
här och där hade fallit af. Ett någorlunda rätvinkligt
fönster med gulnade lämningar af hvit oljefärg, var
förhängt med rena, hvita gardiner, och en blårandig
rullgardin var halft uppdragen, för att insläppa litet af
den gråa höstdagern i rummet. En pärlfärgad soffa,
några likadana stolar och ett bord med små fällskifvor
framför fönstret, samt en liten barnbädd i hörnet vid
kakelugnen, utgjorde rummets möblering. I fönstret
stodo en blommande lackviol och en balsamin. Men
den unga änkans blickar fäste sig icke ett ögonblick
vid rummets torftiga utstyrsel, de stannade med orolig
häftighet på den sjuka i den pärlfärgade soffan.

Hon låg med tillslutna ögon, och de hvita, nästan
genomskinliga händerna famlade oroligt omkring på
täcket, som nästan alltid hos en döende. När doktorn
och den unga änkan framkommo till bädden, öppnade
hon ögonen, såg på den unga kvinnan med feberaktigt
liflig blick och hviskade:

»Gud välsigne er, fru friherrinna, att ni kom. Jag
vågade knappt hoppas det. Vill ni räcka mig er hand?
Jag har visst varit en stor synderska ... men jag älskade
honom ... och det var af kärlek jag syndade ... också
har jag fått mitt straff och burit det med undergifvenhet 
... men nu är det snart slut ... inte sant, kära doktor?
Vill ni ge mig er hand?»

»Gärna!» hviskade den unga änkan och lade sin
hand i hennes.

»Tack!» och hon drog henne närmare intill sig
och såg henne länge och djupt i ögonen, hvarefter hon
hviskade nästan för sig själf; »så vacker, så vacker!
Jag undrar inte på, att han glömde mig ... men han
borde inte ha glömt ... sitt barn ... min Anna ... mitt
stackars älskade barn. Hvar är hon? hvar är hon?» och
hon vred sig oroligt på sitt läger, medan hon släppte
friherrinnans hand, »skall jag kanske inte få se henne?
Hör ni, jag vill se henne, innan vår Herre kallar mig ... 
jag vill det!»

»Hon kommer strax,» sade doktorn, »jag har skickat
efter henne.»

»Tack, ni min enda vän ... till slutet ... ni blir
trogen, ni ... Gud skall löna er.»

»Hm!» brummade doktorn, i det han räknade slagen
af hennes puls och vände sig emot fönstret.

»Mitt arma barn, hvad skall det bli af henne?»
fortfor den sjuka, »hvem skall ge henne bröd och hem
och lära henne Guds vägar?»

»Sörj inte för ert barn,» sade friherrinnan mildt
och ömt, i det hon satte sig bredvid den sjuka, »hon
skall få en mor i mig, om ni vill anförtro henne åt
mig. Jag skall försöka att försona hvad hennes far
brutit emot er båda.»

»Hör jag rätt? Vågar jag hoppas? Ni, så ung,
så vacker, så rik — ni skulle vilja åtaga er min
Anna. Gud i himmelen, att få dö i den tanken, det
är för mycken lycka för en sådan stackare som jag.
Och ni säger så inte för att lugna mig,» tillade hon
hastigt och ångestfullt, »ni kanske vill betala för henne
och lämna henne i främmande, i oskylda personers
vård? Svara mig, vill ni, ni själf åtaga er hennes
framtid?»

»Ja, jag vill bli en mor för henne.»

»Men ni har själf barn ... hon skulle kanske bli ett
styfbarn ibland dem ... hon skulle ...»

»Lugna er, arma kvinna! Jag har inga barn, jag
är alldeles ensam, och ingen styfmor skall hon få i
mig, det lofvar jag er högtidligt.»

»Hvad ni är god! Tack och förlåt min misstro ... 
men är det väl så underligt om man blir misstrogen ... 
ack, ni är en ängel ... när jag är borta, så skall doktorn
här lämna er mina papper ... Annas dopattest ... hon
står erkänd som hans barn ... han ville det då, då var
han ännu god mot mig ... många rådde mig att begagna
mig däraf för att hindra hans giftermål ... men jag
ville det inte ... jag borde vetat förut att jag var
alltför låg, för obildad för honom ... men, när man
älskar, så tänker man inte ... hur är det, doktor ... 
har jag mycket igen? Anna måtte väl komma ... lider
det snart?»

»Åja, nu är det inte mycket lidande kvar,» svarade
doktorn mildt, i det han släppte hennes hand, »och
nu hör jag vagnen därnere ... hon kommer nu.»

»Gud ske lof ... att hon är här ...»

»Hm, jag skall gå ut och skynda på henne,» sade
doktorn och gick.

När de båda kvinnorna blefvo ensamma, fattade
den sjuka på nytt sin unga tröstarinnas hand och
hviskade, i det hon förde den till sina läppar:

»Älskade ni honom mycket högt? Var ni lycklig
med honom? Ack ja, det måste ni ha varit! Sörjer ni
honom djupt?»

»Ja,» hviskade den unga änkan tillbaka, »jag sörjer
honom mycket ... mest kanske för det, att jag inte
alltid var hvad jag borde varit emot honom.»

»Så är det alltid med oss kvinnor, när man
beröfvat oss vår kärlek ... och, inte sant, ni lofvar mig
ju en sak: ni skall inte lära lilla Anna att förakta
sin stackars mor? Jag blef inte hans af lättsinne,
jag blef det af kärlek ... tror ni mig?»

»Ja, jag tror er ... och er dotter, arma kvinna,
skall lära att välsigna sin mors minne.»

»Hvad ni är god! Och ni själf, ni föraktar ju
inte den arma, som lidit så mycket?»

»Jag beklagar och jag högaktar er i er olycka.
Hade jag förut lärt känna ert olyckliga öde, så tro
mig, jag hade gjort allt för att mildra det.»

»Jag tror er ... men jag skulle inte ... ha det
bättre ... jag skulle försona hvad jag brutit. Nu
känner jag mig så trygg ... nu vet jag, att Gud har
förlåtit mig ... Tyst, kommer inte där mitt barn? Jo,
jo, det är hon!»

Den sjuka hade hört rätt. Om ett ögonblick
öppnades dörren och doktorn inträdde i rummet med
den lilla flickan vid handen. Utan att gifva sig tid
att se på den främmande damen, skyndade flickan
fram till modern, hvars i döden halfdomnade armar
knäppte sig samman kring barnets hals och slöto henne
till det arma modershjärtat, som snart skulle upphöra
att slå.

»Mamma, mamma!» ropade barnet gråtande, »du
får inte dö, du får inte gå ifrån mig ... jag har ju
ingen annan i världen än dig!»

»Jo ... mitt älskade barn ...» hviskade den döende
med mödosam ansträngning, »du har en bättre mor ... 
än jag nånsin kunnat blifva ... här ser du henne ... 
ser du, så vacker ... så mild hon är ... Gud välsigne
dig, mitt älskade barn ... hans ...»

Och om några ögonblick hade lifvet flytt, och
det fader- och moderlösa barnet hvilade högt gråtande
i de armar, som moderligt och varmt slöto sig kring
henne, medan doktorn tyst och allvarlig, men med
ett mildt och fuktigt uttryck i sina grå ögon, lade
den dödas händer ned på täcket och tillslöt hennes
ögon, i det han mumlade för sig själf:

»Hm, nu kan jag vara lugn för vackra Annette.
Nu är hon i goda händer. Kom nu, min friherrinna,
och låt oss fara. Anna lilla, vill du följa din nya
mamma? Så, bara gråter? Kyss den bleka pannan
där ännu en gång ... och så bär jag dig till vagnen,
barn. Tänk på, att hon är lycklig nu, och att du skall
bli en bra flicka och hedra din mor.»

Några minuter därefter rullade vagnen i full fart
tillbaka mot staden, sedan doktorn i dess ena hörn
installerat en ung mor, hållande ett gråtande barn i
famnen och kännande sig rik af denna ovana börda.

*

9.

Omkring ett och ett halft år efter den händelse,
som förskaffade den moderlösa flickan med
grafkransarna en ny mor och ett hem, där hon skulle få
uppväxa i sol och glädje, dessa tvenne så nödvändiga
villkor för ett barns utveckling och trefnad,
sammanträffade vår vän doktorn med sin yngre umgängeskamrat 
en vacker våreftermiddag ute på Djurgården.

Det var i första hälften af maj, då det nyvaknade
lifvet i hufvudstaden söker sig ut i naturens sköte,
och då företrädesvis Djurgården är den plats, som
mest besökes: af de rika och förnäma i lysande
ekipager och af de tarfligare samhällsmedlemmarna på
apostlahästarna, och med de svällande vagnsdynorna
utbytta mot den i lifligt ljusgrönt skiftande gräsmattan
under ekar och tallar.

»Hm, se på den då!» utbrast doktorn, i det han
gaf sin vän ett kraftigt handslag, »hvar har du hållit
hus så länge? Jag trodde du hade superat ihjäl dig,
du som så många andra, i vinter.»

»Nej, jag har varit bortrest.»

»Nå ja, det är då inte ovanligt här i staden att
vara litet bortkommen af sig. Hvar har du då hållit
hus?»

»Nere på västkusten, på en affärsresa; du vet ju,
att jag gör litet i järnvägar och dammbyggnader och
sådant där.»

»Naturligtvis, som ingenjör betraktad, så är det
väl inte underligt. Nå, har ni hittat på något nytt
järnvägsföretag att lägga ner penningar i? Till exempel
mellan Vänern och Storsjön, eller Ystad och Haparanda,
eller Malmö och Hammerfest? Stort ska det ju vara,
gudbevars.»

»Ånej, jag har nöjt mig med att staka ut en liten
banbit mellan Åmål och nordvästra stambanan.»

»Nå, det var ändå något.»

»Men hvad har du gjort under tiden? Har du
haft många obotligt sjuka att sköta, medan jag varit
borta?»

»Åja, sådana finns det alltid godt om här i staden.
Bland andra så har jag försökt att bota kommerserådinnan 
— du minns ju henne? — från gallfeber;
men det lyckades inte.»

»Såå, men hvarför hade hon fått den obehagliga
sjukdomen?»

»Af förargelse öfver att inte dottern ville gifta
sig med sin förre mans kusin — den där sprakfålen,
som du såg talade med henne på begrafningsdagen.»

»Å, jaså! Han lyckades verkligen inte knipa den
unga änkan?»

»Nej, det gick inte! För omkring fyra månader
sedan gifte hon sig med sin kusin, den unge
vetenskapsmannen, numera professorn i Uppsala, du vet ju.»

»Så, att de blefvo ett par. Hvem hade kunnat
tro det?»

»Hm, jag trodde alltid att det så skulle gå, och
för dig kan jag gärna säga det, jag har väl inte
så alldeles liten del i den saken — när allt kommer
omkring.»

»Du?»

»Ja, just jag! Hvad är det att stirra för? Tror
du inte, att jag hade mina giltiga skäl för att öfvertala 
den unga änkan att ta flickungen som eget barn?»

»Mannens dotter, ja! Det var en egendomlig
kombination.»

»Ja, men den lyckades! Gå vi framåt Friesens
park? Jag visste, att det skulle behöfvas en motvikt
mot käringen och att den bästa motvikten därvidlag 
vore ett barn, som den unga kvinnan kunde fästa
sig vid med hela styrkan af sitt efter kärlek törstande
hjärta. Och du måste medge, att det fanns väl inte
ett hyggligare sätt för en gammal ungkarl att skaffa
henne ett sådant väsen bredvid sig, än att låta henne
taga vård om mannens öfvergifna barn.»

»Ja, det medger jag!» svarade den andre skrattande,
i det han lade doktorns arm under sin, »och inte
alla gamla ungkarlar skulle ha handlat så
oegennyttigt. Nå, och det var därför som gumman fick
gallfeber?»

»Ja visst! Hon ville naturligtvis, att dottern skulle
bli grefvinna andra gången, och nu blef hon bara
professorska i stället. Det var ett skäl. Det andra
skälet var att excellensen, som, säga hvad man vill,
ändå är en äkta god aristokrat, tog sig för att betala
nevöns skulder, så att den unga änkan hade sitt
fadersarf ograveradt, och följaktligen inte behöfde
bero af sin söta mamma. Det tredje skälet, och det
värsta kanske af alla, var just barnet, som jag skaffade
den unga frun.»

»Nånå, det var heller inte att undra på,» skrattade
den andre.

»Nej, naturligtvis. Du kan väl tänka dig, att det
blef en massa mer och mindre giftigt prat om den
saken, och att gumman skrek på skandal, så att hon
var hes som en tornväktare. Och härvidlag betedde
den unga frun sig så modigt, att gumman blef ännu
värre, och fick sig på det sättet en den allra mest
envisa gallfeber på halsen, som jag nånsin hört talas
om under min långa praktik. Hon var alldeles
gulgrön i ansiktet ett halft år — sedan kom jag då så
långt med henne, att hon blef bara gul, och den
färgen lär hon nog komma att få behålla till
döddagar.»

»Nå, har hon inte försonat sig med de unga
efter bröllopet?»

»Hon har gjort några sötsura försök naturligtvis,
men det vill inte riktigt gå. Se, den där lilla Anna
har fått i sitt ljusa hufvud att inte tycka om gumman,
och denna tål inte barnet, så att hon håller sig alldeles
ifrån dem. På det sättet har den lilla fosterdottern
redan gjort sin mor två stora tjänster, som mer än
väl betala den omvårdnad hon skänkt henne.»

»Två, säger du? Hvilken var då den andra?»

»Kors, giftermålet med professorn, vet jag. När
lilla Anna kom i huset hos den unga änkan, så fästade
hon sig vid sin nya mor med en nästan svärmisk
ömhet, ovanlig hos ett barn af hennes ålder. Jag
var ofta uppe hos dem den första tiden, ty barnet
var svagt och sjukligt af brist på närande föda, och
behöfde mer än väl läkarens omvårdnad. Och vet du,
det var eget att se hvilken växelverkan de där två
barnen utöfvade på hvarandra. Den unga änkan växte
ut till kvinna i kärleken till barnet, och barnet
återigen utvecklade sig nästan dagligen till bättre och
mera hoppgifvande egenskaper, i kärleken till
fostermodern. Det är en förbaskadt underlig sak det där
med kvinnorna, de må vara stora	eller små. Du
skulle ha sett, hur den	lilla flickan lärde, hur hon
växte, hur hon så att säga blommade i det där vänliga
och glada hemmet, och hur oumbärlig hon blef för
den unga kvinnan. Och med hvilken instinkt sedan
hon kände, om de som närmade sig den unga änkan
menade ärligt med henne eller inte. När den där
fina löjtnanten kom, och han kom ofta nog, så såg
den lilla bytingen så mörk ut, att det inte fanns ett
spår mera kvar af ’ljusa Anna’ vid kyrkogårdsporten.
I början försökte modern, att resonera bort hennes
motvilja; det hjälpte inte, och slutligen öfvergick hon,
nästan utan att veta det, till barnets åsikt. Och
löjtnanten, som hade räknat på en ung änka utan barn,
och som aldrig kunde få tillfälle att säga henne sina
platta artigheter utan att de där stora, blå
barnaögonen sågo på honom så allvarligt, som om de velat
tränga ända till botten af hans själs skräpkammare,
han tröttnade slutligen alldeles, och lämnade fältet
fritt för den unge vetenskapsmannen, som var Annas
stora favorit, och som hon, första gången han kom
upp till dem, sprang om halsen på och kallade pappa,
i det hon helt allvarligt förklarade, att hon inte ville
ha någon annan far än honom.»

»En sådan envis liten byting.»

»Jo lita på det, du, hon släppte inte sitt tag,
den lilla. En dag när jag var däruppe, så kom han
också dit på visit, och då tog den lilla trollsländan
sig för att ta mig till råds i fråga om faderskapet.»

»Nå, det roade väl unga frun?»

»Kan just inte säga det. Åtminstone rodnade hon
som den rödaste ros, och gjorde de mest förtviflade
försök att tysta sitt lilla ’enfant terrible’, men det var
inte värdt. — ’När jag vill ha honom till min pappa,
och mamma sagt, att hon tycker om mig,’ menade
flickan, ’så måste hon väl också tycka om honom,
inte sant, doktor?’ — ’Kära barn,’ svarade jag, ’det
där är en sak som du skall låta din mamma bestämma
själf.’ — ’Åja,’ fortfor Anna, ’då gifter hon sig nog
med honom också, fast hon inte vill tala om det,
för hon har lofvat mig, att jag skall få till pappa den
som jag vill ha.’ Det blef för mycket för unga frun,
och hon skyndade sig att få tag i någon förevändning
för att komma ut ur rummet så fort som möjligt.»

»Nå, den unge arkeologen då, hvad gjorde han?»

»Han tog den lilla frispråkerskan i sina armar
och kysste henne så hjärtligt som om han väl vetat,
att hon var den bästa förespråkerska han kunde få,
ifall han behöfde någon sådan. Men hvad det beträffar,
så har jag mina egna tankar, hm! Hon hade nog en
sådan där liten ungdomskärlek till honom gömd i någon
stilla hjärtevrå, dit aldrig salig baronen gjorde sig
den mödan att titta in i lifstiden ... och hur det nu
var, så gifte de sig för några månader sedan ... och
bo nu uppe i Uppsala, där jag hälsade på dem för en
sex veckor se’n. I dessa dagar skall den unge
professorn göra en studieresa på ett par år till Frankrike
och Italien, och unga frun och fosterdottern följa med,
har jag hört. Jag tänker de äro väl redan på väg till
Stockholm i det här laget.»

»Men hör du, bror doktor, en sak har du inte
tänkt på; när nu det unga paret får egna barn, hur
går det då med fosterdottern? Skulle det inte kunna
hända ändå, att hon blefve stjufbarn på den affären?»

»Hm, nu är du dum; ursäkta, att jag inte säger
det på din rygg, som det brukas nu för tiden.
Därvidlag är det ingen fara alls. Hon är ju nu nio år,
vet jag ... innan deras egna barn hinna växa upp,
så är hon ju stora fruntimret. Tror du inte, att jag
hade räknat ut den saken, innan jag skaffade henne
dit. Och när de få egna barn, så har hon redan så
hunnit växa fast i deras hjärtan, att det gör ingenting.
Nej det är bara när stjufbarnen äro små som de egna
barnen bli tyranner. Och dessutom är hon fosterbarn,
det är en annan sak. Hvarken far eller mor rå om
henne egentligen, och därför blir det inte tillfälle till
afundsjuka heller, som det alltid blir när den ene
är far och den andra inte mor, eller tvärtom. Ska
vi gå upp på Bellmansro och dricka ett glas punsch,
hvasa?»

»Ja, hvarför inte.»

»Kom då ... men hvad tusan ser jag?»

»En vagn som stannar. Jag tror herrn vinkar åt
dig?»

»Ja, visst sjutusan vinkar han ... gå upp förut
du och beställ ... jag kommer strax.»

Och därmed skyndade doktorn ovanligt lifligt fram
till en elegant landå, som stannat i själfva korset
mellan vägarna som föra till Rosendal och Friesens
park. I vagnen sutto en herre och ett fruntimmer, samt
midt emot dem båda en vacker liten flicka på nio år,
och när doktorn kom fram, räckte de alla sina händer
emot honom.

»Nå, det var då ett kärt möte,» ropade den unge
herrn i det han tryckte doktorns händer; »nu, doktor,
måste ni sitta upp med och följa med oss hem. Vi
resa i morgon bittida.»

»Till Italien,» bifogade den unga frun, i det hon
såg på sin man med kärleksfulla blickar.

»Ack, doktor, hvad jag skall få se mycket, mycket
grant!» ropade den lilla flickan och klappade i
händerna, »och hvad mamma skall vara glad däroppe åt,
att hennes Anna är lycklig.»

»Mamma, hm!» utbrast doktorn, i det en fuktig
skugga for öfver hans ögon, och han började gnida
dem, mumlande öfver dammet.

»Ja, vi komma just nu ifrån henne,» sade den
lilla med en skymt af vemodigt allvar öfver de vackra
dragen, »och hon hade friska kransar på grafven, du
doktor. Hvem kunde ha gifvit henne dem?»

»Hm, hur skall jag veta det?» mumlade doktorn
och tittade uppåt Bellmansro; »jaså, så ni reser i
morgon, mitt unga herrskap? Nå, lycka till ... jag
kommer upp litet senare ... nu har jag en bekant
som sitter och väntar på mig däruppe ... nå, det var
sant, hur mår kommerserådinnan?»

»Mamma reser i nästa månad till Kissingen,»
svarade den unga frun, »kanske sammanträffa vi med
henne i Berlin, där min man måste stanna någon tid.
Hon såg friskare ut än i vintras.»

»Dröj nu inte för länge, doktor,» sade den unge
mannen, »vi ha så mycket att tala med er om ...»

»Ja, och så mycket att tacka er för!» hviskade
den unga frun, i det hon tryckte sin mans hand och
kastade en glad blick på den lilla flickan midt emot
sig.

»Seså, tacka er själfva. Hm, ingen konst att vara
lycklig, när man är folk,» sade doktorn buttert; »ska
försöka komma om en timme eller så. Hvar bor ni?»

»På ’Kung Karl’, en trappa upp.»

»Då far jag till Strömparterren, så blir det lagom.
Adjö så länge.»

Och vagnen fortsatte i starkt traf, medan doktorn
långsamt gick upp till Bellmansro, där vännen väntade
honom.

»Nu är hennes framtid betryggad, efter allt mänskligt 
sätt att se,» sade doktorn för sig själf, »och vår
Herre gör nog sitt, han också. Nu kan du vara lugn
för din flicka, stackars vackra Annette.»

»Jag kunde inte se de äldre, som sutto i vagnen,»
sade vännen, när doktorn kommit upp, »men den vackra
flickan med de ljusa lockarna och de blå ögonen, henne
tyckte jag, att jag kände igen.»

»Såå, du tyckte det? Skål, bror!»

»Skål! Var det inte ...»

»Jo du, det var ’flickan med grafkransarna’!»

*


”MÄSTAREN”.========================================

1.

När jag första sommaren bodde ute i Skärgården
och hade hyrt en stuga på en tämligen torr och mager
backe, från hvilken man hade en vacker utsikt åt två
sidor, där hvar sin fjärd låg och glimmade i solskenet,
föll det mig en dag in, att här skulle vara godt att
bygga och bo äfven några kommande år. Men för
att man riktigt skulle kunna trifvas där, behöfdes några
blommor och litet skugga, för att nu inte tala om
grönsaker, sådana som dill, persilja och gräslök, dessa
nödvändiga ingredienser för ett hushåll, hvars förstyre
är en någorlunda ifrig fiskare. Det var också inte
utan, att min hustru sträckte sina naturhistoriska
funderingar så långt som till en vänlig	liten gurklist
eller några små sängar med krypbönor eller sockerärter, 
och själf hade jag tämligen klart för mig, huru
mycken glädje och nytta, både för ögon och matsmältning, 
som vår uppväxande lilla familj skulle kunna få
af några bärbuskar och fruktträd. Men huru få ner
allt detta i den steniga backen, och framför allt, huru
få det att växa och frodas?

Jag började med	att försiktigt höra mig före hos
min hederlige värd, en af den gamla stammens
skärgårdsbönder, som just inte hade någon så öfverdrifvet
stor aktning för nyheter. Visserligen var han å sina
kors och hästars vägnar litet rädd om det magra gräset
på backen; men så småningom fick jag honom
samtalsvis att medgifva, det en och annan rabatt och
några sandgångar inte precis skulle skada gården,
om de bara inte »kostade så odrägligt mycket pengar!»
Jag sade honom då, att jag inte trodde det skulle
bli så särdeles dyrt, och att om han kunde skaffa
mig någon kunnig person som bröte upp backen, så
ville jag gärna ikläda mig kostnaden, i den glada
öfvertygelsen, att vi nog skulle ännu några år kunna
spela »Hyresgäst och husägare» utan att behöfva komma
i lufven på hvarandra.

Det trodde min hederlige värd också, och en
morgon, när det blåste frisk nordväst och han 
följaktligen hade satt sin gamla väderkvarn i gång
däruppe på backen, och jag stod bredvid och pratade
med honom om årsväxt och spannmålspris, vedtillförsel
och strömmingsfiske, samt hur det egentligen skulle
komma att gå med potatisen, eftersom försommaren
hade varit så torr, så sköt han upp mössan med sitt
vanliga raska tag, strök sig därefter med samma hand
om det tofviga hakskägget, tittade grinande upp åt
solen, kastade sedan en pröfvande blick på kvarnvingarna, 
hvilka tycktes ha god lust att sakta farten,
mera än som för mäldens välbefinnande kunde vara
tjänligt, och sade efter en stunds diupt begrundande:

»Ja, då undrar jag, om det inte vore rakt så
godt te säga åt ’mästarn’, för det ä’ väl den ende
som ändå kan gå i land me’et!»

»Med hvad då?» frågade jag förvånad.

»Kors, trädgårdsaffärderna, vet jag!»

»Jaså, det var en annan sak! Ja det vore nog
bra; men hvem är ’mästarn’?»

»Joo, det är en odrägligt förståndig karl. Han
har varit liksom någon sorts trädgårdsdräng både vid
Margretelund och Bogesund, och Gud vet om inte vid
själfvaste Rydboholm, och härom året så skötte han
hela trädgårdsbestyret borta vid Siggesta, och nu vet
jag, att han håller på och gör i ordning någonting
trädgårdsaktigt åt frun på Ytterby.»

»Hvilken fru?»

»Kors, frun vet jag. Hon som är änka, och rår
om stora byggningen midt för, när en kommer ner
på fladen. Se, hon är född i Stockholm och utaf bättre
folk, för si far hennes var fiskköpare och därför kallar
vi’na för frun. Det är en faslig rar människa och så
höflig och ackurat i allting, och där håller hän på
nu och ska sätta hallonbuskar, för härom da’n så ville
han köpa plantor utaf rådman Petterson i Vaxholm,
men där fanns då inga, utan så lär han ha fått nere
vid Tynninge!»

»Nå, och han är skicklig, den där mästarn?»

»Usch ja! det är en karl som vet hur det ska
vara. För ser herrn, som pojke var han hos en
gammal major, som hette Bahr, som den tiden rådde
om Margretelund och hade byggt opp en jaktparveljong
på Skägga Storö ... ja! herrn har nog sett stenfoten
som står kvar där ännu, när herrn har varit där
och tittat efter gäddor	i vassarna; — och där fick
han lära sig mer än di kan vid själfva landtbrukarakademin, 
det hörde jag utaf sektern, som var sekter
där och bodde hos oss före herrn! Och eftersom jag
just håller på och mal gröpe åt en utaf ytterbybönderna, 
som kommer hit i eftermiddag, så kan jag
be honom säga åt mästarn, att han kommer öfver
en kväll, så får herrn fundera med honom, om han
vill åta sig affärden.»

»Ja, det vore präktigt!» svarade jag, »men bara
han nu förstår sig på saken riktigt?»

»Han ja! Jo, lita på det. Han var här i fjor och
ympa ett par äppelträn åt oss, och det är håken till
karl att ha reda på tockna där ordningar, för bägge
ymparna blomma’ i våras, fast det inte blef några äpplen
på dem, inte. Men det var torkens fel och inte hans.
Jaha, apperpå torken, så förstås, att han tar sig en
tår emellanåt, men si, det ä’ inte mer än hvad som
ä’ regalt, inte.»

»Nå, jag kan undra om han är dyr?»

»Å nej, herrn får väl ackordera me’n. Jag tänker
han tar fäll 36 skilling om da’n och maten, och det
kan det väl vara värdt. Och slängd ä’ han för resten
i litet af hvarje, för han både spränger sten och
murar spisar, och så kan han latin till och med, för
det har jag då själf hört»

»Anfäkta den mästarn!» utropade jag med uppriktig
förvåning, »hvad heter han?»

»Han heter Bergström, vet jag.»

»Nå, är han gammal?»

»Ja, det förstås, inte ä’ han så svårt ung, inte.
Han ä’ väl bortåt ett par och femti, fast han allt ser
ut för mycket mera; men si, arbeta kan han och bara
inte raptussa kommer åt’en så ...»

»Hvad vill det säga?»

»Jo si, det är på det viset me’n, att när han ha
fått ihop en styfver, så ger han sig åf in till Vaxholm,
och blöter opp den, så länge det finns en bankovitten
kvar. Och då ä’ han allt likasom litet oregerlig af
sig några dar; men så när han får sofva ordentligt,
så tar han igen skadan och arbetar så det sjunger
om’et, och då kan han gå på rakt som en myra vecka
ut och vecka in, för si det är bara vid fullmåne
som han super, ser herrn.»

»Det var mig en underlig kurre! Är han gift?»

»Tycker herrn det! Nej då, det har väl aldrig
något kvinnfolk sett på den, inte.»

»Är han då så ful?»

»Jaa, inte ä’ han just vacker, inte. Hur han varit
som ung, det kan jag inte så ackurat säga, för jag
har inte sett’en förr än på senare tiden; men nu ser
han just inte golik ut! Men kvick ä’ han.»

»Såå?»

»Ja då! i fjol hoppa han öfver gärsgåln här som
ett inte ... men då förstås, va’ han arg, för att de
skällde på’n, ett par utaf drängarna. Och sjunger och
gnolar det gör han jämt och samt, så det går undan
med hvad han har för händer. Så nog tror jag, att
herrn ska bli nöjd med honom, alltid!»

»Men säg mig, hvarför kallar ni honom för
mästarn?»

»Jo si, det är så, att han höll på och skulle bli
trädgårdsmästare härom året i Åker nå’nstans, men
så ville det så illa till, att det var just fullmåne vid
Mikaeli, när han kom dit, och då for han in till
Vaxholm	på natten, och så kom han inte igen på
nära åtta da’r, och så blef det ingenting af med den
paschasen, och se’n dess så kallar di honom för
’mästarn’.»

»Och han blir inte rasande för det?»

»Nej, inte när han ä’ nykter; då tycker han tvärt
emot om’et. För han säger det, att det finns många
trädgårdsmästare, som inte vet hälften så mycket som
han, så det är nog reellt, att man ger honom namnet,
när han vet att göra gagnet.»

»Men då vore det ju rättare att kalla honom
’trädgårdsmästarn’?»

»Nej, det vill han inte, för si han påstår det,
att trädgårdsmästare ä’ han inte, eftersom han inte
har någon trädgård, men ’mästare’ kan han gärna få
heta, eftersom han har reda på litet af hvarje i den
vägen. För ärlig och rakt fram ä’ han, och vill inte
skällas för det som han inte är — som många vill
fäll’ det här i världen.»

Mot denna sunda bondlogik hade jag naturligtvis
ingenting att invända, utan nöjde mig med att svara:

»Det skulle vara roligt att få lära känna den
där mästarn! Laga för all del att han kommer hit i
rappet!»

»Jag skall säga åt Ytterbyarn, så kan han få låna
sig en båt af honom och skutta hit öfver i morgon
kväll! — Men jag tror hon går öfver på ost, jag!
Då mojnar det väl ut, och det är så godt att stänga
kvarn och ge sig af ut med noten för att se, om det
finns någon strömming nere i Norrängsviken.»

Och därmed skildes min värd och jag för den
gången. Jag gick ned till stugan och började i tankarna
kasta ut en plan för gångar och rabatter, och sedan
det var gjordt, gick jag in och såg efter i almanackan,
hur det var fatt med månens ställningar och
förhållanden för ögonblicket. Till min stora glädje såg
jag, att det först om tio dagar var fullmåne och att
jag således möjligen innan dess skulle få klart för
mig, hur min blifvande trädgård skulle se ut, och
hvad den omtalade ’mästarn’ skulle duga till, då han
var i sitt vanliga ässe, och månen ännu inte hade
fått det första kvarteret fullt.

*

2.

Den därpå följande kvällen var en särdeles vacker
eftersommarafton. Solen dalade starkt neråt väster,
och väfde in ett bredt band af glittrande guld uti det
klarblå vattnet i sundet mellan de bägge fjärdarna,
medan alarna på stranden återspeglade sig i
långdragna konturer, hvilka sakta darrade för vågsvallet
från en liten ångbåt, som nyss kilat igenom. På
grundet midt emellan stränderna stimmade löjan i stora
hopar, än muntert sprittande upp ur vattnet efter de
dansande myggorna, än själf jagad af någon glupande
abborre, som vältade sin hungriga lekamen tungt i
vattenbrynet, och slog sönder den glittrande spegeln
i stora, vattrade ringar. Då hoppade löjorna ännu
högre upp, och en och annan blef de lättvingade
tärnornas eller de mera gravitetiska måsarnas rof,
när de så där försökte kasta sig ur sitt eget element,
för att försöka sig i ett annat. Min hustru och jag
sutto nere i skuggan under alarna vid sjön och sågo
som bäst på, hur en roslagsskeppare lade ut sina
gransegel, det vill säga, sina klumpiga åror, för att ro
sig uppför sundet, från hvilket strömmen ut mot den
större fjärden merendels gick stark om kvällarna, sedan
den ostliga vinden, som körde upp vattnet, mojnat ut
mot solnedgången. En sommargäst från Vaxholm satt
i sin fisksump ofvanför grundet och trodde, att han
skulle få en fisk; men han lurade sig, ty abborrarna
hade bete för bättre pris än att nappa på hans krokar.

Bäst som vi så sutto, kom en liten dålig ökstock
roende in i sundet från den större fjärden. Vi sågo
att den hade en roddare; men upptagna som vi voro
med att åse skepparens manliga kamp mot strömmen,
gåfvo vi inte vidare akt på den, förr än den efter en
stund lade i land midt för där vi satt oss ned, och
en underlig figur steg upp utur den, drog den med
det vanliga säkra skärgårdstaget upp på land med
fören, såg sig omkring ett ögonblick, tog sig en duktig
buss ur en mellan förskinnet och bröstet framdragen
näfverdosa, spottade på en sten som låg bredvid, och
närmade sig oss med något ojämna steg, eller ett
slags lättare linkning.	Jag hade god tid att betrakta
honom, ty han tycktes öfverlägga om han skulle gå
fram till oss eller taga af på den lilla gångstigen,
som ledde öfver ängen och upp till stugan.

Han var liten till växten och den ena axeln sköt
betydligt upp i höjden öfver den andra, hvarjämte
ryggen på samma sida var något utböjd, så att det
såg ut, som om han burit på en puckel. Halsen var
kort och tjock, och ofvanpå den satt ett lurfvigt hufvud
litet på sned, åt den högra axeln. Hufvudet var betäckt
med en gammal grå mössa, som i någon aflägsen forntid
antagligen varit beklädd med skinn, af hvilken
försvunna härlighet nu mera endast ett par tappar sutto
kvar öfver hvardera örat, icke olika vingarna på
antikens merkuriimössa. Mössan hade en gammal,
ryggbruten skärm, och mellan den och själfva mösskanten
framstucko några ostyriga testar af ett gråsprängdt
hår, som i unga dagar antagligen haft någon icke
obetydlig skiftning åt rödt. Under den tämligen breda
skärmen framblickade ett par små, plirande, gråblå
ögon, starkt blodsprängda och öfverskuggade af ett par
buskiga ögonbryn af mörkare färg än håret. Öfver en
betydligt sneddragen mun tronade en stor, krokig näsa
med väldiga koppärr och en den allra lifligaste
kopparfärg på spetsen och vingarna. Ett tunt och stripigt
skägg gick rundt om ansiktet och hade under hakan
vuxit till en ganska aktningsbjudande längd, men var
bitvis instoppadt mellan en gammal, urblekt svart
spännhalsduk, som tycktes betydligt genera den korta halsen.
Dräkten bestod af en gammal, lappad, gråbrun kavaj,
ett par betydligt illa medfarna mollskinnsbyxor, en
sjöstöfvel och en gammal resårsko, som var mera
snedgången än en rättskaffens skopersedel har rättighet att
vara, för att kunna uppfylla sin bestämmelse. Ett litet
kort, trasigt förskinn med en stor mässingssölja midt
på magen fulländade kostymen.

Den underliga figuren tycktes ändtligen ha fattat
sitt beslut och styrde kosan rakt på platsen, där vi
sutto.

»Guds fred vackert!» hälsade han med ett litet
kort skratt, snarlikt en gnäggning på afstånd, i det
han lyfte på mössan, så att litet mera hår kom fram
mellan skärmen och tinningen; »kan just undra, hur
en ska kunna få fatt på en litteraktör, som ska bo
här på sommarnöje!»

»Kanhända att det skulle vara jag?» svarade jag
i det jag betraktade honom med stigande intresse.

»Ja ja, fan tro’et!» svarade han med samma korta
skratt; »då gick jag inte så galet, sa’ tjufven när han
kom in i sakristian! Jaså, så det ä’ herrn det? Nå,
och det där ä’ väl frun, kan jag tro!» fortsatte han,
i det han med afvig hand pekade på min hustru.

»Det är inte så utan, min gubbe!»

»He he! kunde just tro det! Sämre kunde han
ha fått, sa’ gumman när	hon bjöd man sin palt på
julafton! Jaså, så det är herrskapet som bor på det
här blås-ut-et! Bara barnena, vet jag, bägge två! Nånå,
inte ondt i det! Alltid hinner en bli gammal, om en
bara får lefva! Syns på mig det, som har mina fem
och femti på nacken, och får vara glad ändå, att det
inte svider allt för rasande i benpiporna! Annat lif var
det, när jag kom i tjänst hos gamle majorn på Margretelund, 
och det var fråga om att lägga både melonbänk
och vinkast. Husch hvad det gick och hvad det växte
sen, meloner stora som de värsta kålhufven och söta
som de raraste karameller!»
»Ah tusan!» utropade jag, »är det trädgårdsmästaren?»

»Nej det ä’ det inte!» svarade han gravitetiskt,
»men nog är det mästarn alltid!» och därvid skrapade
han lätt med den ena foten, som hade på sig den
sneda skon; »jag hörde det skulle vara fråga om något
tocke där trädgårdsderangemang, och därför så kvistade
jag hit från Ytterby, för att få mig en liten abervink
om saken.»

»Nå, det var bra! Kom med upp, så ska vi se
på platsen och höra hvad mästarn säger. Men jag är
rädd för att det blir svårt nog, för där är så mycket
sten!»

»Pyh! visa mig den stenbacke, som jag inte skulle
kunna göra en trädgård af! Att där finns sten, det ä’
inte något ondt! När man tar upp den, så slipper man
gräfva gropar för buskar och trän, och så kan man
få stenmur omkring, och det på köpet ändå! Och se
här bara! det finns ju brunn nere på ängen! se det
var riktigt ’klickå’ det, som det står i visan. Se lilla
frua, vatten i trädgård, det är lika så hälsosamt, som
brännvin i kaffe, för se utan det kommer en inte långt,
hvarken med trän eller människor!»

»Nå, hvad säger mästarn nu?» frågade jag, sedan
vi väl kommit upp; »kan det väl bli någonting af den
här platsen?»

»Ja, inte ä’ han lång, men så ä’ han så mycket
smalare! — sa’ flickan om fästman sin. Vänta, ge’
mig se nu!» och därpå började han med långa steg
och förökadt linkande att uppmäta platsen; »usch ja!
här kan bli trädgård som heter duga. Här behöfs bara
jord och duktigt med gödsel, så ska herrskapet få se
hur det ska växa! Jag undrar om här finns någon
spade, jag?»

»Jo, här finns väl en, om den bara kan användas.»

»Den ja! Den skulle man kunna gräfva ner hela
släkten med, om man bara hade någon. Här ä’ gräset
frodigt som en prost; här ska man sätta ner den, så
få vi se hur djup matjorden är! Å — huj! — hvasa’?
skrapar du emot, din bulvan? Jo, gör han så! En ska
få se att här ligger en hund begrafven! Jo, vänta, här
ha vi göken!» och nu skottade han bort jorden från
en stor bullersten, som låg ett par tum under torfytan;
»det var mig en bryggare att vara trind! Nå, du
ä’ väl inte jordfast heller, din krabat? Hvasa’, jag
tror du vill inte sjunga? Å hoj! jo se på fanken,
nu rörde han på sig; jag ska gå in till bonden och
låna ett järnspett, så få vi se kamraten i fyschiomejan!»

Och medan han linkade bort öfver gården efter
järnspettet, stodo min hustru och jag kvar och sågo
helt betänksamt än på stenen och på hvarandra.

»Tänk, om det finns många sådana här!» sade
jag efter en stund.

»Det är nog troligt!» svarade hon.

»Då kanske det kostar mera än det smakar!»
återtog jag litet betänksamt, i det jag inom mig gjorde
ett hastigt öfverslag af hvad kassan kunde tåla.

»Ja, men tänk hvad barnen skulle ha roligt af
några bärbuskar!» inföll min hustru efter en liten
paus.

Och som min lilla, fyraåriga flicka i detsamma
kom fram till oss och såg på mig med sina stora
ögon, som om hon ville bekräfta sin mors utsago,
så fattade jag raskt mitt beslut.

»Gå du in och gör i ordning litet aftonvard åt
mästarn,» bad jag min hustru, »så skall jag språka
med honom under tiden.»

Glad, som en god hustru, när hon fått sin vilja
fram, gjorde hon som jag bad, och om en stund kom
min gamle Merkurius linkande tillbaka med järnspettet.

»Nu ska vi kittla honom mellan ref benen en smula!»
sade han i det han stötte spettet ner i jorden med
en duktig ansträngning; »om nu herrn vill hålla emot
litet med spaden, så ska vi väl se om inte kanaljen
vill komma fram och bocka sig litet! Å — hoj! se
så, krusa inte nu, gubben lilla! jo jo! jag tror du
vände på hufvet, jag! här ska du få se, hur en kan
komma sig opp här i världen, sa’ länsman, när han
blef kommissarie! Å — hi och dra! Å — ho — oj!»

Och efter ett par kraftiga ansträngningar af oss
båda två, rullade stenen omkring på gräsmattan.

»Se så där ja! här ha vi guldklimpen! Den väger
lika mycket som ett stycke bly på ett par pund!
Finns det många tockna där, så nog kommer vi att bli
stenrika alltid!»

»Nå, vill mästarn åta sig att bryta upp backen
här?» frågade jag efter en stund, sedan han tagit
sig en ny laddning mellan underläppen och tandraden;
»och hvad skall mästarn ha om dagen?»

»Ja, se det var ett ord, det! He he! Ge mig nu
se! Jag har allt ett par dars göra till borta vid
Ytterby, för jag ska lägga ett täckdike där också;
men om tre dar ska jag kunna vara här, och får
jag trettisex skilling om dan och maten, och en
pileknarkare emellanåt och ett hyggligt bemötande för
resten, så ska här bli trägård och det i rödaste
rappet.»

»Godt! men jorden? Hvarifrån ska vi få den?»

»Usch jo, det finns väl en vedbacke och en
ladugård, vet jag, och så har väl bondfar något gammalt
dike som behöfver tas upp, och så finns det väl något
i bergskrefvorna också, och det ska vi snoka efter!
Och all grästorfven som blir efter gångarna, den ska
läggas i hög och ruttna i vinter, och så blir det jord
af till våren. Nej se, ta mig dalern tror jag inte
lilla frua bjuder på en smörgås, och det med både
brännvin och öl till! Ja, så ta mig nitton och en
half ska inte här bli trägård och »perså» med åt frun,
och det så sant jag heter Bergström! Och här ska
växa både »daljor» och löfkojor, och bellis ska jag
ta med mig från Ytterby, så det ska bli fint som hin
håle!»

Det låg, trots den ingalunda vackra uppsynen,
och det vulgära språket, likväl något förtroendeväckande 
hos mannen, och sedan han ätit sig mätt,
gjordes saken upp oss emellan, hvarefter han på 
begäran fick en riksdaler på hand, för att därmed lösa
at sin andra sjöstöfvel, som var lämnad till reparation
hos en skomakare i Vaxholm.

»Jaha, och na får jag säga så mycket tack för
välfägnan,» sade han, sedan han räckt fram sin grofva
och valkiga, samt inte särdeles rena hand, och fått
ett handtryck af oss bägge, »ge mig se, hvad är
det nu i dag? Tisdag är det! ja, då kommer jag om
fredag morgon — och sen ska det min själ inte bli
åtta dar till söndan, för kommer jag i tagena, så går
det som det vore smort, sa’ prästen, när han tog
halfvan. Adjö! adjö! Flåhacka tar jag med mig, för
en ska väl hålla sig verktyg själf, när en får bra
betalt, sa’ profossen, när han skar hasselkäppar!»

Och med mössan skjuten något mera på sned an
då han kom, linkade han utför backen ner åt ängen
och till sjön, sköt ut sin öka, klängde sig sedan i
den tämligen ovigt, så att den höll på att vicka öfver
åt andra sidan, svor några mustiga eder öfver
»rankbyttan», som han kallade henne, tog sedan till årorna
och plaskade af bortåt Vaxholm till, under det han
med hes men ljudelig röst sjöng, så att det gaf eko
mot bergväggarna på ena sidan af sundet:

»Och finns det stenar i jordens mull,
så tag din spade och rappa på
men gnäll inte för den sakens skull —
rappa på, rappa på, rappa på!

Och finns det sorger i världens tid,
så tag din knaber och rappa på —
för glädjen är hemma strax bredvid! —
Rappa på, rappa på, rappa på!» —

*


3.

På fredagen kom mästaren mycket riktigt tidigt
på morgonen, och började genast på med sitt arbete.
Det gick ganska raskt undan för honom, men
svårigheterna voro större än både han och jag föreställt
oss, så att jag efter några dagar mycket tydligt såg,
att den fruktade månperioden skulle inträda, innan
backen hunnit blifva förvandlad till rang, heder och
värdighet af trädgård. Bittida och sent var järnspettet
i gång, och den ena »guldklimpen» efter den andra
gräfdes upp ur den sandiga jorden, så att slutligen
fanns där materialier nog till en ganska respektabel
stenmur omkring åtminstone en god del af mina ägor.

Sedan alla möjliga jordtillgångar blifvit tillvaratagna, 
fattades dock en hel del fyllnad för busklister
och rabatter, och slutet på den visan blef, att jag en
vacker dag måste tala vid en skutskeppare att skaffa
mig en last trädgårdsjord från Stockholm. Så skulle
den köras upp från stranden där den lades, och det
var nu i början af andra veckan, då jag till min
förskräckelse fick se, att det just morgonen därpå
var fullmåne, och att jag således kanske skulle få
stå där med min halfuppbrutna backe. Vi lade alla
märke till att »mästarn», som alltid annars gnolade
och sjöng, vid sitt arbete, blef allt tystare och tystare,
ju längre det nalkades till den betydelsefulla dagen.
Han kunde stå där långa stunder med spaden i hand
och hufvudet på sned och se mycket fundersam ut,
och det låg ett bittert	och missmodigt drag omkring
den redan förut tillräckligt sneda munnen. Stenarna,
som han annars alltid hade ett skämtsamt ord åt,
när de lågo i vägen för hans spade, fingo nu uppbära
ganska beska piller, och de hedersnamn han gaf dem,
voro just inte alltid de vackraste. Jag började undra
öfver hvad som kunde ligga till grund för denna
förändrade sinnesstämning, och föresatte mig att
försöka komma underfund därmed, både af ren nyfikenhet 
och därför att mannen ifrån första stunden
väckt icke så litet intresse hos mig.

På eftermiddagen före fullmånsdagen, blefvo spadtagen 
allt mera långsamma, och som vi	några timmar
förut varit af litet olika tankar i fråga om läget och
utseendet af en rabatt, som jag ville hafva liggande
snedt emot gången och med formen af en snäcka,
men som	mästarn	ville ha äggformig och liggande
rätt emot gången, så gick jag till honom och försökte
att få ett samtal i gång.

»Hur är det fatt med mästarn? Han ser så
fundersam ut! Mår inte mästarn bra?» började iag,
tämligen oväntadt som det tycktes, ty han såg på
mig helt hastigt från sidan, och svarade sedan
tämligen tvärt, i det han vände sig bort:

»Tycker herrn, att det går för långsamt med
arbetet då, eftersom herrn frågar?»

»Det har jag inte sagt; men att det är någonting
i vägen, det slår inte fel.»

»Ja, det ä’ de förbannade stenarna som ä’ i vägen,
annars vet jag just ingenting,» återtog han torrt, i
det han började gräfva igen.

»Mästarn kan gärna göra rabatten efter eget behag,
ifall det skulle vara det, som gjort honom misslynt,»
fortsatte jag envist, i det jag satte mig på ett
gungbräde strax invid; »inte ska vi bli ovänner för en
sådan småsak.»

»Det är väl herrn, som ska ha trädgården och
inte jag,» svarade han lika kort som förut; »och om
herrn vill lägga sina rabatter på längden eller på
tvären, så mig gör det detsamma!»

»Nu skulle det allt vara skönt att få litet regn
på det här!» fortsatte jag, i det jag makade mig
närmare; »och jag tänker väl också, att torkan skall
ge med sig nu, eftersom det är fullmåne i
morgon.»

Jag såg tydligt, hur han ryckte till vid dessa
ord, som om en nål stuckit honom, eller som han
skulle trampat på något hvasst föremål. Han strök
sig med vänstra handen öfver pannan, som för att
torka bort svetten, och sade efter några ögonblick,
i det han envist höll blicken riktad åt andra sidan
af backen, liksom undveke han min:

»Tror herrn, att månskiftet har något att betyda
då?»

»Ja, det tror ja g visst!» svarade jag, »isynnerhet
i fråga om väderleksförändringar! Åtminstone tycker
jag mig ha märkt det här ute i skärgården.»

»Hm!» sade han med långt utdragen ton, i det
han stötte spaden midt i en grästorfva, »det är inte
bara väderleken, som månen har att göra med! Det
är allt en underlig kropp, den där mångubben, ska
herrn tro!»

»Hvad menar mästarn?»

»Å, det kan vara detsamma hvad jag menar!»

»Nej, säg ut nu. Jag tycker det är roligt att
höra andras tankar om sådant där.»

»Jo si, det är min själ inte för ro skull som
han går däroppe och vankar och tar af och tar till
och ser ’melankolisk’ ut om nätterna: Han har mer
göra med oss än vi tror, och det är mycket som
händer här nere, som han går och ställer till
däroppe.»

»Tror mästarn det?»

»Ja hvarför skulle folk ha så mycket känning
af’en, annars? Di som ä’ sjuka till par exempel, bli
di inte alltid värre vid månskiftena? Och finns det
inte klokt folk, som bli galna när mån’ blir full, och
kloka igen när han börjar på och nyktra till? Och
drar inte mån’ till sig vattnet, säger di, som har varit
i Amerika och därute i storsjön ... och barn som ha
mask, blir inte di alltid värre vid nytändningar och
nedan och tocke där? Och kritterna sen? Tror inte
herrn att de känner af’en också? En arg tjur ä’ alltid
argare mot månskifte, och det vet väl hela världen,
att om en ko bär i nedan, så sinar hon sedan hvar
gång det lider till ny. Och ta herrn och sätt en
buske eller ympa ett träd vid fullmåne, så vill jag
vara skapt som en strömmingsnacke, om den ympen
går till eller den busken tar sig! Nej, det är allt
en förbaskadt underlig kropp, den där mångubben,
ska herrn tro!»

»Det låter, som mästarn själf skulle ha varit utsatt
för honom på ett eller annat sätt.»

»Jag?» utropade han med samma ryckning som
förut; »hvarför just jag mera än någon annan?»

»Ja, inte vet jag! Jag bara tänkte så, eftersom
mästarn blef så ifrig.»

»Hå kors, inte tyckte jag, att jag var ifrigare
än annars! Men se, när en börjar tala om de där
sakerna, så blir en alltid litet underlig till kuraget.
Som till par exempel den här aftonstjärnan, den där
stora, herrn vet, som en ser om kvällarna se’n solen
har gått ner ... nog ä’ det en underlig kurre, den
också!»

»Hur så, det har jag inte hört!»

»Å hör nu, nu spektaklar herrn med mig. Liksom 
inte herrn skulle veta det lika bra som jag!»

»Nej, jag försäkrar mästarn!»

»Nå så ska jag tala om’et då, så vet herrn det
till en annan gång! Hon byter om, ser herrn, och
när hon varit aftonstjärna ena året, så blir hon
morgonstjärna det andra. Skulle en kunna tro det, att di
har tockna där ordningar för sig däroppe? Och så
tredje året så ä’ hon aftonstjärna igen. Och hvarför
skulle hon gå se så där och spankulera fram och tillbaka,
om det inte skulle ha något att betyda?»

»Nå, vet mästarn hvad det betyder då?»

»Nej, det vete tusan och inte jag, men si att
det har någonting te betyda, det kan jag slå mig
i backen på.»

»Kan det inte helt enkelt betyda, att hon bara
flyttar sig närmare och längre bort ifrån solen, tror
mästarn?»

»Nej, hör nu, dum ä’ jag, men så dum ä’ jag
inte, att herrn kan få i mig det! Har kanske herrn
eller någon annan sett henne flytta sig då? Och hur
skulle hon kunna flytta sig intill solen, som ideligen
kilar ikring himlahvalfvet själf? Han lär min själ inte
ställa sig och vänta på’na, han!»

»Ja, men solen står ju stilla!»

»Gör han också? Då vore det väl bäst att herrn
lät bli och tog upp trägård här, för då skulle det
inte komma att växa mycket! Nej, låt bli det! Han
gör allt som vi, går och lägger sig om kvällarna
och stiger upp om mornarna och det undan för
undan!»

»Det vill säga: så ser det ut för oss, ja!»

»Ser det så ut, så är det väl så också, kan jag
tro! För det vet jag, att ser ett träd visset ut, så
är det visset också, och ser jag, att det är mask
på kåln, så är det mask på’n, så inte ska vi tala
vidare om den saken, inte. Nu var det någonting
annat, som jag skulle vilja fråga herrn?»

»Nå, hvad skulle det vara?»

»Jo, jag ville fråga, om jag skulle kunna få tre
riksdaler just nu med detsamma.»

»Det skulle väl kunna gå för sig. Men mästarn
sa’ ju, att han ville ha alltsammans på en gång. Det
var ju fråga om att köpa sig en päls till vintern,
tyckte jag?»

»Ja, det var nog så, och jag kan få köpa en
fårskinnspäls utaf bonden i Svinninge för 20 riksdaler,
och den är redan påtingad; men se, nu skulle jag
vilja ha tre riksdaler med detsamma.»

»Nå, hvad ska mästarn ha dem till?»

»Jaså, ska jag skrifta mig också? Jag tänkte annars,
att jag hade väl så pass mycket innestående, att det
kunde räcka till tre riksdaler!»

»Naturligtvis gör det det, och se här har mästarn
dem. Och så bär det väl af in till Vaxholm, kan jag
tro?»

»Ja,» svarade han något dröjande, »det var inte
så utan att jag tänkte dit.»
»Jo jo men! Och sedan får jag väl vänta på att
få min lilla anläggning färdig, gissar jag?»

»Hvarför det då? Åhå, di har varit framme,
gubbarna, märker jag! Nånå, har man nån’ svaghet så
nog får man höra talas om’en! sa’ haren när han sprang
för kattungen! Men herrn kan vara trankil; gubben
ä’ gammal nu, han orkar inte hålla på så länge som
förut. I öfvermorgon är jag här igen, och då ska
spaden få se sig om efter rostfläckarna!»

»Men hvarför skall mästarn promt ge sig af in till
Vaxholm?»

»Hvarför? Jag vet ingen krog på närmare håll.»

»Är det så nödvändigt, att det just skall vara en
krog?»

»Ja, det ar det.»

»Se så, var karl nu för en gång och försök att
segra öfver frestelsen. Mästarn är ju en duktig arbetare;
det är skam att vara en stackare bredvid!»

»Ja, jag hör att herrn säger det!» svarade han
med ett eget ljud af bitterhet i rösten; »men det är
ingen konst att vara hög så länge en har ett kyrktorn
att sitta på, sa’ kråkan åt kyrktuppen! Försök att krafla
nere i smörjan, så får herrn se. Men nog kan jag
låta bli fara till Vaxholm, om herrn vill ge mig ett
halfstop brännvin här ute.»

»Nej, det vill jag inte.»

»Ja, då knogar jag mig allt af på kvällskvisten,
och om lyckan är god, så kommer jag igen i morgon
kväll. Se, bara det värsta är öfver, så går det väl för
sig sedan!»

»Skulle det inte vara bättre att försöka en gång
att låta bli det där?»

»Nej det skulle det inte. När det är fullmåne,
så får jag lof att supa.»

»Hvarför det?»

»Därför att jag inte kan vara nykter!»

Och med de orden lade han spaden ifrån sig,
strök upp mössan på skulten, tog sig en duktig buss
ur sin näfverdosa, och linkade af neråt ängen, i det
han smågnolade för sig själf:

»Lude-lude-lej!
Månfar, skynda dej;
nftr du i kväll
tittar upp öfver skogen,
sitter jag glader och säll
och nickar åt dig på krogen!
Lude-lude-lej!»

Inom några ögonblick var han nere i sin gamla
ökstock, som låg vid notbryggan, och när jag en stund
efteråt kom upp till kvarnen, hörde jag honom ännu
ute i sundet, hur han sjöng med hotande ton, i det
han tog häftiga tag med årorna:

»Lude-lude-lej!
Månfar, akta dej!
Minns nog en kväll,
när du inte var nykter,
då var jag glader och säll
nu ä’ jag skral och betryckter!
Lude-lude-lej!»

*

4.

Hela den följande dagen gick till ända, och jag
hörde inte ett kvitt af min mästare. En fiskare på ön,
som varit in till Vaxholm med strömming på morgonen,
påstod sig ha sett honom sofvande uppe på kvarnberget, 
där nu den vackra villan står med den gamla
kvarnen till underlag, och när han hade väckt honom
för att försöka få honom med sig ut, så hade han bara
tittat upp med ena ögat, vändt sig om på andra sidan
och somnat igen, sedan han först mera uppriktigt än
höfligt bedt fiskaren göra ett besök på en plats, där
degne icke ansåg sig hafva det ringaste att uträtta.
»Så nu lär herrn allt få titta efter mästarn på
några dar, för han var allt riktigt inne i dona!» sade
fiskaren tröstande, i det han gick sin väg.

Jag kunde på hela dagen inte få honom ur mina
tankar. Hvad kunde det vara, som så där vid hvarje
fullmåne dref honom till att sätta sig själf i samma
tillstånd som den jordiske drabanten? Var det helt
enkelt en af dessa psykologiska gåtor, som mänskligheten 
har så godt om i sina svagheters och synders
öfverfulla rustkammare; eller fanns det något aggande
minne från hans förflutna lif, som var orsaken till hans
beteende? Jag vet inte, hur det kom sig att jag antog
det senare, och sedan jag väl blifvit ense med mig
själf därom, så började jag starkt fundera på, huru
jag skulle komma underfund med hvad det var, som
så upprörde honom, och som han var så angelägen om
att kunna glömma!

»Du skall få se att det är någon olycklig kärlek,»
menade min hustru.

»Han ser inte så ut!» påstod jag; »hvem kan val
tänka sig, när man ser den där sneda, kostliga figuren,
att någon kvinna nå’nsin kunnat	kasta en blick af
annat än ömkan eller afsky på honom!»

»Det skall du inte säga!» fortfor hon helt ifrigt,
som alla fruntimmer, när de komma in på detta kapitel;
»för det första har han inte alltid sett så ut som nu,
och för det andra tror jag, man har tillräckligt bevis
på, att vi kvinnor aldrig fästa oss vid utseendet, när
det gäller den vi tycka om. Hur skulle annars alla fula
karlar kunnat bli gifta?»

»Jaja, du har kanske rätt!» svarade jag, slagen
af detta dräpande argument; »och jag skall nog vid
tillfälle försöka att leta ur honom hemligheten.»

»Åja det lär väl inte bli så svårt! Karlarna kunna
sällan tiga med sådana saker; vore det fråga om en
gammal gumma, så fick du minsann ingenting veta.
Det är bara de så kallade pratsjuka kvinnorna som
kunna tiga, när det gäller hjärteaffärer.»
»Om en karl frågar dem kanske. Men inför
hvarandra?»

»Nå, det är ju en helt annan sak.»

»Ja, det har du rätt i!» medgaf jag, som af
gammalt kände kvinnornas ypperliga logik; »och när
jag nu får veta något om mästarns förflutna lif, så
skall jag tala om det för dig!»

»Jag lär väl inte bli den enda, som får veta det!»
sade min hustru leende, i det hon gick ifrån mig,
lämnande mig ensam kvar uppe på kvarnbacken, där
jag gjorde mina reflexioner öfver, att hon antagligen
skulle komma att få rätt.

Kvällen kom med det härligaste månsken. Icke
en vindfläkt rörde sig, och det låg öfver hela naturen
detta transparenta skimmer, som liksom förklarar allt
hvad man ser omkring sig, därför att det döljer
detaljerna som i en fin slöja och låter det helas former
framträda dämpade och mildrade. En sådan månskenskväll 
tycker man snarare, att man känner föremålens 
färg, än att man verkligen ser den! Den finnes
där, men huru obestämd i all sin bestämdhet. Det
är som om de matta strålarna af det från månskifvan
återkastade solljuset lade en förtrollning öfver allt
hvad ögat kan omfatta. Det landskap som vid fullt
dagsljus synes leende och mildt, blir nu storartadt
och djupt; den skoglösa backen med sina kringströdda
stenblock, som i solskenet synes på poesilös och torr,
blir i månskenet förvandlad till en bruten och
omväxlande mark, på hvilken de förlängda skuggorna
från buskar och stenar måla de mest egendomliga
scenerier. Det lilla stalpet mellan två stenar blir till
ett bråddjup, de fintoppiga enbuskarna på sluttningen
se ut som stora, ur djupet uppstigande trän, och
återspeglingen från stränderna är så mörk och mättad
af färg, att man tycker sig se vattenspegeln börja
där månstrimman glänser. Och ute på fjärden, huru
afstånden förminskas! Det längst bort belägna landet
kommer så nära, att man tycker sig kunna kasta
ditöfver, och de mellanliggande holmarna se ut som 
skjutande uddar af det aflägsna landet. Och till ram
för allt detta den djupblåa etern med sin mattslipade
kupa, och till grundstämning den djupa tystnaden,
som endast någon gång afbrytes af ett aflägset årslag
eller en hemskyndande nattfågels korta skri. Och bäst
som man då sitter där i nästan andlös njutning af en
vaka, som har drömmens alla fantastiska behag, så
kommer bullret af en annalkande ångare och kastar
drömmaren midt in i verkligheten. Dess röda och gröna
lyktor lysa långt bort öfver den mörka vattenspegeln,
maskinen bultar sina taktmässiga slag, aflägsna röster
höras — en raket sprakar plötsligt till och söker
fåfängt att likna de himmelska ljusen, han slocknar
just under själfva försöket, och i stället för den
präktiga elddrake, som steg upp med så mycket buller
och bång, faller en simpel trästång ner igen, tacksam
om hans fall kan höras som en enstaka plumsning
långt borta på sjön. Men i alla fall blir man vaken,
lifvet gör sig påmint på nytt — fastän det liksom
landskapet får ett förmildrande drag utaf månljuset,
som flödar ner från den utbrunna vulkanen däroppe.

Ungefär så där satt jag och tänkte för mig själf
uppe på kvarnbacken, då jag mekaniskt fäste min blick
på ett aflångt, mörkt föremål ute på den mindre
fjärden åt Vaxholm till. Det var en farkost, det såg
jag nog, och att den roddes af en ensam man såg
jag också, när han gled fram förbi den långt 
utskjutande udden af Kammarholmen och på detta sätt
kom midt i månstrimman. Men när den kom närmare,
såg jag, att det inte garna kunde vara någon äkta
skärgårdsbo som rodde den. Ty det var i sanning en
underlig rodd. Än lyftes den ena åran högt upp i
luften, än den andra; än tog roddaren ett duktigt
tag med en åra, så att farkosten svängde rundt
omkring och det såg ut, som om han vände om igen
åt samma håll hvarifrån han kom. Men hur det var,
så svängde den rätt igen, och närmare och närmare
kom båten. Snart såg jag, att det var ökstocken och
att roddaren var min saknade »mästare», som således
höll sitt löfte och kom tillbaka på kvällen. Att döma
efter rodden fruktade jag dock, att hans tillstånd
måtte vara tämligen osäkert hvad hufvudet beträffade,
och att denna osäkerhet hade betydligt meddelat sig åt
både armar och ben.

Det dröjde tämligen länge innan han lade i land.
Jag begagnade mig af detta dröjsmål för att stiga
upp från min förra plats och begifva mig af upp
till kvarnen, från hvilken jag hade en bättre utsikt
neråt ängen, och under hvilken jag lätt kunde dölja
mig i det där rådande dunklet. Jag kröp således upp
på syllarna bredvid den väldiga bjälke, som tjänade
till grundpelare för den gamle hedersmannen från 1727,
och inom en kvart eller så, sedan jag förut hört ett
förvirradt buller af ramlande åror och i vredesmod
kringkastade brädlappar, såg jag den sneda figuren
komma upp ur skuggan nere vid sjöbryggan och med
vacklande steg beskrifva de mest besynnerliga krokar
under vandringen öfver den lilla ängsbiten, som låg
i fullt månljus. Sedan han några ögonblick varit
bortskymd af körsbärsträden nedanför stugan, såg jag
honom komma upp på backen och styra kurs rakt på
kvarnen där jag satt.

»Nå, ändtligen!» tänkte jag för mig själf; »få nu
se, om jag skall få någon förklaring på min kära
mästares ’månförskräckelse’.»

Och jag drog mig ännu mera tillbaka i kvarnens
skugga, väntande på hvad som komma skulle.

*

5.

När »mästaren», efter många slingringar och
ofrivilliga stötar mot stenar och buskrötter, ändtligen
kommit upp till kvarnen, där jag satt, stannade han
ett ögonblick, slog omkring sig med högra armen,
i det han med den vänstra strök af sig den
tillbucklade mössan, drog därpå en djup suck, snarlik
ett stönande, och kastade sig därefter rak lång ned
på marken, i det han knöt handen emot månen, som
rund och skinande stod och tittade upp öfver
skogstopparna i söder.

»Låter du bli och glo på mig,» mumlade han, i
det hans högra hand mödosamt letade sig ned i ena
kavajfickan, ur hvilken han slutligen efter många
ansträngningar drog upp en halftömd brännvinsbutelj,
»eller också slungar jag buteljen i synen på dig, din
rundgattade kanalje! Hvad säger du för slag? Grina
i fanoma, där oppe, där du sitter och drar mungipan
på sned och plirar med ena ögat! Jag har ju sagt
dig, att jag hvarken vill tänka på dig eller på henne
eller på något annat än den här!» och nu tog han
sig en duktig klunk ur buteljen, hvarpå följde ett
långdraget ’äh-h’! därpå ett ögonblicks tystnad, i det
han vaggade fram och tillbaka, och så började han
plötsligt att, i det han lutade sig tillbaka mot ena
armbågen, halfgnola med lallande röst:

»Jag var så ung på förvillande stig,
ha ha ha, villande stig!
Och aldrig jag såg nå’n annan fin dig,
hjärtevännen så fager och fin!

Du minns det var på mitt tjugonde år,
ha ha ha, tjugonde år!
Du skrattade åt mitt röda hår,
hjärtevännen så fager och fin!

Så kom där en ann’ och fästade dig,
ha ha ha, fästade dig,
och sedan så gick det på sne för mig
hjärtevännen så fager och fin!»

»Men det ska tusan sörja!» afbröt han sig själf
med vredgad stämma, i det han skakade buteljen, och
tittade i den, medan han höll upp den mot månljuset;
»så länge det finns något i den här, så går det väl an!
Hej, gubbar! Lustigt är det i alla fall att sitta så
här och känna, hur det dansar om i hjärnan, och veta
ändå, att det sitter någon fan därinne och skriker
om ett bortfuskadt lif ...  Hvasa? Hvem påstår, att
mitt lif är bortfuskadt? Kallar di mig inte mästarn?
Då ä’ jag väl ingen fuskare, inte! Men nog vet jag
hvad jag kunnat vara, om inte du setat där och glott
och gjort natten till dag, din kanalje!» och nu hytte
han på nytt åt månen, »hvem hin håle bad dig lysa
den natten just? Hade det varit mörkt då, så hade
jag ju aldrig sett, hur han kysste flickan min ... och
den andra gången då lyste du inte då, inte! Hade det
varit ljust då, så hade jag väl aldrig lagt honom i
skallen med ...  Hvad nu? Hvem säger, att jag var
den som gjorde det? Är det du, din flintskalle, som
pratar i vädret där oppe?»

Och med en min af ytterlig förskräckelse stirrade
han uppåt månen, i det han liksom afvärjande sträckte
handen med buteljen framför sig.

Då föll det mig in där jag satt, att om jag gick
in på hans förvirrade tankegång och försökte att
spela mångubbens roll med att kasta in ett par repliker
i hans monolog, så skulle jag kanske få veta hvad
det var, som tryckte på hans sinne.

Sagdt och gjordt, jag bad i tankarna den skinande
drabanten däruppe om ursäkt, och med halfhög stämma,
som jag gjorde så djup jag kunde, svarade jag inifrån
kvarnen där jag satt:

»Visst är det jag, din tok. Hvem har bättre reda
på det än just jag?»

Effekten utaf dessa på måfå framkastade ord var
lika storartad som ögonblicklig. Som om en fjäder
hade kastat honom upp från marken, stod mästarn
där, vinglande på sina ostadiga ben, mössan hade fallit
af honom, och buteljen slant utur hans hand ner i
gräset och rullade först långsamt och tvekande, men
sedan allt fortare och till sist med väldiga hopp ner
i en stenhög, där den med ett gällt klingande och ett
par högljudda »kluck! kluck!» gick all världens väg
tillika med sitt dyrt förvärfvade innehåll.

Den egendomliga figuren stod där nu med två
tomma händer och stirrade med den mest målande
förskräckelse upp till månskifvan; jag började redan
ångra mitt djärfva tilltag, då jag märkte, att
förskräckelsen försvann lika hastigt som den kommit,
och att han med den rusiges lätthet att öfvergå från
den ena sinnesstämningen till en annan, började sansa
sig och drog munnen till ett bredt, nästan medvetslöst
grin, i det han dock fortfarande med en viss respekt
sneglade uppåt och yttrade med ett oefterhärmligt
komiskt tonfall:

»Å fanken! jag tror du har fått mål i mun, din
krubbitare! Nej, hör nu, det här börjar bli ruskigt,
sa’ bonden, när hästen bad honom gå hem och lägga
sig! Jaså, du ä’ språksam den här gången? Nå kör,
då! om du vill så skall vi konvalsera litet om gamla
affärder! Hvem fan bad dig lysa den där natten?»

»Hvem bad dig vara dum och tro att flickan tyckte
om dig?» återtog jag, halfhögt som förut.

»Ja, jäkeln i det du ... det var ett ord!» svarade
han med ett språng åt sidan, i det han knäppte med
fingrarna; »du har väl aldrig varit så dum du, inte?
Där oppe har ni väl annat för er, än gå och krångla
med kärlek och trädgårdsmästeri och tocke’ där, som
vi påta med här nere på jordklimpen? Hvem som
bad mig, frågar du, gubbas? Ja, säg det du? Jo, ser
du, det var ett par stycken gökar, som jag hade litet
otaldt med den tiden! Den ena hette hjärtekornet, du,
och den andra hette tjugu år, ser du — och så fanns
det en till, som hette den syndiga människan, du! Det
där har du naturligtvis aldrig haft något att göra med,
du, inte — och därför kan du sitta där oppe och vara
stursk och grina en annan syndare midt i synen, tycker
du! Men ser du, så var det med mig, och skälm den
som gör sig bättre än han är — och sämre jänta har
nog en karl gått åt Helsingland för, än den, du! Minns
du, hur vacker hon var?»
»Åja, hon gick väl an!»

»Nej drag du ner åt skogen,» utropade han häftigt,
i det han knöt handen på nytt upp åt luften; »gick
hon an! Nej ser du, nog har du gluttat in genom
många fönster i din dar, och nog har du sett mycket
vackert och fint — men så djäkeln stenspränga mig,
om du har sett någon rarare tös än Karin var, när jag
lärde känna henne! Men det var karlarna som skrämde
bort henne — för di var kring henne som snöskator
kring ett körsbärsträd, och nog försökte jag vara
fågelskrämma, men det gick inte! Det vill säga, inte skrämde
jag dom inte, men nog sjutton gick det för sig att
skrämma bort henne alltid! För hvad hade jag att
bjuda på? Jo du, det ska jag säga dig, min gubbe,»
och därpå började han att sjunga med långt utdragna
toner:

»Ett trofast hjärta det var min skatt
och ett par armar, som hette duga;
men inte hade jag klocka och hatt
och inte ett tecken till stuga!
Ding dudililej!
Och inte kunde jag ljuga!»

»Och ser du, det ska man kunna, för annars går
det inte, hvarken med töserna eller med
trädgårdsaffärerna! Och därför är det som det är, och en
stackare är jag, och en stackare blir jag, och det är
ditt fel alltsammans.»

»Hvarför tog du dig inte en annan?» frågade jag.

»Ja, det var väl så förbaskade lätt, det, tycker
du? Hvarför tar man sig inte en annan, när hjärtat
är så proppfullt med en, som en höstgrop full med
potatis! Jag vet nog att Matts Persons Greta hade ett
godt öga till mig, för hon var rödhårig hon som jag,
och tyckte att vi passade bra till färgen att gå i
par — men, den som inte ville vara med om den
påselningen, det var jag det! Men det där angår dig
inte! För jag säger ännu en gång, att det var ditt
fel alltsammans. Hade du inte lyst så vackert, första
gången jag såg henne på dansen hos nämndemans, när
hon stod utanför logen och satte upp sitt långa hår,
som hade fallit ner, när hon dansade, så hade jag
aldrig blifvit så tokig i henne, som jag blef ... hade
du inte en annan gång skinit så där gentilt om natten,
när vi åkte till julottan i Åkers kyrka, och jag satt
bredvid henne i släden och körde trädgårdsmästarns
Brunte, så det knakade i isen, och hon blef rädd och
slog armarna ikring mig för att hålla sig fast, så hade
jag aldrig friat till henne, och hon hade aldrig sagt
ja i förskräckelsen heller ... och sedan, när nya
skogvaktarn kom till majorn på Margretelund ...»

»Ja, hade du då inte varit så häftig, så hade
hon kanske varit din ännu!» halfhviskade jag på måfå.

»Häftig, sa’ du? Ha ha ha! sa’ du häftig! Ja,
inte vet jag, hur ni bär er åt däroppe, om ni får se
er fästmö i famnen på en annan; men nog tusan ska
man ha en iskällare i magen här nere för att tåla vid
den leken utan att blekna!»

»Men om nu skogvaktarn höll i henne mot hennes
vilja, och stal kyssen af henne?» fortsatte jag.

»Hej, gubbas!» skrek mästarn med ett nytt skutt,
»har du sett något svart lysa i mörkret? Stal kyssen,
sa’ du? Hur du lurat någon förr du? Då var det
åtminstone en riktig stortjuf till karl, för nog räknade
jag till åtta så säkert som en! Och nog raggen stod
hon bra stilla för att stå där mot sin vilja, det såg
nog du lika bra som jag.»

»Om nu också så vore, skall man därför bli en
sådan stackare som du?» återtog jag med straffande
ton.

»Ja, det är lätt att säga för dig, som går där
oppe och vankar, och inte behöfver hvarken husrum
eller kläder, och inte har några krogar som stå och
vinka i vråarna! Var människa du, så får du se, hur
godt det är! Gå där du med ett hjärtesår som svider,
och se hur folket pekar fingrarna åt dig, och känn
hur det känns att bli bortkörd, för det man slagit en
lymmel i skallen, så att han låg och kippa’ efter andan ,
i en sex veckor, innan de fick lif i honom igen, och
ta reda på hur det smakar att sitta på 28 dygns vatten
och bröd för det omaket, så ä’ du väl så lagom rund
i synen, tänker iag. Och gå se’n omkring land och
rike och försök att ärligt förtjäna ditt bröd, och bli
bortsparkad som en hund, för att inte betygena ä’
klara, och var nu ett dygdemönster om du kan! Ser
du, den ekluten har jag smakat på, du, och det är
ditt fel alltsammans säger jag! För hade du inte lyst
de förra gångerna, och hade du lyst den natten då
jag slog honom, så hade jag varit en bättre karl än
jag är, det kan du börja att ta utaf på i morgon kväll,
om det roar dig!»

»Det är så vigt att skylla på andra!» inföll jag
med djup ton.

»Nej du, det ä’ inte så vigt, som du tror!» svarade
han med redigare stämma och med ett uttryck af
sorg, som rörde mig, »det är inte så vigt som du
tror, säger jag dig ännu en gång! För det känns nog
krångligt i hjärtat ändå att vara en stackare och inte
kunna hjälpa det! Tror du inte, att jag mera än en
gång försökt att ge tusan, om du skiner eller inte?
Tror du inte, att jag arbetat så att stenflisorna flugit
omkring mig? Men ser du, min gubbe, det finns
någonting på jorden, som är ett helvete, fast kanske
inte läsarprästerna ha reda på det, och det är att
komma ihåg! Hvad gör det att man svälter, bara man
inte kommer ihåg att man varit mätt? Hvad gör det
att man är olycklig, bara man inte kommer ihåg att
man varit lycklig ... och ser du, när den hågkomsten
kommer som en svart uggla och flaxar kring öronen
på mig, då får jag lof att dränka henne, ser du! Och
mycket annat med! När väder och vind och arbete
och år hade barkat mig, så att ingen kände igen mig
mera, så kom jag hit igen, och då lyste du på en
annan sak, som just inte var så rolig att se! Du vet
nog hvad jag menar, fast du sitter och ser oskyldig
ut, din trindskalle! Skogvaktaren var död, och Karin
var död, och barnungarna gick och tiggde i gårdarna,
och nu är den äldsta inne på Rindön som försvarslös,
och den yngsta skjutsas från bonde till bonde som
fattighjon, och det, skall du tro, svider i själen att
se och icke kunna hjälpa.»

»Hvarför kan du inte hjälpa då?» frågade jag.

»Hvarför? Jo det tycker jag just om, att du frågar!
Jag kan inte hjälpa mig själf, mycket mindre andra.
Tror du kanske det är för fett att gå här och ympa
ett träd åt en bonde, och spränga bort en sten åt en
annan, eller att ha en backe att ta upp en gång
hvart tionde år? Nej, min gubbe, det hörs, att du
inte har reda på hur det går till här nere, hur mycket
du än kikar på det dina tolf gånger om året. Har
du nånsin försökt hvad det vill säga att kunna lägga
ihop en styfver, fast di påstår, tockna där som
littraktörn därnere, att du har så mycket silfver att komma
med! Nej du, det är inte så lätt att bli bankovitten,
när man är slagen till runstycke!»

»Och när man en gång i månaden tar sig ett
duktigt rus!»

»Ja, något ska man väl roa sig med, och du som
vet hvarför det är ... jag har aldrig sagt det åt någon
annan, du skulle väl allra minst komma och slänga det
i synen på mig, tycker jag. Jag undrar hvad du skulle
göra, om du vore i mitt ställe?»

»Jag skulle gå och lägga mig!» svarade jag.

»Ja, anfäkta det ... du sa’ något du! Tänk om
jag skulle ta och knoga mig upp på höskullen och ta
mig en lur! Hvad säger du om det? Kan du lofva
mig, att du låter bli och gapa på mig, om jag gör
det?»

»Du vet ju, att skogen ligger för, så att jag inte
kan se dig.»

»Det är riktigt! Det är tusan hvad du blifvit
resonlig och förståndig af dig i natt! Och ändå är
du lika full som jag, fast du kanske bär ditt rus
litet stadigare! Men inte ska du ge mig moralkakor,
för att jag tar mig en tår — jag är inte på röken
oftare jag än du. Men det vet jag, att hade hon hållit
af mig som jag höll af henne, så hade det blifvit en
annan karl af mig, än hvad du nu ser, din himlaost!
För ser du, nog hade jag ett växtöga, som hade kunnat
spricka ut, och bära både blom och frukt, men det
frös bort den natten, som du lyste på kyssarna, och
fanns det något kvar efter den betan, så gick det åt
fanders den natten, då du inte lyste! Därför så säger
jag dig att det är ditt fel alltsammans, och därmed
kan vi ha språkat nog. God natt med dig, ge dig
nu af snart i nedan, så jag kan bli människa igen.»

Och därmed vinglade han af neråt backen åt
ladugården till, där han hade sitt nattkvarter, och
jag såg, hur han hela vägen hytte med sin knutna
näfve åt månen, som gick så lugn och strålande där
uppe i den mörkblå etern, som om han aldrig haft
annat än lycka och glädje att skina på här i världen.

När jag väl hade hört luckan till höskullen gnälla
på sina gångjärn, gick jag ned från min tämligen
obekväma plats och begaf mig tankfull af neråt
byggningen, inom mig tacksam och glad öfver att jag
hade tak öfver hufvudet, och under detta tak väsen,
som voro mig kära och dyrbara. Men man spelar inte
ostraffadt månens roll, och jag drömde om natten,
att invid min säng stod en klart skinande figur med
ett trefligt månskensansikte och förebrådde mig, att
jag på ett så opoetiskt sätt inblandadt honom i
jordelifvets mödor och besvär. Det trefliga ansiktet blef
allt bistrare och mörkare, slutligen tyckte jag, att
han ville strypa mig — jag gjorde en häftig rörelse
med armen och — vaknade vid att vattenkaraffinen slog
i golfvet.

*


6.

Det var stora ljusa dagen. När jag hunnit sansa
mig litet, såg jag på klockan och fann, att hon var
half sju. Utanföre hörde jag tunga slag utaf en hacka
eller spade, och en hes röst som siöng helt gladeligt:

»Och finns det stenar i jordens mull
så tag din spade och rappa på!
Men gnäll inte för den sakens skull!
Rappa på, rappa på, rappa på!» —

Jag steg upp och tittade ut genom fönstret. På
gärdsgården midt för fönstret satt en skata och tittade
mycket förnumstigt på »mästaren», som hackade i
backen, så att torfvorna flögo omkring honom. Några
kråkor sutto på kvarnvingarna och gjorde sin morgontoalett; 
ute på backen gick tuppen med stolta steg och
gol hvar gång han tittade solen i synen, kråkorna
bockade sig för galningen och kraxade, liksom de
ville visa, att de också kunde sjunga, och en fiskmås
for händelsevis öfver backen och såg ned på dem
så medlidsamt, som om han varit öfvertygad om, att
de tillhörde en lägre värld än han, som	på spända
vingar seglade där uppe i solljuset, högt öfver den
låga mullen, och inom kort fortsatte sin stolta segling
öfver fjärden, i hvars blanka yta han återspeglade sina
hvitskimrande vingar.

Det dröjde inte länge, förrän jag var uppe och
ute hos »mästaren», som fortfarande sjöng sin visa
och arbetade utaf hjärtans lust.

»Nå, se det var raskt utaf mästarn, att han är
i arbete igen så här tidigt,» utropade jag, i det jag
slog honom på axeln; »det trodde jag inte när vi skildes
i går.»

»Det trodde jag inte själf heller!» svarade han, i
det han lyfte på mössan och såg på mig med en
halft frågande, halft osäker blick; »men se det är
så, att jag inte orkar hålla i så länge nu mera. En
tröttnar på allting här i världen, till och med på att
försöka glömma.»

»Men hur är det? Mästarn ser blek och medtagen
ut, tycker jag?»

»Ja, det vore inte så underligt det! Tror
littraktörn på drömmar?»

»Nej, jag kan just inte säga det! Men hvarför
frågar mästarn så?»

»Jo, det har allt vissa orsaker, ser herrn! För
si, jag har haft en förbaskadt underlig dröm i natt.
Kan littraktörn tänka sig, att jag har drömt att jag
talte med månen?»

»Å tusan! Nå hvad sade han för godt?»

»Han var ovettig på mig, den saten! Men för
resten talte han inte så oförståndigt, för att vara full
som han var! Se, jag drömde att jag låg oppe vid
kvarnen, och så börja’ jag på och dyfla med honom
om en sak som ... som står oss emellan se’n gammalt,
och då tyckte jag ackurat, att han svar’te mig! Jag
kan undra hvad det ska betyda, jag?»

»Det betyder väl, att mästarn hade fått sig litet
i mössan inne i Vaxholm i går afton, och när mästarn
se’n gick och lade sig, så var det väl inte underligt
att ...»

»Nej stopp nu! det betyder allt något annat, tänker
jag!»

»Nå hvad skulle det vara då?»

»Jo, att det här ä’ väl den sista trädgårdstäppan
jag gör i ordning här i världen; för si, när en börjar
på och drömma om att en talar vid månen, så är det
då bestämdt inte långt igen. Och så godt kan det
vara, jag har då inte mycket te lefva för, om jag
tittar rätt efter!»

»Ah se så!» svarade jag, som började bli orolig
för mitt skämt kvällen förut, »inte ska mästarn tänka
på sådant. Då är det väl så godt, att jag talar om
det med detsamma. Det var jag, som satt under
kvarnen, när mästarn kom dit upp, och det var jag som
spelade mångubben och svarade — det var hela
saken.»

Han upphörde med sitt arbete, och betraktade mig
några ögonblick förvånad och tviflande, sedan tog han
sig en duktig buss ur sin näfverdosa, strök sig med
afviga handen öfver ögonen, och svarade med ett
menande leende, som lade något liknande solsken öfver
hans fula ansikte.

»Jaså, jaja! jag förstår! Littraktören vill inbilla
mig, att jag inte har drömt, utan att jag låg där oppe
vid kvarnen, och att det var han som talte till mig.
Men fast det inte går i mig utan tratt, så tack för
välmeningen i alla fall. Så full var jag inte i går
afse, att jag inte minns hvad jag gjorde. Jag gick
direkte opp från sjön på höskullen, där jag somna som
en stock! Tack i alla fall, men drömt är drömt, och
jag vet nog hvad det betyder.»

»Mästarn tror mig således inte?»

»Nej, jag var väl inte tokig, jag. Herrn vill väl,
herrn, det ser jag nog, fast det tjänar till ingenting.
Det är inte värdt att öda krut på döda kråkor, ser
herrn. Men hör nu, nu ska herrn skaffa ut buskar
och trän till i nästa vecka, så ska vi sätta ner dem,
innan det blir för surt i jorden, och så i vår, om
jag lefver, så kommer jag och gräfver upp landena
och lagar, att vi få fylla på med grästorfjorden, som
jag nu lägger i hög där nere vid gärdsgården. Och
lefver inte jag, så får väl någon annan komma och
göra resten, kan jag tänka.»

»Men hör nu, mästarn skall tro mig: det var jag,
som satt under kvarnen!»

»Jaha, jag vet nog af’et, sa’ han som gick galet,»
svarade han med samma ljusa uttryck som förut öfver
det väderbitna ansiktet; »och littraktörn ska ha tack
och heder för välmeningen! Men nu ska vi inte tala
om det längre, utan nu hugger jag i med gångarna
igen!»

Och det var och förblef omöjligt att öfvertyga
honom om, att han inte drömt sitt samtal med månen.
Det föreföll mig dessutom, som om han, på samma
gång han kände ett slags vidskeplig fruktan för sin
dröm, likväl hyste ett hemligt behag till den, och jag
slutade således med att låta honom lefva kvar i sin tro.

Med den följande veckans utgång var arbetet slut,
och när vi flyttade in till staden, stod en rad af de
vackraste bärbuskar, ett dussin rakstammiga, små
fruktträd och några rosor på den förut så kala backen.
Sandströdda gångar slingrade sig genom gräsmattan,
några snäck- och äggformiga rabatter voro upptagna
här och där i hörnen, och en liten fyrkantig berså med
nyplanterade syrener intog den förra sopbackens plats
på sluttningen emot ängen. Mästarn hade ordnat allt
på bästa sätt, och oss föreföll det nästan som ett
trolleri.

»Kom nu ihåg,» sade jag åt honom, då vi skildes,
»att mästarn kommer hit i vår och hiälper mig med
det, som återstår att göra. Och skulle det bli allt
för bekymmersamt i vinter, så laga att jag får veta det,
och jag skall försöka att hjälpa efter förmåga. Men
gå inte och tänk på den där drömmen mera.»

»Tack och heder,» svarade han, i det han kraftigt
tryckte min hand; »lefver jag, så kommer jag, och
lefver jag inte, så ligger jag där jag ligger, kan jag
tro. Hvad drömmen anbelangar, så ska vi aldrig tala
om’et, sa’ han som stal brödkakan. Det kan nog hända,
att jag kilar in till sta’n på vintersidan ett tag, och
får jag då titta upp till littraktörn, så säger	jag inte
nej. Och nu säger jag tack och adjö!»

Därmed skildes vi. Han satte sig i sin rankiga
ökstock och paddlade af bortåt Åkerslandet till, ty
han hade någon stensprängning att uträtta vid Lervik,
en by som ligger midt öfver Trälhafvet — och några
dagar därefter flyttade vi in till staden. Vintern kom
med ur och skur, men jag hörde icke af min mästare
på hela tiden.

När det slutligen började våras, och jag första
gången, i början af mai var ute för att se, hur det
stod till på min kära backe, satt jag sent på kvällen
uppe vid kvarnen, sedan jag förut med glädje sett,
huru bladen redan voro utslagna på krusbärsbuskarna,
och hur de stora kådiga knopparna svällde på mina
nysatta fruktträd, hvilka alla hade blifvit vid lif vintern i
öfver. Trasten slog borta i grantopparna i skogen, en
knarrande morkulla sträckte öfver ängen och sundet ner
åt andra stranden, och ute på den kala holmen på fjärden
satt den gamla vanliga orrtuppen och knäppte på sin
glasharmonika en egendomlig bas till trastens melodier.
Min hederlige värd, som varit ute på fiske, när jag
kom, nalkades nu med betänksamma steg dit upp, och
snart voro vi i fullt samspråk däruppe.

»Nå, har inte mästarn hörts af något?» frågade
jag slutligen, sedan vi talat om ett och annat.

»Herre Gud ja, mästarn!» svarade min värd, i
det han klådde sig bakom örat, »har herrn inte hört,
hur det gick med honom i vintras?»

»Nej visst inte! Hur gick det då?»

»Jo, han strök med i slutet på februari, han.»

»Hvad? Är han död?».

»Ja, Gud värdes honom, stackare! Se, jag ska
säga, hur det var. Det va’ allt skralt för honom i
vintras i kylan, och bodde gjorde han i en gammal
sjöbod borta vid Vaxholm, och smått var det om
förtjänsten, förstås. Han gick hos oss och hjälpte till vid
vinternoten en tid, men så gick inte strömmingen till
längre, och så behöfde vi honom inte mera. Och då sa’
han, att han tänkte sig in till sta’n för te få tala
med herrn, och en vacker dag gaf han sig af från
Vaxholm öfver sjön, och det var på eftermiddan ...
för di hade sett honom inne på krogen midt emot
fästningen, så där vid fyratiden. Och på natten blef
det ett Herrans väder med blåst och snö, så en trodde
rakt, att taken skulle blåsa af, och da’n efter, så
var det ett par fiskare från Ytterby som skulle in till
sta’n med strömming, och då hitta di honom på isen
mellan Lidingön och Bogesundslandet, och då var han
ihjälfrusen, så han var kaf död när di fick tag i’n!»

»Stackars mästaren!»

»Ja, nog var det så, kära herre! Litet hade han
väl i sig och litet på sig, och en tom butelj låg det
bredvid honom i snödrifvan, så nog kan en förstå,
hur det hade gått till! Synd var det på karl, för det
var odrägligt hvad han förstod sig bra på te styra
och ställa med trädgårdsrede ... men det var väl
nånting från gammalt, som inte var riktigt i lag för’n,
och det gjorde att han tog sig en tår!»

»Jaja, nog var det så!»

»Och si, så var det på det viset, att just den
natten ser herrn ... jag kom i håg’et, för att jag
kom att titta i ’alnackan’ samma dag jag fick höra,
att di hade träffat på honom, och nog var det
märkvärdigt i alla fall ...»

»Hvad då?»

»Jo si, det var så, att det var fullmåne om natten.
Hade det inte varit det, så tänker jag att ’mästarn’
hade lefvat än.»

*


”BESYNNERLIGE HERRN”.========================================

1.

Det var julafton 1859. Klockan var inemot åtta
på kvällen, och rörelsen på gatorna började redan
aftaga; bodarna, nyss så öfverfulla med folk, stodo
nu nästan tomma; litet hvar hade begifvit sig hemåt
med de rikare eller tarfligare gåfvor, som de hade
haft råd att bestå åt sina hemmavarande, och endast
en och annan fattig stackare sågs ännu smyga sig
framåt, kastande bekymrade och afundsamma blickar
uppåt de stora våningarna, som alltmera började
upplysas, och innanför hvilkas nedfällda gardiner man såg
talrika skuggor röra sig skyndsamt fram och tillbaka.
En och annan af dessa smygande gestalter vågade
sig, efter en hastig blick utåt gatan, för att se om
någon ordningens väktare skulle vara i närheten, in
i någon af de grant upplysta bodarna för att begära
en slant, antingen för hemmet eller för krogen, och
i de flesta fallen beviljades äfven deras bön, ty handeln
hade gått väl, och på julaftonen är äfven den mest
hårdhjärtade köpman medlidsammare än vanligt.

I en af butikerna på Drottninggatan hade dock
tilloppet af tiggare varit nästan större än tilloppet af
köpare, och följden däraf var att en ung herre, som
stod innanför disken, och som tycktes med järnspira
regera öfver ett par halfvuxna pojkar, hvilka stodo
som tända ljus i en vrå bredvid honom, syntes vara
vid ett särdeles dåligt lynne. När därför en liten trasig
flickunge om sju eller åtta år, med en korg på armen,
i hvilken hon bar några små kulörta papperspåsar,
ämnade att fästas på julgranar, med rädda steg trädde
inom dörren, så fick hon knappt öppna munnen, och
stamma sitt: »Söta, goda herrn ...» förrän den unge,
elegante, röt med dundrande stämma:

»Gå din väg, satbyting! här ges ingenting! Har
haft tillräckligt med tiggare här hela dagen. Nå, vill
du knalla dig af?»

»Söta, goda herrn!» bad den lilla med darrande
stämma, »jag begär ingenting ... jag bara ville ...»

»Nå, hvad vill du då? Vill du köpa någonting
kanske?» frågade den unge herrn, som i sitt dåliga
lynne fann det tillständigt att håna den stackars
flickungen; »ska det vara något fint klänningstyg kanske?»

Och därvid såg han på sina två slafvar med en
uppmuntrande blick, hvilket hade till följd att de vågade
sig fram med ett gillande småskratt, som dock hos
den ene mera liknade en grymtning.

»Nej, söta goda herrn,» svarade den lilla, som
neg ändå djupare, »jag ville bara be herrn vara så
snäll och köpa ett par små påsar af mig — de kosta
tre skilling stycket, och ä’ så vackra att hänga i
julgran.»

»Hvar har du knipit de där?» frågade eleganten,
uppmuntrad af sina biträdens misslyckade försök att
åstadkomma ett skratt.

»Mamma och jag ha gjort dem själfva,» svarade
den lilla, med tårarna i ögonen; »mamma skulle nog
ha gjort ljusstakar också utaf papper, men hon är så
fasligt sjuk och eländig. Söta, goda herrn, köp ett
par påsar, jag har bara fyra kvar!»

»Nej, gå för tusan med dina påsar! Tror du jag
bryr mig om så’nt skräp som julgran och tocke där?
Nå, pojkar! här lär inte komma något folk mera, och
tiggare ska fan stå och passa på! Ta och stäng
och kör ut den där satungen med detsamma. De ä’
bara utskickade för att stjäla, de tjufbytingarna!»

Och med dessa om bildning och själsadel vittnande
ord vände den elegante herrn sig om på klacken,
och de båda pojkarna skyndade sig att taga fram
luckor och bommar för att stänga boden, hvarpå de
sökte vinna sin tyranns ynnest genom att efterkomma
hans befallning i afseende på den trasiga flickungen.
Men hon hade icke afvaktat denna deras åtgärd, utan
stod redan gråtande på trottoaren utan att veta hvar
hon skulle bli af med sina påsar, då i detsamma en
lång, äldre herre med ett besynnerligt utseende, klädd
i en hög hatt och en något vid långrock med uppslagen
krage, med hastig och något svängande gång gick
förbi den lilla. Vid förbigåendet hörde han henne
snyfta, och detta hade till följd att han stannade,
betraktande henne med pröfvande blickar.

»Hvarför gråter du, mitt barn?» frågade han med
svag, något gnällande stämma, i det ett par grå,
välvilliga ögon tittade fram mellan ändarna af den
uppslagna rockkragen.

»Jo, för jag har inte fått sälja mina påsar,» snyftade
flickungen, i det hon höll fram sin lilla korg, »söta,
goda herre, köp mina påsar, de kostar bara tre skilling
stycket!»

»Hvad är det för påsar, kära barn?» frågade den
besynnerlige herrn i det han tittade i korgen.

»De ä’ att hänga i julgran, söta herre, de ä’ så
vackra så ... och de klä’ så bra i julgran, för de ä’
kulörta.»

»Har du då någon julgran du?»

»Nej, men mamma har sagt att jag skall säga så
för att få sälja dem. Mamma skulle ha gjort ljusstakar
också, men se hon ä’ så fasligt sjuk och eländig, så,»
fortsatte flickan sin sorgliga läxa.

»Jaså, din mamma är sjuk? Hm, hvar bor du,
mitt barn?»

»Hvarför frågar herrn det?» sporde flickan
tillbaka och började betrakta honom med misstrogna
blickar; ty den fattige får tidigt lära sig att misstro
allt; »hvad vill herrn med det?»

»Jo, jag vill följa dig hem och se hur det är
med din mamma,» svarade den besynnerlige herrn.

»Herrn a’ väl inte vid polisen heller?» frågade
flickan ännu mera misstänksam och orolig än förut,
i det man tydligt såg att hon ämnade göra sig i ordning
att springa, ifall svaret skulle utfalla mindre
tillfredsställande.

»Nej, mitt barn det är jag inte,» återtog den
besynnerlige herrn med ett kort leende, »och till bevis
på det, så köper jag dina påsar. Hur många har du
kvar?»

»Fyra stycken, söta, goda herrn!» svarade flickan
nu åter skinande och glad, »det gör tolf skilling
tillsammans.»

»Se här har du femti öre; men då säger du mig
hvar mamma bor? Inte sant, nu ser du nog att jag
inte är vid polisen?»

»Ja bevars, och mamma bor på Västra Humlegårdsgatan 
n:r 34, till vänster inne i porten ... men
hon ä’ så fasligt sjuk och eländig, så.»

»Västra Humlegårdsgatan ... hm, det var en bra
bit det, men det är detsamma. Vill du komma med
nu, så gå vi hem till din mamma.»

»Ska herrn följa med? Hvad ska herrn hos mamma
att göra?» sporde flickan ånyo, i det man tydligt såg
att glädjen öfver den frikostiga betalningen stridde
med ett nyvaknadt misstroende hos den lilla.

»Gå förut, barn!» sade den besynnerlige herrn med
samma välvilliga och korta leende som förut, »begriper
du inte att jag vill hjälpa henne?»

De hade under tiden gått några steg uppåt den
tvärgata, som var närmast boden, och stodo nu nästan
midt under en gaslykta. Den lilla trasiga flickan såg
upp i den besynnerlige herrns ansikte, och hvad hon
där såg måtte hafva varit af den mest lugnande natur,
ty snabbt som tanken fattade hon hans hand just då
han ville föra börsen, ur hvilken han tagit femtioöret,
tillbaka i sin ficka, och kysste den hastigt och med
denna smekande tacksamhet, som man finner äfven
hos det mest vanlottade barn, i det hon hviskade:

»Ja, nu går jag gärna förut, för herrn ä’ inte
vid polisen!» Och därmed skyndade hon förut gatan
uppåt, öfver Brunkebergstorg och framåt 
Malmskillnadsgatan, i det hon litet emellanåt vände sig om för att
se om den besynnerlige herrn verkligen följde henne.
Och det gjorde han också ganska riktigt. Den långa,
gängliga gestalten, hvars gång blef så mycket mera
svängande genom de under den nästan fotsida kappan
fängslade armarna, och hvars längd blef ännu ansenligare 
genom den smala, högkulliga hatten, följde henne
hack i häl med hastiga och ljudlösa steg. Den lilla
flickan saktade ett par gånger sin hastiga gång och
ville försöka att tilltala honom, men han svarade icke,
han bara gick med samma raska och ljudlösa takt
som förut. Flickungen blef nästan hemsk till mods,
isynnerhet när hon utför Dödgräfvargränden kom till
de mindre besökta stigarna nedåt Träsket, och
oupphörligt såg den besynnerlige herrn i hälarna på sig,
utan att höra hans steg, och utan att han yttrade ett
ord.

Slutligen, just när hon skulle vika af in på Västra
Humlegårdsgatan, ifrån den backe som leder dit upp
från det gamla Träsktorget, nu Roslagstorg, blef hon
rädd för något annat. Hon var visserligen van att
gå den vägen i mörkret, och van vid de bullersamma
scener som utanför en och annan krog plägade uppföras
där; men då hon just nu i hörnet såg en svart massa
af larmande och druckna karlar intaga nästan hela
gatan, blef hon ändå mera rädd för sin följeslagare,
och sade i det hon vände sig om midt i backen och
tvär stannade framför den tyste ledsagaren:

»Det är kanske bäst, goda herrn, att vi vänder
om och går andra vägen opp, för nu ha de kommit
ut fulla ifrån ’Morianskan’ igen!»

»Det gör ingenting, gå på du bara!» svarade den
besynnerlige herm lika lugnt och stilla som förut.

»Men om di vill åt herrn då?» återtog den lilla.

»Mig vill ingen åt, kära barn. Men gå du bredvid
mig, så vill ingen af dem åt dig heller.»

Och därmed fattade han flickans hand och fortsatte
vägen uppåt backen. Just när de kommo upp där
karlarna stodo blef bullret ännu värre, och en af de
druckna tycktes vilja stiga framom de andra för att
tilltala den långe herrn, men knappt hade han kastat
en blick på honom, förrän han drog sig tillbaka och
blef alldeles tyst i hörnet medan flickan och hennes
följeslagare gingo förbi, ja, så tyst, att den lilla flickan
tydligen hörde huru den karlen, som stigit fram,
hviskade åt de andra i det han vördnadsfullt lyfte på
mössan: »Tyst, edra krabbsaltare, honom ska vi inte
ofreda. Det är ’besynnerlige herrn’!»

»Å tusan!» mumlade de andra, i det de aktningsfullt 
drogo sig åt sidan; »ä’ det ’besynnerlige herrn’!
Det var en annan sak!»

Den lilla flickan blef allt mer och mer underlig
till mods; hon blickade upp till sin långe följeslagare,
för att se om han möjligen hört hvad karlarna sade;
men han hade gräft ner ansiktet ännu djupare än
vanligt i den höga kragen och gick lika raskt som
förut, ända tills den lilla flickungen stannade framför
en halfmurken port till en låg och eländig koja, hvars
fönster lågo ända nere vid gatan, och hviskade halft
förskräckt och halft genomträngd af en vördnad och
en trygghet, hvars grund hon icke kunde förklara i
sitt barnsliga sinne:

»Här inne är det som mamma bor.»

»Jaså,» svarade den besynnerlige herrn, »det är
bra, mitt barn! Gå förut du och visa mig vägen.»

»Ja, men herrn får allt lof att ta mig i hand,
för här ä’ så fasligt mörkt,» sade den lilla, »och annars
kan herrn göra illa sig.»

»Å, det är inte farligt,» svarade hennes
följeslagare, i det han steg inom den gnällande porten,
»gå på du bara.»

Och därpå hörde den lilla flickan ett skrapande
ljud och ett plötsligt ljussken spred sig öfver en massa
gammalt bråte i den halfnedruttnade portgången. Hon
vände sig häpen om och såg då sin följeslagare stå
med ett litet vaxljus i ena handen, skyddande dess
af luftdraget flämtande låga med den andra. Den lilla
flickan öppnade en sned och lutande dörr längst till
vänster i portgången och sade med en djup suck, i
det hon vände sig mot sin lysande följeslagare:

»Här bor mamma, om herrn vill vara så god och
stiga in.»

I detsamma öppnades häftigt en dörr midt emot
den, som flickan öppnat, ett gammalt knotigt
kvinnoansikte tittade ut i portgången, men drog sig hastigt
tillbaka igen, i det en darrande och skarp stämma
hviskade åt någon, som tycktes vara innanför:

»Herre Jesses! Si ’besynnerlige herrn’!»

»Hm,» sade flickans långe följeslagare, liksom han
skulle blifvit förargad, men ändå på samma gång både
godmodigt och fromt, i det han följde den trasiga
flickan in genom dörren.

*

2.

Det var en sorglig, men i denna trakt ingalunda
ovanlig syn som mötte den besynnerlige herrn vid
hans inträde i det så kallade rummet. Rummet var
egentligen en för detta bagarstuga med stengolf och
en stor svart spis längst inne vid ena långväggen. Midt
emot spiseln var ett trasigt fönster utåt gården, och
i de tvenne felande rutornas ställe voro stora trasklutar
instoppade för att utestänga kölden. Framför fönstret
stod ett haltande bord, och en bit ifrån spiseln, midt
på långväggen, en dålig säng, ur hvilken några trasiga
halmstrån framstucko. Ett par söndriga stolar, och i
hörnet mellan spiseln och sängen, en gammal matta
med en af trasor sammanrullad puta emot själfva
spiselmuren, hela anstalten med utseende af en dålig bädd
för en utsvulten hund, fulländade möbleringen i rummet.
Allt detta såg den besynnerlige herrn vid skenet af
det påtända ljuset, och det var med ett långdraget
»hm», mera liknande en djup suck, som han såg sig
omkring i det eländiga kyffet. Men nu vände sig hans
spejande öga åt sängen, där man ofvanpå halmen under
något, liknande en grå säck, kunde skönja konturerna
af en mänsklig varelse.

Och där låg också en människa — en sjuk, nästan
döende kvinna; en arm lidande moder, som här i
sällskap med nöden och eländet firade sin jul, omgifven
af mörker och köld. Men medan den besynnerlige
herrn såg sig omkring i denna jämmerns boning, hade
den lilla trasiga flickan skyndat fram till sängen, och
man hörde henne nu med halft hviskande och orolig
stämma fråga:

»Mamma, sofver du, mamma? Är du mycket dålig?
Här är en så snäll herre, som har köpt alla mina
påsar, och han har följt med mig hem för att hjälpa
dig, mamma lilla!»

Men när den lilla inte fick något svar, blef hon
ännu mera orolig, och frågade på nytt:

»Svara, mamma, snälla mamma, säg om du sofver?»

»Tyst, barn,» sade nu gästen, i det han gick fram
till sängen och lyste på den sjuka, »din mamma sofver
verkligen, väck henne inte!» och med det djupaste
medlidande i sina grå ögon lutade han sig ned öfver
ett blekt och utmärgladt ansikte som låg på en smutsig
kudde under den grå säcken på halmen. — »Här är
mycket kallt!» mumlade han därefter nästan för sig
själf, »den stackars kvinnan fryser ihjäl! Vet du, barn,»
fortfor han halfhviskande till barnet, i det han vände
sig till flickan, »om det finns någon ved att få köpa
i trakten här?»

»Ja,» svarade flickan i samma ton, »det finns i
mjölkmagasinet några hus härifrån; där sälja de efter
vikt, för vi köpte för åtta skilling i förrgår, men vi
fick inte många trän, så se’n i går morse ha vi inte
haft någon eld.»

»Se, här har du en riksdaler, barn, skynda dig
dit och köp så mycket du orkar bära i famnen och
så ett par ljus; finns där mjukt bröd också?»
»Ja, så goda, så goda franska brön,» svarade flickan
med lysande ögon.

»Köp då några sådana också, och när du se’n
kommer hem med veden och ljusen, så ska du få köpa
hem litet mjölk åt din mamma och dig. Skynda dig nu.»

»Usch ja, det ska gå som schas, det,» försäkrade
flickan i det hon tog korgen, som hon ställt ifrån sig
på bordet, och skyndade ut genom dörren.

När den besynnerlige herrn blef ensam, slog han
ner sin långa kappkrage, lutade sig öfver den sofvande
kvinnan och lyste försiktigt på henne med ljuset i
ena handen, under det han med den andra tog upp
ur fickan på sin långa rock en liten flaska, som han
skakade i det han forskande betraktade den sjuka.

»Nej, jag bedrar mig inte,» sade han halfhögt
för sig själf, »hon sofver inte, hon är afdånad, såvida
hon inte ...» och nu ställde han flaskan på sängkanten
och lade sakta sin hand på den sjukas bleka panna,
»nej, hon är inte kall, pulsen slår vid tinningen, Gud
ske lof, kanske är inte min julafton förlorad!»

Och nu ställde han ljuset på spiselkanten och gick
med tysta steg tillbaka till sängen. Den långa rocken
tycktes hindra honom, och han tog den af sig och lade
den öfver sängen på den sjuka. Sedan det var gjordt,
tog han upp ur bakfickan på sin gammalmodiga bonjour
en fin, hvit näsduk, slog några droppar af flaskans
innehåll i ena hörnet, hvarpå han först strök den
afdånade kvinnans tinningar och sedan satte näsduken
för hennes mun.

»Men hvad gör jag?» frågade han i detsamma
halfhögt sig själf, och det tycktes ett ögonblick, som
om han velat draga näsduken tillbaka; »har jag rätt
att ingripa i vår Herres beslut? Har jag rätt att
återkalla den stackars kvinnan till ett lif, som för henne
troligen endast varit och är en börda? Jo, jo, jag har
det, jag skall det, ty hon är mor. En annans öde beror
på hennes. Men hon rör sig inte, kanske tog jag för
litet eter, låt oss försöka med en ny dosis.» Och nu
fuktade han näsduken ånyo, och förde den på nytt till
hennes läppar. »Stackars kvinna!» fortsatte han med
djupt medlidande i sin något gnälliga röst, »stackars
kvinna, hon har varit vacker, en fallen stackare
troligen, ett barn utan far! Samhälle! samhälle! När skall
du hysa medlidande med offret och förakt för den som
orsakat dess fall? När skall du ge alla dina barn
ljus och dygd och sedlighet — och arbete framför
allt?»

En djup suck från den afsvimmade kvinnan afbröt
hans bittra betraktelser. Hon gjorde en hastig rörelse
och därpå nedsjönk hon på nytt i samma orörlighet
som förut.

»Svimningen är envis,» mumlade han, »det är säkert
lika mycket hunger som sjukdom, men jag hoppas ändå
— ah, hon öppnar ögonen! Då är det tid att ta fram
min andra flaska.»

Och medan den sjuka kvinnan öppnade sina matta
ögon, och såg sig omkring med slö och förvirrad
blick, tog den besynnerlige herrn upp ur den andra
fickan på sin långa rock en något större flaska
innehållande vin, och sedan ur bonjouren en i hvitt papper
mycket väl inlindad silfversked, hällde den half af
vin och sade tyst och mildt, i det han lade ena handen
under den sjukas hufvud för att stödja henne:

»Se här, min goda kvinna! Tag in det här, så
blir ni bättre.»

Hon såg på honom lika slö och stirrande som
förut, men gjorde icke något motstånd, och han hällde
vinet i hennes mun, stilla och försiktigt som om han
matat ett litet barn. Den sjuka kvinnans torra strupe
hade icke makt att svälja de få dropparna, en våldsam
hosta bemäktigade sig henne, och hon spillde ut vinet
öfver rocken som han lagt öfver henne. Lyckligtvis
var det ännu litet kvar i skeden.

»Seså, inte så häftigt!» varnade den besynnerlige
herrn mildt, »försök och svälj, på skall ni få se att
det går,» och vid dessa ord lyfte han hennes hufvud
litet högre upp från den torftiga hufvudgärden; »se
så där ja, ser ni bara! Nu fick vi ner ett par droppar,
de ska nog göra er godt, lita på det. Om en stund
ska vi ta en sked till, men vi få vara försiktiga, jag
ser nog hur det är fatt!»

»Mitt hufvud, mitt hufvud!» pustade den sjuka, i
det han lade henne tillbaka på hufvudgärden, och som
om dessa ord alldeles uttömt hennes krafter, slöt hon
ögonen på nytt och låg där till utseendet liflös som
förut.

Den besynnerlige herrn gick med tysta steg öfver
golfvet, hämtade med sig en af de haltande stolarna,
och satte sig bredvid kvinnans hufvudgärd, såg först
på sitt ur, sedan på henne, och fortsatte på nytt, med
korta afbrott, det påbörjade samtalet med sig själf.

»Hvilken julafton! Arma kvinna! För väl att jag
kom att gå Drottninggatan; men hvad flickungen dröjer!
Man skall få se att de ha stängt, så att hon inte får
någon ved, och då fryser den här stackarn ihjäl i natt,
såvida jag inte skulle kunna, ja, låt se om jag skulle
kunna flytta henne. Men att i kväll få tag på någon
som kan göra det, nej, det är omöjligt. Tyst, nu
tyckte jag det gnällde i porten, det är någon som
trefvar på dörren, ja, det är flickungen!»

Med lätta, nästan ungdomliga steg skyndade
»besynnerlige herrn» till dörren, han öppnade den, och
det var verkligen den lilla, varm och flåsande, med
hela fånget fullt med ved. Knappt var hon inkommen
förr än hon helt glad utbrast:

»Se bara, så mycket jag fick ... och det är sex
björkträd med ibland det andra ... som är gran! Vill
herrn ta det här nu och göra opp eld, så får jag gå
efter resten, för jag kunde inte bära mer än veden.»

»Ja, tag hit, tag hit ... och så skynda dig igen
med korgen och ljusen ... hvad har du att ta mjölken i?»

»Det får jag låna på mjölkmagasinet.»

»Laga att du får låna en panna också, så att vi
kunna värma den.»

»Ja, snälla herrn! Men,» afbröt hon plötsligt orolig,
»hur är det med mamma?»
»Bra, min flicka lilla, hon tittade upp nyss, och
nu sofver hon igen.»

»Gud, hvad hon ska bli glad, när hon vaknar!»
Och med ett par steg var den lilla utom dörren.

Den besynnerlige herrn gick fram till spiseln med
sin börda och inom kort brann en duktig brasa på
den svartnade hällen.

»Hm, ärlig ved var det också!» mumlade han för
sig själf, »brukar blöta den annars för att få den
att väga så mycket mera. Så där ja, nu brinner det
bra ... om jag kunde maka sängen, så att hon fick
något med af värmen, den sjuka! Nå, låt oss
försöka!»

Och inom några ögonblick var sängen försiktigt
makad ifrån väggen och fram till spiseln, och det
röda, flammande skenet från brasan föll på den sjukas
aftärda anlete, som af de flämtande lågorna tycktes
få färg och lif igen. Inom några minuter öppnade
hon ögonen på nytt, och såg nu redigare, men med
ett uttryck af tviflande förvåning, än på elden, än på
den besynnerlige herrn, som lutade sig ner öfver
henne.

»Hvar är jag?» stammade hon. »Eld! Herre Gud,
så skönt det värmer! Men hvar är Maria? och hvem
är ni? Säkert en Guds ängel, som han sändt mig till
hjälp i eländet!»

»Seså, seså ... tala inte så mycket ... en syndig
människa är jag	bara. Men nu ska ni ta några droppar
vin till. Se så där ja, svälj nu försiktigt. Smakar
det bra?»

»Ja, ja!» hviskade den sjuka, »det stärker så
underligt, men hvar är flickan, hvar är mitt barn?»

»Hon kommer strax ... hon har gått efter litet
mjölk och bröd, och ett par ljus. Det är ju julafton,
vet jag.»

»Julafton!» suckade den sjuka, med ett sådant
uttryck af sorg och förtviflan, att den besynnerlige
vände sig bort för att torka en tår ur ögat; »julafton!
och min flicka har ingen jul, hon!»
»Seså, klaga inte nu ... er lilla flicka har skaffat
oss alla jul! Var lugn, det ska nog bli bättre. Hur
länge sedan var det ni åt sist?»

»Jag tror, att det var i förrgår ... jag vet inte ... 
jag har varit så sjuk ... jag trodde, att det skulle
bli slut i dag, men vår Herre ville väl inte ta mig
till sig än, då han skickat en god människa till hjälp i
min nöd! Fast, hvad har jag att lefva för ... jag arma
eländiga varelse!»

»Ert barn!» svarade den besynnerlige, med
allvarlig stämma.

»Ja, ja, mitt barn, mitt stackars, välsignade barn!»
och stora tårar rullade utför hennes infallna kinder.

»Seså, gråt inte, det gör er sämre igen.»

»Nej, låt mig gråta, det stärker ... det lättar ...!
Ack, hvad det värmer skönt ifrån brasan ... här har
inte varit eld på hela dan ... och det är så kallt ute.
Men hvarför kommer inte Maria, hon behöfver nog
värma sig, hon stackare! Tyst, nu går det i porten.
Hon kommer!»

Och den sjuka försökte att resa sig upp, men då
vid denna rörelse det trasiga linnet föll ned öfver
hennes afmagrade axlar, så gömde hon dem på nytt
med en känsla af blygsel under det torftiga täcket,
och tillslöt ögonen, medan den lifliga färgen på hennes
kinder gjorde henne nästan vacker i allt sitt elände
och sin hjälplöshet.

Det var den lilla, som kom. Alldeles fullastad
och med strålande blickar trädde hon in i rummet,
och sedan hon på bordet satt ifrån sig korg och panna
och en bleckflaska med mjölken i, ville hon rusa fram
till sängen, till den sjuka modern, då den besynnerlige
herm uppfångade henne på halfva vägen, och sade,
i det han med mildt våld förde henne fram till brasan.

»Först skall lilla Maria värma sig litet ... kyler
alldeles ut mamma annars ... seså, inte streta, kom
nu ... nå ... nå, jag tror att det smakar, hvasa?»

»Ack så skönt, så skönt!» hviskade den lilla, i
det hon öfverlämnade sig åt det för henne så ovana
behaget af värmen; men ändå med rörande kärlek i
sina blå ögon blickade bort till modern i sängen. »Jag
kommer strax, mamma lilla! Men hvad du ser mycket
friskare ut nu ...! Ja, du mamma, tänk dig att det var
på Drottninggatan som jag träffade den beskedlige
herrn, och han följde med mig så här långt, och det
är han som gifvit oss pengar till ved, och till allt
det andra med! Och frun på mjölkmagasinet ville
knappt tro, att det var sant, du!»

»Tyst nu, lilla pratmakerska!» sade den besynnerlige
herrn. »Kan du värma mjölken, tror du?»

»Liksom jag inte skulle kunna värma mjölken!»
svarade flickan med stora ögon och halft förolämpad
min, »fråga mamma, om inte jag kokade potatis här
om sistens,» tilläde hon helt stolt, men fortsatte genast
därpå med förändrad ton, »när vi ännu hade potatis
och ved! Gjorde jag inte det, mamma?»

»Jo, mitt snälla barn, visst gjorde du det!» hviskade
modern, och fortsatte sedan, i det hon vände sig till
den besynnerlige. »Får hon inte komma nu?»

»Bara hon har satt på pannan,» svarade denne,
i det han vände sig bort och mumlade några otydliga:
hm, hm!

»Nu är det gjordt!» ropade den lilla, »och nu,
mamma, nu kommer jag till dig!»

Och med ett skutt var hon öfver golfvet till modern,
som nu, glömsk af allt annat, sträckte ut sina nakna
armar och omfamnade henne med en sådan ömhet,
som endast en moder kan uttrycka, och en moder,
som räddats från död och förtviflan. Den lilla tryckte
sig intill henne så hårdt, och barnets snyftningar och
moderns suckar och kyssar blandade sig till en musik,
som den besynnerlige mannen tycktes uppfatta som
den härligaste harmoni man kan tänka sig.

Ty under det han med strålande ögon betraktade
gruppen i sängen, sade han för sig själf, medan han
knäppte igen den långa bonjouren ända till halsen:

»Hm, min julafton är icke förlorad! Gud vare
tack och lof! Mycken nöd finnes väl än, och många
tårar fällas väl trots detta, på frälsarens festafton —
men en är hulpen, och jag fick blifva verktyget. Gud
vare tack och lof!»

Och efter en tyst bön närmade han sig sängen
och sade mildt:

»Seså, nu tar jag min kappa och går. Lilla Maria
hjälper nog sig själf och mamma också. Gud vare
med er, jag kommer igen i morgon.»

»Och ert namn, ert namn?» hviskade kvinnan, i
det hon trots hans motstånd fattade hans hand och
betäckte den med kyssar, »ert namn, att jag kan få
innesluta det i mina böner?»

»Kalla mig en människa!» sade den besynnerlige
mannen, i det han slet sig lös och skyndade ut.

*

3.

När den besynnerlige herrn kom ut på gatan igen,
drog han den långa rocken ännu tätare omkring sig,
och ansiktet dök ännu längre ned i den höga
rockkragen, i det han med hastiga steg skyndade Västra
Humlegårdsgatan framåt, och nu rakt ned till Stora
eller Södra Humlegårdsgatan, i stället för den väg,
som flickan visade honom.

»Kunde komma flera ut ifrån ’Morianskan’,»
mumlade han för sig själf, i det han tog ut stegen ännu
mera, »och det är inte sagdt att alla känna ’besynnerlige
herrn’ så väl som de förra. Men det är sant, jag har
glömt en sak. Den där hviskande rösten i porten tyckte
jag mig känna igen. Jag borde kanske säga åt en
konstapel att hålla ögat på 34 litet, annars kanske
att de komma och dela med mina skyddslingar. Kunde
falla grannen in att ta veden af dem, och mjölken
med ... får väl kanske gå upp till vaktkontoret; för
att träffa någon här bortåt, det är då inte så vanligt
just. Får väl se, när jag kommer ner i hörnet ...
 kanske att julaftonen till ära, herrarna ä’ så goda
och titta hitåt.»

Och så var det verkligen. Midt utanför det så
kallade »Landbyska verket» stod verkligen en konstapel
och tittade mycket förnumstigt upp åt gatan till Träsket,
därifrån något gräl hördes. Den besynnerlige herrn
rörde sakta vid hans axel, och i det konstapeln vände
sig om, gjorde han genast honnör, och det lika artigt,
som om han stått framför själfva öfverståthållaren.

»Hör nu konstapeln, var beskedlig och gå ett slag
uppåt Västra gatan till n:r 34; där bor en stackars
sjuk kvinna med ett barn, en flicka på en sju eller
åtta år ... och det är någon, som skaffat dem litet
mat och ved i kväll ...»

»Jaha, jag förstår,» svarade konstapeln, i det han
gjorde ny honnör.

»Men midt emot i portgången bor någon, som
kanske kunde få lust att dela med de stackarna.»

»Vänta litet ... trettiofyra ... till vänster i
portgången?»

»Ja, alldeles.»

»Åhå, nu vet jag, där bor en gammal markatta,
som heter Hindell ... och hon har folk, som bor inne
hos sig.»

»Just den är det ... nu kommer jag ihåg hvem
rösten tillhörde ... håll ögonen på dem litet, så kan
den där, som hjälpte mor och barn, vara lugn för
dem till i morgon.»

»Jaha vaserra, jag ska gå upp och säga Hindellskan
några ord i förbigående, så den där som hjälpt de
stackrarna,» fortsatte konstapeln i det han blinkade
slugt på ena ögat, »kan vara alldeles trankil.»

»Tack, tack,» svarade den besynnerlige, i det hans
ena hand stack fram under kappan, och närmade sig
konstapelns, hvilken gjorde en häftig rörelse, som om
den knutit sig om något, hvilket den icke gärna ville
förlora, medan andra handen låg stadigt kvar vid
schakåskärmen till en den mest vördnadsfulla honnör
som väl någon poliskonstapel i världen gjort på någon
julafton här i tiden.

»Underlig kurre, det där,» sade konstapeln för sig
själf, i det han vek af uppåt Västra gatan, sedan han
vid hornlyktan kastat en blick på det som han hade
i handen, och därvid tyckts göra en ingalunda obehaglig
upptäckt, »förbannadt underlig kurre; men en bra kurre
också. Riktigt slug ä’ han väl i alla fall inte, då
han går så där och tar reda på allt möjligt patrask,
i stället för att sitta i sin fina våning på — — nåja,
hvad angår det mig? Nu går jag och tar mig en liten
styrkedryck så länge.»

Medan konstapeln utförde denna lofvärda föresats,
skyndade den besynnerlige med samma tysta och snabba
steg som förut Norrmalmsgatan framåt, öfver
Norrmalmstorg och Kungsträdgården vidare framåt Norrbro
och staden. Klockan slog half elfva i Jakobs kyrka
just när han gick förbi henne, och detta påskyndade
hans steg ännu mera.

»Redan half elfva,» sade han för sig själf, i det
han gjorde en ännu större svängning än vanligt på
sin gängliga lekamen, »då ha de väntat därhemma.
Nå, de kunna också gärna vänta litet ... ä’ hvarken
hungriga eller frusna. Hm, kan just undra hvad det
skulle kosta att ha alla människor i hela staden värmda
och mätta i kväll? Gudnås så visst! kostar mycket
mera än jag kan komma ut med. Nåja, man får vara
nöjd med litet.»

Och därmed fortsatte han sin väg, kastande
oupphörligt spejande blickar omkring för att se, om han
ännu skulle kunna på sin väg möta någon nöd att
afhjälpa, någon sorg att lindra. Men gatorna voro
folktomma, som vanligt vid denna tid på en julafton; både
rikedom och nöden hade uppnått sina boningar. Det
lysto grant öfverallt ur de stora våningarna, och
de flesta butikerna voro stängda; — äfven ur de små
fönstren lyste det, och det låg som en ande af frid
öfver den snöbetäckta jorden, medan julnattens stjärnor
tindrade på fästet lika klara som då de ledde 
Österlandets vise till den torftiga krubba, där den störste
människovännen föddes i nöd och fattigdom.

Snart uppnådde den besynnerlige herrn ett stort
hus vid en af den inre stadens öppna platser, och i
det han stannade framför porten, letande efter sin
portnyckel, såg han sig ännu en gång omkring med
blickar, som tycktes vilja genomtränga mörkret; han
satte nyckeln i portlåset, öppnade det, och såg ännu
en gång utåt, hvarpå han med en djup suck af ledsnad
sade för sig själf, i det han långsamt gick in genom
porten: »Nej, jag får vara nöjd med hvad jag fått.
Min julafton är ju ändå inte förlorad.»

Och medan nu den besynnerlige människovännen
skyndar upp i sin eleganta, om också i mycket
egendomliga bostad, där en gammal kvinnlig anförvant
med en oro, som vanan vid hans långa kvällspromenader 
icke kunnat förmildra, emottar honom med glädjestrålande 
ansikte och vänliga förebråelser, vill jag för
läsaren försöka göra klart hvem och hvad den
besynnerlige herrn egentligen är.

Han är helt enkelt en mycket rik — en mycket
olycklig och mycket egendomlig man. Han bär ett
bekant namn, han är fideikommissarie till ett historiskt
kändt och mycket märkvärdigt gods vid en af
mälarstränderna, där en af våra största konungar tillbragte
många ljusa och lyckliga dagar vid en älskad makas
sida; honom själf var det icke förunnadt att där få
införa som maka den enda kvinna han älskat.

Hon älskade icke honom, och hans känsla var för
djup, på samma gång som hans karaktär och lynne voro
för mycket inåtvända, för att han skulle kunna byta
om tycke. Den kärlek till hans ungdomsdrömmars brud,
som icke kunde få sin motsvarighet i tiden, bröt fram
ur hans hjärta i en värme, som omfattade hela
mänskligheten, och isynnerhet alla dess olycksbarn. Han
blef en enstöring, ett original — ett af de få, som
våra dagar har att uppvisa, och äfven ett af de få,
som förstått att sprida så mycken välsignelse omkring
sig. Öfverallt hvar det fanns en nöd att afhjälpa,
ett anlag att understödja, något samhallsnyttigt att
bidraga till, där var han framme, där var han den
frikostige och blygsamme hjälparen, som aldrig skydde
möda och uppoffring, och som alltid gömde sig undan
för sin egen välgärning, som om han hade begått ett
fel. Han välsignades af alla samhällets skeppsbrutne,
och han utskrattades af många dess koryféer, medan
han belackades af alla dem, hvilka, till allt som
opåmint göres i barmhärtighetens tjänst, så garna vilja
uppleta orena motiver.

Han var en varm beundrare af skön konst, och
isynnerhet af musik. Han bekymrade sig aldrig om
hvad världen sade, utan ansåg att hvarje människa
hade rätt att lefva för sig, som hon ville, förutsatt
att hon icke ginge andra människor i vägen. Därför
klädde han sig besynnerligt, därför gick han
besynnerligt och såg besynnerlig ut.

Jag minnes ännu från min skoltid den magra
gestalten, som då, liksom sedan, tyst och stilla sväfvade
fram som en skugga tätt utmed husraderna, och som
alltid väckte vårt löje. Ofta när vi gingo från skolan,
följde vi efter honom, fem eller sex stycken, för att
härma hans svängande gång, och hans hastiga, nästan
trippande steg — en gång minns jag till och med,
att en af kamraterna gjorde i ordning en duktig snöboll
och slog honom midt i ryggen med den, hvarpå vi
allesammans med den oskyldigaste min i världen ställde
oss att se in i fönstret till en boklåda. Men han hade
nog märkt hvarifrån presenten kom, och man tänke
sig vår blygsel och förskräckelse, när han vände sig
om, gick rakt fram till oss, och sade med sin milda,
om också inte särdeles melodiska röst, medan han
såg på oss med ett halft smålöje kring de tunna
läpparna:

»Ni ska inte krama snöbollarna så hårda, små
gossar, för då kan ni göra illa någon.»

Och utan att säga någonting vidare, fortsatte han
sin gång på samma sätt som förut; men vi pojkar
kommo öfverens om att aldrig mera hvarken skratta
åt eller kasta snöboll på honom, så mycket kände vi
oss slagna utaf hans stilla väsende och den milda
förebråelse han gaf oss.

Han var en försyn för en mängd fattiga familjer,
och på sitt stora gods var han afhållen som en far.
Han hade för den ytlige betraktaren sina löjliga sidor,
det är sant, men hvem har icke dem? Funnes det
så mycket gediget guld på botten af hvarje människosinne, 
som det fanns hos den besynnerlige mannen,
så stode det bättre till med mänskligheten, än det gör.

Ty den lilla episod ur hans tysta och människovänliga 
lif, som jag här omtalar, sedan jag af en
händelse kommit i beröring med en af de handlande
personerna i den lilla romanen ur verkligheten, var
långt ifrån en enstaka företeelse.

Den besynnerlige mannen tänkte som den store
romaren, hvilken ansåg hvarje dag förlorad, under
hvilken han icke utfört en ädel handling. Och om det
smygande förtalet skulle haft rätt, om det funnits en
mörk skugga i hans lif, så hade han också försonat
den bättre än mången, som kanske varit mera felaktig
än han.

*

4.

På juldagsmorgonen var den sjuka kvinnan den,
som först vaknade i det dåliga kyffet på
Humlegårdsgatan. Hon tyckte, att hon kände sig stark nog att
kunna försöka stiga upp, för att tända upp i spiseln
och öfverraska sin flicka med något hos dem så ovanligt
som en sprakande brasa; men då hon försökte att sätta
sig upp, i sängen, märkte hon likväl att hon ännu
var alldeles för svag därtill, ty det började skymma
för hennes ögon, och hennes hufvud värkte, så att
hon måste lägga sig ned på kudden igen.

»Stackars min flicka!» suckade hon för sig själf,
»jag kan inte tända upp en julbrasa åt henne. Och
inte har jag hjärta att väcka henne heller, fast det
nog börjar att kännas litet kallt här inne. Ack min
Gud, hur skulle det väl ha sett ut här, om inte den
frikostige hjälparen i går träffat på mitt stackars barn?
Helt säkert hade det då varit slut med mig, och min
flicka hade varit ett moderlöst barn, lika visst som hon
nu är ett faderlöst.»

Och den sjuka suckade djupt, och ämnade just
göra en ny ansträngning för att stiga upp, då hon
hörde någon fingra på dörrklinkan, ty något annat
lås fanns inte på den sneda dörren till för detta
bagarstugan.

Den sjuka hade icke kraft nog att ropa för att
fråga hvem det var, och tycktes med en viss
förskräckelse vända blickarna bort åt dörren i det
halfdunkla rummet, då den i detsamma öppnades och
grannen midt emot i portgången stack in först sitt hufvud
och därpå hela sin värda person. Den var just icke
särdeles rekommenderande vid första anblicken och
blef det ännu mindre vid ett fortsatt betraktande.

»Fru» Hindell, som hon själf kallade sig, var
nämligen en stor och starkt byggd, sexti års människa,
med ett groft och rödbrusigt ansikte, omhöljdt af en
smutsig nattmössa, under hvilken några gulgrå hårtestar
stucko fram, och den öfriga toaletten var just icke
heller tilldragande. Den bestod nämligen af en kort,
grå yllestubb, under hvilken ett par stadiga ben och
fotter, i f. d. hvita ullstrumpor och ett par afskurna
gamla stöfvelsockor, tittade fram. På halsen hade hon
en gammal rutig ylleschal, som var knuten bak på
ryggen, och var för öfrigt bararmad — men med
ett par armar, som icke hade sett vatten på mången
god dag, och som förr kunnat tillhöra någon vedsågande
dalkarl, än en medlem af det så kallade svagare
könet. I handen hade denna gratiernas vanlottade syster
en halfbutelj, i hvilken ett afbrutet tvåskillings talgljus
var instucket, och lysande framför sig med ljuset, gick
hon med steg, som skulle vara varsamma, men som
i stället blefvo ännu mer klampande, därför att hasorna
hade nedgångna bakkappor, och i följd däraf efter hvart
steg slogo själfständig takt mot stengolfvet, fram emot
sängen.

»Nej se, ta mig dalern ä’ inte lilla vännen vaken!»
utbrast hon med nyter ton, i det hon lyste på den
sjuka, under det man likväl tydligt i de grofva dragen
kunde läsa ett uttryck af missräkning eller sviken
förväntan, »hur står det till med hälsan och kärleken
på julmorgon? Bättre, tror jag ... jo jo, när man får
en sådan hjälpare så ...»

»Känner frun honom?» hviskade den sjuka med
lifligt uttryck af tacksamhet i sina matta ögon.

»Jo jo men, känner jag så, kära hon. Och nu
kan jag säga henne, att sedan han fått tag i henne,
så kan hon vara lugn för hela kodiljen. För den karln
är då alldeles galen att hjälpa ... nej si, minsann
har hon inte både ved och ljus ... och mjölk och
franska bron med ... jo, jag tackar, jag! Det var
riktigt storkalas det för henne på julafton, stackare;
men si, hade hon lydt mig i tid, så kunde hon haft
det mycket bättre länge se’n. Ska jag kanske hjälpa
henne göra upp eld, för det kan nog behöfvas, tycker
jag.»

»Ja, gör det, kära fru,» sade den sjuka som tycktes
hafva svårt att behärska sin afsky för käringen, »jag
ville så gärna att det skulle brinna när flickan min
vaknar, stackare ... men jag orkar inte själf.»

»Det kan en väl förstå, fattiga lif!» sade »frun»
i det hon började draga af näfvern från ett
björkvedsträd, »och bara rama björken med ... joho, ser man
på bara! Jag har då min själ inte haft björk på den
dag jag minns, jag ... men tockna där ska då alltid
ha tur di,» mumlade hon giftigt för sig själf, i det
hon blåste på näfvern och staplade upp en duktig
brasa i spiseln. »Det var då för väl, att flickungen
fick tag i honom.»

»Ja, annars hade det väl varit slut med mig,»
sade den sjuka; »men säg mig hans namn, om frun
vet det!»

»Inte vet jag hvad karltoken heter,» svarade denna,
»men di kallarn för ’besynnerlige herrn’ öfverallt
hos det fattiga folket ... annars lär han ska vara en
stor herre, och fasligt rik ... men galen lär han väl
vara, kan jag tänka, efter han så där kastar sina
pengar på gatan. Och så säger di — men det är väl
prat kan jag tro, fast jag hörde’t då utaf Alexandersonskan, 
som hade hört det utaf Lundbergskan, som hade
fått veta det utaf sillpackar Johansson på Maria-sidan,
att han lär vara frimurare och leta upp små barn, som
han säljer till hundturken, som saltar in dom och säljer
dom te nigrarna eller hvad di där svartingarna heter
bort i Amerika.»

»Hvad i Herrans namn säger frun?» utbrast den
sjuka förskräckt, och nu satte hon sig upp i sängen,
ty förskräckelsen gaf henne krafter, »skulle det kunna
vara möjligt?»

»Å, det är väl inte kungsord allt hvad dronningen
säger, heller,» menade frun; »men lika så bra kan det
vara, som att gå och svälta på stadsgatorna. Men det
var då inte det jag skulle säga, utan jag tänkte fråga’na,
om hon vill ha en tår kaffe åt sig och flickungen, så
kan hon väl få det utaf mig ... för nu kan en väl
hjälpa’na litet, när en kan vara lugn för hyran för
hålet,» sade hon med ett rått gapskratt; »se, jag hjälper
nog när jag kan, det vet hon ... och hade hon inte
varit dum, så kunde hon ha haft det lika bra som
’svarta Malin’ därinne, som förtjänar pengar som
gräs ... det är för resten hon som bjuder på kaffet,
ska jag säga!»

»Tack!» sade den sjuka, i det en svag rodnad lyste
till på hennes kinder, »men jag får inte förtära något
annat än mjölk, sa’ den beskedlige herrn i går, och
flickan behöfver inte heller något annat.»

»Jaså, kantänka!» utbrast frun i det hon satte
armarna i sidorna och betraktade den sjuka med elak
blick, »kaffet duger inte för det att det kommer från
’svarta Malin’? Nå, gärna för mig ... men det säger
jag henne, att skaffa hon hyran till tredjeda’n utaf den
där långa galningen, annars så låter jag vräka ut er,
det ska jag bli man för!»

Och därmed rusade »fru Hindell» mäkta förgrymmad
ut på dörren, i det hon med högljudd stämma skrek
om sturska slynor, som inte hade så rasande mycket
att vara sturska för — men knappt utkommen i farstun
tvärtystnade hon alldeles — hon befann sig ansikte
mot ansikte med poliskonstapeln.

»Hvad har frun gjort inne hos sjuka människan?»
frågade konstapeln med barsk ton.

»Å, herre Gud, se lilla goda konstapel Johansson!
Det fattiga lifvet! jag var inne för att höra åt, om
inte hon ville ha en kaffetår, stackarn!»

»Måtte ha varit hundkaffe, det,» svarade konstapeln
hvasst, i det han betraktade henne med pröfvande
blickar; »men frun kan akta sig ... vi ha ögona på
er, och en vacker dag så får ni väl parera polisen
igen ... undrar just, hur det var med den där
artillerikonstapeln, som blef knifhuggen i förra veckan, om
inte det nypet kom från någon af vännerna te era
’hyggliga fruntimmer, som ä’ borta om dagarna’ —
det är ju så ni annonserar i Dagbladet? Akta er
bara!»

»Nå, du min evige skapare!» larmade fru Hindell,
i det hon slop ihop händerna, så det klang i
portgången; »nå du min evigaste skapare, så oskyldigt
en fattig syndig människa kan bli chukanerad utaf elaka
människor! Om jag har sett någon artillerikonstapel
här, så vill jag vara skapt som en nors! För jag ska
säga konstapeln, att jag har bara två hederliga
sömmerskor, som bor inne hos mig, och den ena har
en fästman, som ä’ urmakaregesäll ...»

»Ja, det vill säga, han är med i klockskojarligan,
menar hon väl,» interfolierade konstapeln.

»Herre min store! den beskedlige, hederlige karlen,
som inte tagit så mycket som en knappnål, fast han
härom året råka te vara utan arbete och kom på 
Långholmen som försvarslös! Ja, jag säger väl det! Och
den andra har en kusin, som ä’ på ’pontinjärerna’ på
Kungsholmen, och en bror, som ä’ vid tygstaten —
och jag kan väl inte neka människan att ta emot
tjocka släkten, vet jag ... men si, jag förstår nog,
hur det hänger ihop ... det är den där markattan
Lindblomskan nere i tjugutvåan, som varit ute med
skvallerkollejet igen ... men jag ska säga konstapeln,
att det är säkrast att konstapeln inte nosar hit, för
jag är karl te gå opp te själfva öfverståthållarn och
fråga honom om inte en hederlig människa ska i fred
och ro få drifva sin handtering, och jag ska ...»

»Hålla mun, ja!» ropade konstapeln med stentorsstämma, 
i det hans hand föll tung på Hindellskans
axel, »annars följer frun med till vaktkontoret
medsamma! Och kom ihåg hvad jag säger: låt människan
därinne vara i fred, annars ...  In med sig nu, och
låt det vara tyst på juldagsmorgon!»

Och därmed gjorde fru Hindell en ofrivillig höger
sväng och kom litet fortare än vanligt in genom sin
dörr, hvilken också litet fortare än vanligt slog igen
om hennes kippskodda hälar, fast likväl icke så fort,
att icke konstapeln fick ett litet smeknamn efter sig
ut genom dörrspringan, något som han likväl fördrog
med det mest stoiska lugn i världen.

Han bytte bara om tuggbussen, mumlade helt sakta
ordet: ’trollpacka’, och gick sin väg genom den
halföppnade porten.

Under tiden hade lilla Maria blifvit väckt af bullret
ute i portgången och var nu redan på benen därinne
i bagarstugan. Sedan hon kysst och omfamnat sin
mor, hade hon satt pannan med mjölken på elden, och
medan den började puttra och fräsa, pratade hon
oafbrutet med modern.

»Vet du, mamma,» sade den lilla, »att jag har
drömt om den besynnerlige herrn i natt, så mycket,
så mycket ... jag drömde, att han hade vingar på
ryggen, alldeles som änglarna i kyrkan, och att han kom
hit och tog mamma och mig i hvardera handen och
sa’ att han skulle ta oss med sig hem till pappa. Och
s& drömde jag, att han tog oss med sig och så kom
vi till ett stort, stort hus ... ja, jag tror att det var
själfva slottet, du ... och där mötte vi en grann, grann
herre, som var så vacker och hade så mycket förgyllning 
på sig ... och det sa’ han var min pappa ... men
så, just som jag tyckte att jag ville flyga i famn på
honom ... så var han borta och du, mamma, var också
borta ... och det var bara jag och den besynnerlige
herrn kvar ... och då tyckte jag ... men vet du mamma,
det var så besynnerligt så ...»

»Nå, säg, kära barn, hvad tyckte du?» frågade
modern, som rest sig upp i sängen, och med andlös oro
tycktes lyssna till den lillas prat. »Hvad tyckte du?»

»Jo, jag tyckte att jag var stor ... och så grann,
så grann ... och att jag stod i ett stort, stort rum,
och att den besynnerlige herrn stod bredvid mig, och
att jag sjöng så vackert, du mamma, och att hela salen
var full med granna herrar och fruntimmer, och att
de klappade i händerna åt mig. Och då nickade den
besynnerlige herrn åt mig så godt, och allt eftersom
jag sjöng, så blefvo vingarna större och större på
honom, och till slut så försvann han genom taket, du,
och jag tyckte, hur jag ändå såg honom flyga allt
högre och högre, och när han var som högst oppe, du,
så tyckte jag att han hade dig med sig, mamma, och
att ni båda två såg så glada och nöjda ut! Men mamma
lilla, hvarför gråter du? Det var väl ingenting att
gråta åt? Eller är du värre sjuk nu igen?»

»Nej, nej, kära barn!» hviskade modern, »men ser
du, Maria lilla ... jag tänkte på hvad din dröm kunde
ha att betyda.»

»Nå, hvad skulle den betyda, mamma?»

»Jo, att jag går bort ifrån dig, mitt kära barn, och
att du kanske ska bli lyckligare genom det, än om jag
stannade kvar.»

»Nej, mamma, du får inte dö ...! du får inte gå
ifrån mig ... du är ju bättre nu, är du inte det?»

»Jo, kära barn, mycket, mycket bättre! Men akta
dig nu, mjölken kokar öfver ... nu ska du först äta dig
mätt, för jag orkar ingenting; — kanske dricker jag
ett par munnar se’n, om det blir någonting öfver.»

»Nej, mamma, du ska dricka först, medan det är
riktigt varmt! Annars talar jag om för besynnerlige
herrn, när han kommer, att du inte har varit snäll!
Vet du, mamma, det var nog den gode Guden, som
förde honom till oss i går, för nu efteråt kommer jag
ihåg, att det var som om någon ropat åt mig, att jag
skulle gå in i den där boden där jag blef utkörd, just
då han kom.»

»Ja, nog var det den gode Guden, som ledde dina
steg!» suckade modern med djup andakt, »han har inte
öfvergifvit oss. Hör du, Maria lilla, kläd nu på dig
så godt du kan, och gå sedan ner till den snälla frun
på mjölkmagasinet och fråga om du kan få låna en
psalmbok eller en predikan, jag ville så gärna höra ett
Guds ord på juldagen.»

»Ja, mamma lilla, men först får jag lof att städa
i ordning litet här inne, tills besynnerlige herrn
kommer.»

Och det var rörande att se den lilla, hur hon
försökte att göra det otrefliga kyffet så snyggt som
möjligt. Det var naturligtvis icke mycket att göra, men
den barnsliga kärlekens ansträngningar voro städning
nog; den flammande brasan, som ännu icke brunnit ut,
lifvade det hela, och till följe af den ovana värmen
inne i rummet, började den ludna isen att smälta bort
från de gröna rutorna, som ännu funnos kvar i fönstret, 
och den klara juldagsmorgonen kunde blicka in i
rummet.

Och när efter en stund den lilla flickan hade
kommit igen med psalmboken, och satt sig vid moderns
hufvudgärd, läsande den ena psalmen efter den andra,
och denna med knäppta händer och ett uttryck af salig
frid i de bleka dragen lyssnade till barnets klara och
skära stämma, då var det julhögtid i den fattiga
bagarstugan, det var gudstjänst i det halfförfallna nästet,
och en gudstjänst, som med välbehag upptogs af honom,
som icke ser till kläderna utan till hjärtat, och som
genom sin ende son sagt till människorna: »Den som
mycket älskat, honom skall mycket varda förlåtet!»

*

5.

Några dagar efter jul återfinna vi den sjuka modern
och hennes dotter i ett litet snyggt och varmt rum på
Norra Tullportsgatan, nära intill Surbrunn. Redan på
juldagsmiddagen hade den besynnerlige herrn infunnit
sig i sällskap med en läkare, en äldre man, som, sedan
han undersökt den sjukas tillstånd, svurit några mustiga
eder öfver fattigläkaren, som icke besökt henne och
ordinerat några stärkande medikamenter, förklarat att
som det var mycket mera fara för den sjuka att stanna
kvar i det kalla och fuktiga rummet, så borde en
flyttning i väl tillsluten vagn företagas genast på
annandagsförmiddagen. Så skedde också, den
besynnerlige, åtföljd af sin betjänt, som hade med sig pälsar
och filtar, samt ett äldre fruntimmer, som hade ett
knyte med kläder åt lilla Maria, infann sig klockan före
tio på annandagen, och väl inpälsad och omsvept fördes
den sjuka och hennes barn till den nya bostaden, som
den besynnerlige herrn hyrt af en vaktmästareänka,
en gammal, hederlig gumma, som också var ibland hans
skyddslingar. Fru Hindell och hela hennes snygga
sällskap höllo på att trycka sönder de smutsiga
fönsterrutorna åt gatan för att få se instufningen och
affärden, och man kunde nästan höra ända dit ut, hur
den värda frun därinne skrek och väsnades öfver »den
där sturska damen, som skulle ha en sådan bondtur»!
Hon blef dock betydligt höfligare när betjänten, efter
att ha bultat på hennes dörr, lämnade henne de tjugu
riksdaler i obetald hyra, som den sjuka kvinnan stod
i skuld för, och hon följde med ända ut i portgången
för att tacka för likviden, under oupphörliga bedyranden
om hur väl hon hade velat den sjuka, fast denna hade
varit alldeles för stursk af sig för att vilja af henne
mottaga någon hjälp. Hurudan den hjälp varit, som
hon erbjudit henne, därmed teg fru Hindell visligen,
och sväljde äfven med god smak den gamle betjäntens
yttrande: »att man ska vara bra litet barmhärtig, när
man kan vilja taga penningar för ett hål, där han inte
skulle vilja inhysa en hund en gång».

Allt detta var nu öfverstökadt, och vi återfinna,
som nyss sades, den sjuka och hennes barn i ett hem,
som huru tarfligt det än var, i jämförelse med det
förra med allt skäl kunde kallas ett paradis. Det var
lågt i taket och fönstret låg visserligen tämligen djupt
ner mot gatan; men det var varmt och godt; snygga
trasmattor betäckte golfvet och en pärlfärgad säng med
rena, hvita lakan och en randig filt öfver, tjänade nu
den sjuka kvinnan till läger. Några stolar af samma
färg, ett litet bord vid fönstret och en liten sängbyrå
mellan dörren och kakelugnen, fulländade möbleringen.

Den sjuka hade en ren, hvit nattröja och mössa,
och lilla Maria var klädd nästan som ett riktigt
herrskapsbarn, och satt nu vid fönstret med en bok framför
sig på bordet, medan den sjuka modern sof, och en
liten glad brasa sprakade i kakelugnen.

Den lilla flickan lutade hufvudet i händerna och
med bägge armbågarna på bordet var hon till den
grad fördjupad i läsningen af sin bok, att hon icke
hörde huru dörren öppnades, och den utanför boende
änkan, en liten rund och godmodig gumma om sextio
år, inträdde i rummet helt tyst och varsamt, bärande
en spilkum med varm hafresoppa.

»Jaså, hon sofver, stackars liten!» hviskade gumman
i det hon kastade en blick på den sjuka, »då är det
väl så godt att jag tar ut soppan igen och håller den
varm ... hm, hm, hvad den flickungen läser! Maria
lilla!» fortsatte hon lika tyst, i det hon närmade sig
den lilla, »ä’ inte barnet hungrigt? Vill hon ha litet
franskt bröd och litet soppa? Kom ut till mig, så ska
hon fä litet, och så låter vi dörren stå på glänt, ifall
mamma skulle vakna.»

Den lilla tittade upp ur boken, och med hennes
ålders vana att inte säga nej, då det gäller mat —
hon hade så länge måst svälta, stackars liten! — följde
hon den gamla ut i rummet utanför, som var lika
tarfligt, lika litet och lika hemtrefligt som det inre.
Där fanns en pinnsoffa af samma färg som sängen;
en gammal byrå, ett hvitt fällbord och — gummans
stolthet och glädje — en gammal länstol med grön
tageldyna, som hade varit hennes salig gubbes
älsklingsmöbel, och som nu upptogs af en stor grå och
hvit katt, som slagit sig i ring, och tycktes sofva
oskuldens ljufvaste sömn, utan att störas af några
drömmar om smärta kattskönheter och små pipande
möss — dessa en väl organiserad katts oemotståndliga
frestare.

»Kom nu, så sätta vi oss här, lilla barnet,» sade
gumman i det hon flyttade bordet midt framför soffan,
»det är synd att störa Olle, som sofver där borta i
stolen. Han har varit borta se’n i går morgse, det
tokiga gamla kattkräket! Seså där ja, ät nu, doppa
brödet i soppan, hon, barnet lilla, det är så rart och
hälsosamt så, det säger doktorn, och den välsignade
rara kunglig sektern med!»

»Hvarför kallar moster besynnerlige herrn för
kunglig sektern?» frågade Maria, i det hon såg upp
på den gamla med frågande blick.

»Kära barnet, därför att han ä’ kunglig sekter,
vet jag,» svarade den gamla.

»Det är väl mycket, det!» återtog flickan med
strålande blickar, »säg, moster lilla, det är väl näst
efter kungen själf? Är det inte det?»

»Nej, nej,» svarade gumman med ett godmodigt
leende, »det är det väl inte, kära barn, men nog är
han en fasligt både förnäm och rik och rar herre, fast
han inte är så hög af sig! Doppa nu, barnet lilla, och
drick litet emellanåt. Lilla Maria tycker mycket om
besynnerlige herrn, som hon kallar honom?»

»Ack ja, moster, om han inte varit, så hade min
stackars mamma kanske frusit ihjäl den där rysliga
julnatten! Ack, om jag en gång kunde bli stor och
rik och lycklig, hvad jag gärna skulle vilja hjälpa
honom igen och alla fattiga, moster lilla. För det är
så svårt, så rysligt svårt att frysa och vara hungrig,»
sade den lilla, rysande vid minnet af hvad hon genomgått, 
och i det hon strax därpå började sitt anfall på
soppspilkumen med förnyad ifver; »men tyst, rörde inte
mamma på sig därinne?» och med ett skutt var flickan
vid dörren och såg oroligt inåt rummet, där den sjuka
låg lika stilla som förut; »nej, hon sofver ännu! Jag
tycker mamma sofver så mycket i dag, moster. Hon
måtte väl inte vara mera dålig än förut!»

»Kors, nej, kära barn, doktorn sa’ ju, att det är
bra för henne att sofva.»

»Men jag tycker, att hon ser så blek ut.»

»Det gör man alltid när man ä’ så sjuk som hon,
kara barn.»

»Gud låte inte mamma dö, för då vet jag inte hvad
jag skall ta mig till!» utbrast den lilla med plötsligt
utbrytande tårar.

»Kors, kära barnet, så hon säger! Lif och död stå
i Guds hand, och han vet nog hvad som är bäst för oss
alla, och nog skulle väl lilla Maria unna sin stackars
mamma att få frid och ro efter allt hvad hon gått
igenom; skulle inte Maria det?»

»Jo, ack jo!» snyftade flickan, »men då blir iag så
ensam, så ensam, då har jag ingen människa i världen
som håller af mig!»

»Än besynnerlige herrn då, och jag, gamla
stackare,» sade gumman rörd, i det hon drog henne till
sig och smekte henne, »skulle inte Maria vilja vara
kvar hos gumman, ifall något skulle hända?»

»Jo, jo, det vill jag visst!» svarade Maria och
började, med barndomens vanliga lätta öfvergång från
sorg till glädje och tvärtom, att åter torka bort tårarna,
»men då vill jag inte säga moster mera, utan mormor,
får jag det. För då är det som jag skulle ha två
mammor, en i himmelen och en här nere på jorden.
Men tyst, nu gick det i porten, det är ... ja, det är
bestämdt han som kommer.»

»Ah, nej, kära barn, det är för tidigt ännu, klockan
är inte elfva än, och jag hörde ingenting!»

»Jo, mormor, det är bestämdt han; jag hör nog jag,
när han kommer.»

Och med hastiga steg var flickan framme vid
dörren, på hvilken i samma ögonblick en hastig bultning
hördes.

»Ja, minsann hade icke flickan rätt!» sade den
gamla förvånad, i det hon skyndade sig att göra i
ordning på bordet.

Under tiden hade Maria öppnat dörren och den
besynnerlige herrn inträdde.

»God dag, barn,» hälsade han vänligt på flickan,
som kysste hans framräckta hand, och sedan med
barnslig ifver hjälpte honom att taga af den långa
rocken; »hur är det med mamma i dag? God dag,
fru Holm lilla, hur är det med vår sjukling?»

»Hon sofver, kära goda kunglig sektern!» svarade
gumman med en djup nigning, »hon har sofvit hela
morgonen.»

»Hm, jaså, sofver hon?» frågade den besynnerlige
och såg fundersam ut; »och har sofvit hela morgonen?»

»Ja,» sade flickan, »och hon ser så fasligt blek ut,
så jag blir riktigt rädd när jag ser på henne.»

»Det skall inte lilla Maria vara,» svarade den
besynnerlige, »utan stanna kvar här nu ute hos moster,
så går jag in och ser hur det är med mamma; vill
lilla Maria det?»

»Ja, bara jag får min bok först, för den är så
vacker att läsa i.»

»Se här är den,» sade den besynnerlige, i det
han sträckte ut boken genom dörren, som han sedan
stängde igen, hvarpå han helt sakta flyttade fram en
stol till sängen och satte sig bredvid den sjuka, hvarts
utanpå filten liggande hand han fattade, för att
försiktigt känna på hennes puls.

»Hm,» sade han därpå tyst för sig själf, »det går
som medicinalrådet sade: hjälpen kom för sent! Det
lider allt mera mot slutet. Pulsen är knappt märkbar
mera. Gud i himmelen, att jag inte skulle få komma
förr! Men han har väl sitt visa råd äfven med detta.
Jag får åtminstone rädda barnet, och sörja för hennes
framtid. Så stilla och så vacker hon ligger där, den
arma ... hvad hon måtte varit skön, innan olyckan
och förnedringen hann henne! Och när man tänker på,
huru här ett rikt människolif blifvit splittradt och
förstördt, medan han, förstöraren och splittraren, lefver
i öfverflöd och synd och jordisk glans. När skall han
vakna till medvetande om sitt brott? Hon har redan
försonat sitt, hon — om det var något. Ty, hur lätt
faller inte den unga, oerfarna, lösligt uppfostrade
flickan, när smickret hviskar och det ungdomliga blodet
sjuder?»

Den besynnerliges tysta betraktelser afbrötos af
den sjuka, som med en djup suck öppnade sina ögon,
hvilka först liksom sökande irrade omkring rummet,
och sedan med ett uttryck af frid och förtröstan fästes
på den besynnerlige hjälparens magra och svårmodiga
anlete.

»Ni är här, min välgörare!» hviskade hon, »jag
känner att det lider mot slutet. Sedan jag i går
omtalade för er mitt sorgliga och syndiga lif, har jag
fått en sådan frid inom mig. Har ni talat vid ... vid
honom?»

»Ja, jag har talat vid honom i dag,» svarade den
besynnerlige med något osäker röst, i det han höll
hennes hand mellan sina, »och han har lofvat att draga
försorg om sitt barn!»

»Gud välsigne — och förlåte honom!» hviskade
den döende kvinnan, »så som jag tror och hoppas att
han förlåtit mig! Och nu, nu vill jag tala med min
flicka!»

Den besynnerlige herrn steg upp, öppnade dörren,
och utan att säga ett ord fattade han den i yttre
rummet sittande flickans hand och förde henne in till
moderns säng, där den lilla, utan att förstå hvad som
föregick, men ändå, liksom anande den högtidliga
skilsmässa, som förestod, sjönk på knä vid bädden.

»Jag går ifrån dig, mitt älskade barn,» hviskade
modern knappt hörbart, i det hon tryckte den lillas
hufvud mot sitt redan halfstelnade bröst, »men gråt
inte ... jag lämnar dig i goda människors händer —
och Gud vakar nog öfver dig, min snälla, älskade
flicka ...! Du skall en dag få veta, hvad du nu inte
skulle förstå ... hvad din mor har brutit och lidit och
försonat ... men du skall ju minnas henne med kärlek
och inte med förakt, mitt barn ... hon har varit så
grymt olycklig ... och hon är nu så lycklig och säll ...
det blir så ljust omkring henne ... så ljust ... så
ljust...»

Och när den lilla med höga ångestrop och strida
tårar lutade sig mot det arma modershjärtat, vid hvilket
den kallnade armen ännu kvarhöll henne med dödens
sista ryckningar — så hade det redan upphört att
slå, och den besynnerlige herrn höll med tårade ögon
i sin famn ett fader- och moderlöst barn, som numera
ägde endast honom på jorden.

*

6.

Åtta år hafva förflutit sedan den stackars kvinnan
lade sina ögon tillhopa, lycklig i den tanken att hennes
barn hade en far, som skulle beskydda hennes barndom 
och lära henne att taga sig till vara för den olycka,
som störtat hennes moder i elände. Och den lilla
hade också fått en fader, den ömmaste och mest
samvetsgranne hon kunde önska sig; — men icke var
det den guldsmidde hofmannen, som helt fräckt skrattat
den besynnerlige hjälparen midt i ansiktet, då han
försökte klappa på det förstelnade hjärtats portar och
bedja honom försona ett ungdomsfel; — nej, det blef
den besynnerlige herrn själf.

Under dessa år såg man honom hvarje dag i sin
egendomliga dräkt och med den lika egendomliga
gången styra af till det lilla huset borta vid Surbrunn,
där den gamla vaktmästaränkan ännu bodde, lika
godmodig, lika kry och välvillig som förr. Under hennes
moderliga och under den besynnerlige herrns faderliga
och vänliga beskydd uppväxte lilla Maria småningom
till en blomstrande och fager ungmö, som snart
lofvade att rikligen belöna de omsorger, af hvilka hon
omgifvits. Hon blef glad och frimodig till sinne och
hjärta, och om barndomens stormar och olyckor lade
ett litet skimmer af vemod öfver de ungdomliga dragen,
så blef hon därigenom endast så mycket behagligare.
Det skadar aldrig ett vårlandskap i morgonbelysning,
att det ligger ett lätt töcken öfver de lysande
färgskiftningarna — det höjer tvärtom stämningens poesi.
Så var det också med Maria. Hon var en rikt begåfvad
natur, och isynnerhet hade hon en stämma och ett
musikaliskt sinne, vid hvilka hennes besynnerlige
beskyddare fästade stora förhoppningar.

»Hm, hon blir en utmärkt sångerska!» sade han
ofta för sig själf, då han satt i det lilla rummet, och
hörde henne vid det hyrda pianot sjunga våra vackra,
vemodiga folkvisor, »jag tror jag kan vara lugn för
hennes framtid. Konstens väg är i våra dagar en
säker väg till oberoende och aktning. När jag går
bort, skall hon icke behöfva sin ovärdige far.»

Och den besynnerlige herrn sparade inga kostnader,
ingen omtanke, för att gifva sin skyddsling all den
utveckling, hvaraf hon var i behof. Också kunde en
fader icke vara mera älskad, ja afgudad af sin dotter,
än han var det af Maria. Den gamla kvinnan, som
hon, enligt sitt barnsliga beslut, den dag då modern dog,
kallade mormor, sade många gånger till de få gummor,
som då och då besökte henne för att prata bort en
stund vid en kopp kaffe, att hon icke kunde begripa,
hur ett barn så kunde fasta sig vid en främmande,
hur välgörande han än måtte vara.

»Det måtte bestämdt vara någon släktskap med i
spelet,» menade gumman, »fastän flickan inte vet det
själf.»

»Å herre Gud!» svarade en dag en gammal mamsell
ifrån Drottninghuset, »menar frun att han skulle vara
hennes far, den besynnerlige herrn?»

»Tycker mamsell det, nej det menar jag visst inte!
Men att han är släkt med fadern, eller känner honom
mycket väl, det vill jag gå i god för. Jag har lagt
ut kortena om’et, ja väl hundra gånger, och det ligger
alltid en stor, grann karl till huset, men han går på
en fasligt mörk väg, och det ser rakt åf ut som om
flickan och han aldrig skulle mötas, för spader åtta
ligger alltid i vägen.»

»Ja, ä’ det inte märkvärdigt!» menade mamsellen
och skakade på hufvudet, »det är rakt precis som när
jag lägger ut dem för att se, om jag ska komma opp
te slottet och se kungliga rummena en gång till i mitt
lif. Jag har inte varit där se’n Karl Johan dog. Och
då ligger också alltid spader sjuan eller åttan i vägen.»

»Ja, de må säga hvad de vill om kortena, men den
som inte tror på dem, den är då sämre än en hedning,»
försäkrade änkan, »och att den flickan blir något stort,
det slår inte felt. För alltid ligger det en stor och
ljus väg för henne, och bref med pengar och presenter
och Gud vet allt hvad! Och alltid ser det ut, som om
hon skulle få så fasligt mycket folk omkring sig, och
alla ha de hjärtliga tankar till henne.»

»Gud bevare flickungen!» suckade drottninghusmamsellen 
andäktigt, »’många ulfvar kringvankar och
låtsar hjärtliga tankar’, hette det i min ungdom. Och
de ä’ väl inte bättre än, tänker jag!»

»Det har inte fara,» svarade gumman, »för Maria
är en bra flicka — och något stort blir det af henne,
det är säkert, det!»

Och den gamla skulle inte få så orätt.

En dag satt Maria som vanligt vid pianot, då dörren
till det inre rummet öppnades och den besynnerlige
herrn inträdde. Maria satt drömmande och lockade ur
instrumentet toner, som hon själf icke visste hvarifrån
de kommo; hon kände sig gripen af ett så underligt
vemod; för första gången på många år hörde hon icke,
att hennes välgörare kom in.

Den besynnerlige märkte det, men var lika godmodig 
och lika vänlig som vanligt, då han efter en
stund lade sin hand på hennes axel, och sporde med
halfhög stämma:

»Hvad tänker du på, mitt barn?»

»Min välgörare!» utropade Maria i det hon skyndade
upp, rodnande öfver sin tankfullhet, »jag tänkte ... 
jag vet knappast själf hvad jag tänkte ... jag drömde
att jag sjöng ... sjöng så som jag aldrig kunnat, kanske
aldrig skall kunna sjunga.»

»Man kan alltid hvad man vill,» svarade den besynnerlige 
i det han satte sig bredvid henne, »och Maria
skall nog lära sig sjunga, om hon vill det med allvar.»

»Ack ja, nog vill jag det, men hvem skall lära
mig? Min nuvarande lärare sade mig i går, att nu
har han lärt mig allt hvad han kan ... och att ... att
nu ...» — här stannade hon förvirrad.

»Nå, hvarför fortsätter icke Maria?»

»Därför att jag fruktar, att min välgörare kunde
anse mig otacksam, om ...»

»Skall jag hjälpa dig med att utsäga de fasliga
orden?» frågade den besynnerlige med sitt godmodiga
leende, »han sade kanske, att du borde komma ut för
att få lära dig mera? Var det inte så?»

»Jo, så var det!» svarade Maria sakta.

»Nå, ser du, att jag gissade rätt? Och det vågar
du inte säga mig, mig som lofvade din döende mor, att
jag skulle vara ditt skydd och stöd?»

»Ni har redan gjort så mycket, så mycket för
mig!» hviskade den unga flickan rörd, i det hon lutade
sig öfver hans hand, som hon kysste.

»Ja, men ännu har jag inte gjort allt hvad jag
bort, mitt kära barn! Hör nu hvad jag har tänkt ut
för dig. En familj, som jag känner, ämnar om några
veckor resa ut till Frankrike, för att tillbringa vintern
i Paris. Det är en välvillig, älskvärd och bildad familj,
en medelålders man med sin hustru och en dotter. Vill
du följa med dem?»

»Jag? Jag?» utbrast Maria, i det stora tårar banade
sig väg utför hennes kinder, »om jag vill? O, det har
länge varit min innerligaste önskan, min skönaste
dröm!»

»Du skall få den uppfylld, mitt barn! Dina anlag
äro för goda för att lämnas outvecklade på halfva
vägen. Du skall få lära dig sjunga, och du skall bli
en sångerska som skall göra ditt land heder! Allt är
redan aftaladt med den familj, som jag omnämnde,
och så fort du hinner bli i ordning så resa ni!»

»Hur skall jag nå’nsin kunna tacka er, min
välgörare, min far?» utropade den unga flickan, i det hon
utom sig kastade sig i den besynnerlige herrns armar.

»Genom att bli en ädel kvinna och en stor
konstnär!» svarade denne i det han kysste hennes rena
och jungfruliga panna. »Maria skall aldrig glömma
sin stackars mors olycka, och aldrig sin plikt att
upprätta hvad hon felade. Och om du icke kan bli den
stora konstnär, som jag hoppas, så skall du likväl
alltid bli den ädla kvinnan, icke sant?»

»Jag skall försöka det!» hviskade Maria.

»Och när du det blir,» sade den besynnerlige herrn,
i det han smekte hennes kind, »så skall du inte tala
om tacksamhet längre, då äro vi kvitt. Då har du
skänkt mig en tillfredsställelse och en fröjd för mina
gamla dagar, som icke alla mina skyddslingar gifvit
mig! Ty nog är såningsmannens lott skön, när han
ser, att det korn han utsår faller i god jord.»

Och som den besynnerlige herrn sade, så blef det.
»Mormor» grät och alarmerade sig öfver att »barnet»
skulle så långt ut i världen, och det var inte utan
att, sedan gumman lugnat sig något, hon starkt
funderade på att gifva sig af med till Paris. Men det
insåg hon till slut icke gick an, »ty,» sade hon, »inte
skulle jag. gamla enfaldiga stackare, kunna fara på
järnväg och lära mig tala franska, och då skulle jag
ju bara bli till besvär for barnet, vet jag! Å nej, vår
Herre styr nog för henne så det blir bra, och får
jag lefva, så skall jag nog få se, att kortena hade
rätt, och att den ljusa vägen låg för henne!»

Några veckor därefter tog Maria afsked af sin
käre välgörare och af den gamla kvinnan, som så
länge varit henne i moders ställe, och med ett
framtidshopp, som segrande höjde sig öfver stundens smärta,
gick hon på en gång vemodig och glad sitt ljusa
framtidslif till möte.

Det fattiga tiggande barnet var nu en blomstrande
jungfru — en rik natur var räddad åt fosterlandet
och konsten.

När »besynnerlige herrn» på den dagens afton satt
i sitt ensliga hem och tänkte på den unga fågeln, som
nu glad och undrande flög ut i den nya värld som
öppnade sig för dess tjusta blickar, sade han för sig
själf:

»Jag skall kanske aldrig återse henne här i världen,
men det är detsamma. Gud skall välsigna mitt utsäde,
och hon skall uppfylla min sista önskan i afskedets
stund:

Kom igen som en renhjärtad kvinna, om också
konstens högsta mål ej hinnes af din längtande själ.»

*

7.

Och den besynnerlige välgörarens bön blef hörd.
Tre år därefter återkom den unga flickan till
fäderneslandet, ren som hon lämnat det, och nu en utbildad
konstnär. Men då hade den »besynnerlige herrn» redan
slutat sin jordiska vandring, och de fattiges och
föraktades välsignelser glänste i friska tårepärlor på hans
nyss tillslutna graf. Den gamla mormodern fick
upplefva den glädjen att återse sin älskling, och besanna,
att de ljusa vägarna lågo öppna för henne, både till
lifvets och konstens höjder. Men tacksam som alla
rika och goda naturer, glömde Maria aldrig sin ädle
välgörare, och blygsam som den sanna konstnären alltid
är, offrade hon tillika med sina varma tårar den
lagerkrans, som den frikostiga publiken vid hennes första
uppträdande i sin födelsestad ägnade henne, på den
grafkulle, under hvilken den på ytan löjlige, men till
hjärtat människoälskande och varme enslingen gömdes,
som här i lifvet kallades »besynnerlige herrn».

*


”KRÅK-MATTS”.EN SKÄRGÅRDSSKISS.========================================

1.

Han hette egentligen Mattias Västerholm och var
just ingenting — det vill säga, han kunde taga sig
till litet af hvarje, som skärgårdsfolket i allmänhet.
Han fiskade, lagade båtar, klippte får, band skötar,
rödmålade grindar, slaktade kalfvar, gjorde bikupor af
halm, och när bönderna på storön hade brådtom med
skörden, så kunde han både slå och skära, och det fast
han var nära sjuttiotalet. När skörden var gjord och
de små tröskverken kommo i gång, var ingen bättre
betrodd om att sköta hästvandringen än gamla
»Kråk-Matts», som han gemenligen kallades af både gamla
och unga. Han gick då med pipsnuggan i munnen
troget och lugnt i sin ständiga ring, manade på hästarna
ibland med ett godt ord, ibland med en pisksläng, som
egentligen mera var ämnad att jaga bort bromsarna än
att göra bruntarna något för när, hvilket de också
mycket riktigt uppfattade genom att då och då vända
på hufvudena och bestå honom en liten vänlig
gnäggning eller ett godmodigt frustande.

Ön, som Kråk-Matts bodde på, låg strax utanför
storön och var icke särdeles vidlyftig. Där hade han
en liten sned stuga vid sydvästra sidan, där stranden
var litet ländigare, och i den hade han nu bott ensam
i öfver tjugu år ända sedan Kajsa-Stina dog. Hon hade
inte varit hans hustru, men de hade bott tillsammans i
många år, ända sedan hon råkade i olycka för en
skeppare, som en vacker dag seglade ifrån både henne
och gossen, som han skaffat henne.
Det var just ingen som ville veta af Kajsa-Stina,
sedan det hände henne; inte så mycket för att hon
skaffat sig en pojke — det är man inte så värst
nogräknad med ute i skärgården — utan därför att
hon inte ville skiljas vid honom.

»Människan kan väl vara golik i och för sig själf,»
menade bönderna; »men inte kan en väl ta’na med
tocke där påhäng! Ville hon bara lämna bort
pojken, så!»

Men se, det ville inte Kajsa-Stina »på villkor»,
som det heter därute.

Och det var inte långt ifrån att både gossen och
hon fått svälta ihjäl, när Mattias — han hette inte
»Kråk-Matts» då ännu — en vacker kväll kom
knogande upp till backstugan, där hon fått husrum hos en
gammal änka, som varit god vän till hennes mor och
som var lika fattig som hon själf.

Kajsa-Stina såg honom komma uppför gångstigen
med en korg på armen, och hon visste rakt inte hur
hon skulle bete sig vid det mötet. Hon hade klart för
sig att Mattias tyckt smått om henne, innan skepparn
kom, och därför skämdes hon värre för honom än för
någon af de andra.

Hon höll just på gifva gossen bröstet, och som hon
inte kunde komma undan, nöjde hon sig med att vända
sig om på pallen och vända ryggen mot dörren.

»Kommer det främmat, eftersom du snor dej?»
frågade änkan, som såg litet illa.

»Ja, det såg så ut,» svarade Kajsa-Stina och blef
röd som en blod både i ansiktet och om halsen.

I detsamma tog Mattias i dörrklinkan och klef in.

»Guss fre’!» sade han och stannade innanför
dörren, tittade framåt rummet och kunde väl ungefär
begripa hvad Kajsa-Stina gjorde, eftersom han också blef
som en drypande blod i synen och harklade två gånger
och spottade en, innan han fortsatte: »jag kommer
väl inte omakligt på någe’ vis, heller?»

»Jesses då, tror jag inte rakt det ä’ Västerholm!»
ropade nu änkan och steg upp från träbänken, där
hon satt borta vid fönstret »Ja, det ä’ det me’!»

»Jo ditåt hankar det!» svarade Mattias. — »Jag
skulle in ett tag och höra hur det ä’ med er annars!»

»Det var fasligt snällt, det!» fortfor änkan och
räckte fram sin skrumpna hand till välkomst, hvarpå
hon fortsatte med en suck: »om det vore så väl att
jag hade en kaffeskvätt te bju’ Västerholm på
teminstingen!»

»Det ä’ inte för kaffeskvätten jag har kommi’»
svarade Mattias, »men si det ä’ så att jag fick
strömming i natt, och jag tänkte ni kunne’ villa ha ett
par valar.»

»En skulle ha en slant te betala med då!» utbrast
gumman med en ny suck.

»Ville jag sälja’n, så gick jag väl te bönderna,»
svarade Mattias lakoniskt.

Nu hade gossen ätit sig mätt och somnat, och
sedan Kajsa-Stina knäppt igen tröjan om bröstet, vände
hon sig om.

»Vill inte Mattias ta och sätta sig?» frågade hon,
i det hon lade ifrån sig gossen i en korg, som stod vid
ena väggen.

»Tack för det!» svarade Mattias och gick förbi
henne fram till fönsterbänken, där han satte sig och
tittade utåt.

Gumman plockade upp strömmingen i ett tennfat,
som hon hade i spisen, och under tiden grät hon och
torkade sig oupphörligt om näsan med afvig hand.

»Jesses då,» snyftade hon sedan, »får vi dom rakt
åf te skänks?»

»Ja, det skulle väl vara meningen, det,» svarade
Mattias och tittade ut genom fönstret som förut. Efter
en stund tillade han, som om det egentligen inte hade
med saken att göra: »Det ligger några potatisar i botten
på korgen, mor.»

Nu började gumman stortjuta där hon stod, och
Kajsa-Stina gick fram till bänken där Mattias satt,
räckte ut handen emot honom och sade:

»Tack, Mattias, och gu’ signe dej!»

»Hur ä’ det me’ kyttingen?» frågade Mattias och
tittade nu bortåt korgen till.

»Jo tack, han ä’ så rar, så!» svarade Kajsa-Stina,
»han bara äter och sofver.»

»Det ä’ dygden på dom, det!» återtog Mattias, och
när nu gumman snyftande gick ut i farstun for att
tömma potatisen i en korg, som hon hade därute, tog
han fatt i Kajsa-Stinas hand, drog ner henne på bänken
bredvid sig och sade hastigare än han plägade:

»Hur ä’ det nu: har Kajsa-Stina hört åf’en någe’?»

»Söderman?» frågade Kajsa-Stina, och då Mattias
nickade, fortfor hon sakta, under det att det lyste till i
ögonen på henne: »han lär ska gifta sig i nästa vecka,
säjer di.»

»Med Sjöbergs Lina, ja!» inföll Mattias och fortsatte
sedan i det han spottade utåt golfvet: »Han får gål
med henne, kantänka.»

»Inte skulle jag fråga efter’t, om det inte vore för
gossens skull,» sade Kajsa-Stina efter en stunds tystnad.

»Bryr du dej inte om’en längre då?» frågade
Mattias lifligare än han brukade.

»Nej då, det har jag fått nog åf,» svarade hon.

Mattias teg en stund och tittade ut genom fönstret.
Då gnydde den lille borta i korgen, och Kajsa-Stina
steg upp, gick fram till honom och började sakta draga
korgen fram och tillbaka, så att den gnällde mot de
grofva golftiljorna.

Mattias steg upp från bänken, gick sakta fram till
Kajsa-Stina och stannade strax bakom henne. Det
syntes tydligt på honom att han ville säga något, men att
han hade svårt att komma fram med det. Slutligen
sträckte han ut handen, strök henne sakta mellan
axlarna ett par slag och sade sedan:

»Du skulle väl allt behöfva en far åt kyttingen där
ändå, Kajsa-Stina?»

»Han får väl hjälpa sig utan,» svarade hon utan
att vända sig om.
»Jaja, men det blir söcknigt, det! Kan inte jag få
bli far åt’en, tror du?»

»Du?» ropade Kajsa-Stina till och vände sig om.
»Nej, Mattias, bättre ä’ du väl värd, än ett tocke’
stycke som mej!»

»Men, om jag nu inte exmerar någe’ bättre då?»
frågade Mattias och försökte slå armarna om henne.
»Om jag nu inte frågar efter hvad som har varit, utan
bara det som blir?»

»Nej, Mattias,» svarade hon och drog sig undan
honom; »det kan aldri’ hända mej att jag går te prästen
och skaffar styffar åt gossen där!»

»Nå, men om vi låter bli te gå te prästen då?»
hviskade nu Mattias, som började bli litet yr i hufvudet.

»Nej tack, det har jag också fått nog åf!» svarade
Kajsa-Stina.

Mattias teg en lång stund. Han gick fram till
fönstret, stod där tvekande ett ögonblick, vände sedan
om till Kajsa-Stina, som stod kvar bredvid korgen, och
sedan han harklat ett par gånger, sade han med annan
ton än nyss:

»Nå men, Kajsa-Stina, vill du inte komma te mej
ändå, då?»

Nu vände hon sig om och såg på honom, såg på
honom undrande och länge.

»Hvad menar du, Mattias?» frågade hon slutligen.

»Jag behöfver någon människa, som hjälper mig i
stugan, och du behöfde någon som gör karl åf pojken
din. Ska vi inte därför slå oss ihop, så slipper du ifrån
det här elände’, och jag får någe’ te knoga för, och
vill du inte ha’t anner’leds, så inte ska jag säga ett ol,
det kan du sätta dig på!»

»Ja, kan du hålla fast ve’ det, då vet jag ingen
som jag hellre vill komma te än dej!» svarade
Kajsa-Stina, och därvid blef det, och ord höllo de båda, hur
mycket man än pratade om motsatsen.

2.

Men det där var nu längesedan. Kajsa-Stina dog,
när gossen hennes var fjorton år och just hade läst
sig fram. Någon riktig hälsa hade hon väl knappast
sedan han föddes, och när fadern, den förre skepparen,
åkte ner sig på isen ute på Saxarfjärden en vinter,
sedan han varit i staden och sålt fisk och farit drucken
hem på natten, då var det slut med henne också, och
på vårsidan stoppade Mattias ner henne i kyrkogården
på storön, och sedan satt han ensam igen ute på sin
holme.

»Hvad dog hon åf egentligen?» frågade en af
fiskargubbarna, som var med på begrafningen.

»Det var allt skepparsjukan, det,» svarade Mattias;
»den hade hon haft i faggorna hela ti’n, för rexten!»

Och så for han hem igen och fann sig i ensamheten
så godt han kunde. Fostersonen hade han fått plats åt
inne i staden hos en handlande, där skärgårdsfolket
brukade hålla till, och där artade gossen sig bra, och
när Mattias någon gång var inne med strömming,
hälsade han på honom i boden och fick alltid en bit
tuggtobak med sig hem. Den gladde han sig nog åt, men
ändå mera åt att pojken växte och började se ut som
en herreman, när han närmade sig tjugutalet.

Det var nu man började kalla honom »Kråk-Matts»
ute på öarna, och det tyckte han inte illa om för resten.

»Det är bättre det, än om di skulle skälla mej för
’Fyll-Matts’,» brukade han säga, »och sämre komsamser
kan en ha än kråkorna mina!»

Det var nämligen så att ute på holmen, där Mattias
bodde i sin snedstuga, var det ovanligt godt om kråkor,
till och med för att vara i skärgården. Det hade nog
sina goda skäl också att de höllo till där, och att till
och med ett par hade sitt bo i stora askträdet, som
stod utanför stugan och skuggade öfver den på ena
sidan, på samma gång som det läade för nordan, som
på höstsidan brukade komma nerdejsande mellan
backklintarna.

Mattias kunde bra med att salta strömming, och
när han satt nere vid sjön och gälade den, slängde han
alltid ut inkråmet åt kråkorna, hvilka voro nere och
skuttade omkring honom, alldeles som han varit en
gammal kamrat. Han pratade då med dem, och de
kraxade i olika tempo och tonarter och hade så mycket
att berätta — på sitt vis förstås; men det var alldeles
som om gubben förstått dem och de honom.

Det var på vårsidan en dag då gubben satt i
solsticket på sin farstukvist och lagade skötar. Kråkparet
i asken hade redan i mars börjat reparera sitt gamla
bo, och en fjolårsunge, som brutit vingen på sig, när
han ville för tidigt ur boet förra sommaren, och som
därför stannat kvar hos gubben och blifvit hemtam som
en kanariefågel, satt bredvid honom på farstubron och
tittade på huru föräldrarna byggde. När de kraxade
till, svarade han med ett: »kra-ak!» och lyfte på den
färdiga vingen; det såg ut som om han också velat ut
och leta efter pinnar och strå att bygga med, men som
den andra vingen fortfarande nekade att göra tjänst,
ruggade han upp fjädrarna, bet i den med sin stora
svarta näbb och sade därpå ett nytt »kra-a-ak», som
var mycket långsammare än det förra.

»Hur ä’ det med dej, Pelle?» frågade gubben och
tittade på honom öfver glasögonen, »ä’ du lessen?
Jaja, den hära vårsprickningen, det ä’ en baddare te
sätta oro i kroppen! Jag minns väl, jag — — men
har en nå’n skavank, så får en väl lugna säj! Jag fick
så jag me’, fast jag ingen skavank hade! Men får du
lefva, så går det väl öfver, sa’ han som körde i sjön.»

Nu blef det ett förskräckligt kraxande uppe i asken.
Far själf hoppade upp och ner på grenarna, lyfte på
vingarna och gjorde en sväng utåt, men kom genast
tillbaka igen, mor tittade ut ur boet med en lång pinne
i näbben, och det lät »krak» på »krak» allt argare och
häftigare.

»Hvad ä’ det nu då?» frågade Mattias och tittade
uppåt. »Ens ni inte om hvar skåpe’ ska stå? Sätter ni
te och gräla nu, hvad djäkeln ska det då bli i sommar?
Si så där ja, Pelle, ska du med börja på och gasta?
En ska aldrig lägga sej i när två träter, har jag sagt
dej! Jaså, vänta litet, nu ser jag: det har kummi’
främmat! Nå då va’ det ingen under!»

Och så var det verkligen. I en naken talltopp ett
stycke ifrån asken hade en stor kråka slagit sig ner och
kraxade långsamt och i en helt annan ton än de andra.
Hon bugade sig också mycket djupare än kråkorna i
allmänhet göra när de kraxa, och så lät hon höra två
kraxar i taget — »krak-kraak» — »krak-kraak», hvilka
af byggherrskapet besvarades med enstaka korta utrop
och framsträckta halsar samt då och då ett häftigt
flaxande med vingarna, en kort sväng utåt öfver
asktoppen och därpå ett förnyadt åhörande af hvad den
andra hade att förmäla. Pelle vände på hufvudet och
tittade än med det ena ögat, än med det andra, men
blundade hvar gång på det ögat som han inte såg
med och lyfte på den färdiga vingen hvar gång som
de gamla gjorde en luftsväng.

»Den där har bestämdt vari’ i stan, du Pelle!»
sade Mattias till fjolårsungen. — »Hon har så mycket
te språka om. Och ser du så finurlig svarta fracken
ser ut? Jojo, den där har allt sutti’ på isflakena i
strömmen, hon, och inbillat sig att hon vari’ fiskmås!
Det skulle väl du ha gjort me’, om du inte varit så
illveten te komma ur boet! Men så minsann sätter
hon sig inte i asken, och föräldrarna dina kör inte
bort’ena! Jo jo, så ä’ det när en har någe’ te skvallra
om, då får en plats lite hvarstans, då. Och si, där
kommer det flera utifrån holmarna för te höra på
— här blir väl rakt åf kråkting te slut, fast di inte
plär ha tocke förr än om höstarna!»

Och det såg verkligen ut, som om Mattias skulle
få rätt. Den ena kråkan efter den andra kom med
tunga vingslag från alla håll, slog ner i trädtopparna
rundt omkring, bockade sig och kraxade ett par tag,
hörde därpå uppmärksamt på hvad den förstkomna
berättade, gjorde sedan tillika med kamraterna ett kast
upp i luften, kraxade i korus och satte sig ner igen,
merendels hvarje gång bytande plats med någon annan,
hvarvid ett kort kraxande ägde rum mellan de båda
byteskråkorna, hvilka sågo ogement artiga ut, när de
bockade sig för hvarann.

Mattias satt en god stund och hörde på hur de
kraxade, och många tankar kommo och gingo i hans
hufvud. Det var länge sedan han hört af fostersonen
nu; vid julen hade han fått ett kort bref och en kardus
tobak från honom, sedan hvarken det ena eller det
andra och ändå var det nu i slutet af april.

»Kan undra om du har sett te honom någe’?»
frågade han ovillkorligt och fäste sin blick på kråkan i
talltoppen, som nu teg ett ögonblick. »Vet du någe’
om’en, så kunne du gärna tala om’et för mej?»

»Krak, kraak!» svarade kråkan, och Mattias tyckte
riktigt att hon skakade på sitt svarta hufvud och att
de kloka ögonen lyste i skallen på henne.

»Jaså, du har inte sett’en någe’?» fortfor gubben
och tittade utåt fjorden. »Ne-nej, han får väl inte vara
mycket ute, och så godt kan det vara! Det finns så
mycke’ djäfvulstyg i stan, och skepparblod har han i
ådrorna på sig! Men vi ska hoppas han står sig som
en karl, eller hur du, Pelle?»

Den vingbrutna kråkan svarade ingenting, bara
flaxade med ena vingen. Men i detsamma blef det ett
fasligt väsen i alla trädtopparna rundt omkring. Alla
kråkorna skreko vildt öfver hvarandra, därpå lyfte de
hastigt och begåfvo sig af i susande fart öfver
bergklintarna och försvunno åt andra sidan af ön.

»Hvad kom det nu åt dom? Var det någe’ di
inte ville tala om?» frågade Mattias sig själf med en
underlig beklämning öfver bröstet. Men i detsamma
fick han se en segelbåt, som kom i strykande fart
öfver fjärden, stäfvade rakt på hans halfruttna gamla
brygga och lade inom kort till vid den med buller och
bång.
»Jaså, det var den där som skrämde bort dom!»
mumlade Mattias och gick ner åt sjön för att taga emot
de kommande, medan Pelle hoppade efter på sned, som
han brukade, när han hade brådtom.

*

3.

Det var fjärdingsman Jansson från fastlandet midt
emot storön, som steg upp på bryggan, medan en
halfstor pojke beslog seglet och en tredje person satt kvar
i aktern och vände ryggen åt land.

»Hva’ blåser det nu för väder, eftersom fjälsman
kommer te mej?» frågade Mattias förvånad.

»Dåligt väder, kära Kråk-Matts,» svarade
fjärdingsmannen; »jag har främmande med mig åt dig på
vårsidan!»

»Åhå heller! Ocken kan det vara?» stammade
Mattias, »jag vet just inte precist att jag väntar nå’t
främmat!»

»Tror nog det, men i alla fall kommer här en, som
inte har nå’n annanstans att ta vägen, tänker jag,»
svarade fjärdingsmannen, vände sig sedan om nedåt
båten och ropade tämligen brutalt: »Nå, ska du inte
komma opp nu? Jag tänker vara hemma innan kvälln,
så jag har inte lust att söla för din skull!»

Den tredje personen i båten steg nu upp och
vände sig om. Det klack till i bröstet på gubben
Mattias när han kände igen fostersonen.

»Hvad i Herrans namn, Gustaf, ä’ det du!» ropade
han och sprang emot honom till förändan. »Sir jag
i syne, eller ä’ det du?»

»Ja, far, god dag — visst är det jag!» svarade
ynglingen långsamt och fäste ögonen envist på de
murkna bräderna på bryggan.

»Så eländig du ser ut! Har du vari’ sjuk —
och hvarför räcker du inte näfven åt mig? Och hvarför
kommer du ut nu — så här års, när det ä’ så mycket
göra i bon? Har du inte mål i mun? Nå, då får väl
fjälsman säja mej hur det står te, för någe’ galet ä’
det, det kan en blind se! Men hvad ä’ det?»

»Ni får tids nog veta’t, kära Västerholm!» sade
nu fjärdingsmannen och lade sin hand tämligen
medlidsamt på gubbens axel. »Jag tänker det är bäst
att han får säga det själf, och brådtom har jag för
resten. Men ifall han skulle vilja slå i er något som
inte är sant, så kan jag gärna säga er, att han kommer
från Långholmen.»

Därmed hoppade fjärdingsmannen ner i sin båt,
pojken stötte ifrån med ena åran, gigade sedan ut
seglet, och båten satte af ut med god fart, medan
Mattias och fostersonen stodo som fastnaglade kvar
på bron.

Det dröjde en god stund innan Mattias kom sig
för med att säga något. Han strök sig om ögonbrynen, 
tittade uppåt luften och ner i vattnet, spottade
ett par tag, vände sig sedan till fostersonen, som stod
kvar på samma fläck, och ville tala honom till, men
han var så torr i strupen att han icke fick fram
ett ord.

Då kände han att någon rörde vid benet på honom.
Han tittade ner och fick se att det var Pelle som
stod där med ena vingen hängande, hufvudet på sned
och sakta hackande med näbben på sjöstöfvelskaftet.
Han böjde sig ner och strök fågeln öfver ryggen, vände
sig sedan till fostersonen och sade med grumlig
stämma:

»Inte ska vi stå här nere på bron!»

Därmed gick han upp till stugan, fostersonen följde
långsamt efter, och Pelle hoppade på sned bakom dem
båda.

»Hur länge har du suttit inne?» frågade Mattias,
sedan han satt sig på sin gamla trästol.

»Tre månader, far!» svarade fostersonen utan att
se upp.
»Hvad gjorde du då?» fortfor gubben efter en
god stunds tystnad.

»Tog ur lådan, far!» blef svaret.

»Det va’ inte precist det du lofte mej, när jag
skaffa’ dej dit!»

»Jag vet det nog, far! Jag har burit mig uselt
åt och ni kan väl aldrig i lif vet förlåta mig?»

»Det blir en sak för sej, det! Det va’ väl någon
som narra dej, kan jag tänka! Var det någe’
kvinnfolk?»

»Nej, det var ingen som narrade mig! Jag har
ingen annan att skylla på än mig själf!	Men ni skulle
aldrig ha skaffat mig dit, far!	Det är hundgöra om
hvardagarna och latmansgöra om söndagarna, och så
vill man inte vara sämre än andra, och så ligger
frestelsen så nära till hands ... och så ... och så ...»

Här slog han händerna för ansiktet och brast ut
i hejdlös gråt, under det han kastade sig ner på golfvet
bredvid gubbens nätbinda och snyftade:

»Gud i himmelens tron, att jag skulle komma hem
igen på det här viset!»

»Du kunde ha kummi’ sämre,» sade Mattias efter
en stund och försökte få honom att stiga upp; »om du
tyckte att det inte va’ någonting te gråta för! Nu
kan det väl bli folk åf dej igen, för så länge taljan
ä’ mjuk, så kan man splitsa’na, sa’ kajutvakten när
han bröt armen åf sej! Men hvad tänker du nu göra?»

»Ge mig af ut på sjön! Det ville jag som liten
pojke och det vill jag än! Där skall det bli karl
af mig, far, det lofvar jag er!» svarade fostersonen,
som nu lugnat sig något och satte sig på bänken bredvid
gubben.

»Ja, det var det jag lofte mor din att jag skulle
göra dig te,» sade Mattias och lade sin breda, valkiga
hand på hans knä, »men så for högfärdsdjäfvulen i
mej, och jag skulle göra dej te herre, gu’bevars! Men
det ä’ väl bra för någe’, kan jag tro! Nu har du
fått din minnesbeta för lifstiden, liksom han därborta,
som också ramla’ ur bo’t!»

Och han pekade på den vingbrutna kråkan, som
hoppat upp på räcket utanför farstukvisten, och som
nu satt med hufvudet på sned och tycktes lyssna till
hvad de sade. Då och då föll han in med ett sakta
»kraak», och när ynglingen trött af sinnesrörelserna
och färden gick in och lade sig och gubben satt kvar
utanför i kvällsskymningen, hade kråkparet längesedan
kommit hem och slagit sig till ro invid boet, och
Pelle satt kvar på räcket med hufvudet under den
färdiga vingen.

»De ä’ allt underliga fåglar, de där,» sade gamle
Kråk-Matts för sig själf; »så tysta och lugna di’ ä’
nu, och så säkert di’ hade varsel om att någe’ hade
händt! Måtte jag bara få lefva så pass länge, så jag
får höra någe’ godt om pojken därinne! Det kraxet
ska jag nog lära mig känna igen!»

*



DET BÄSTA AF ALLT.========================================

1.

För ett halft tiotal af år sedan sutto några unga
män tillsammans omkring ett med glas väl försedt
bord på en af hufvudstadens bättre källare. De hade
ett rum för sig själfva, och hade takt nog att icke
skrika alltför mycket för det; gladt var det nog i
laget, men icke bullrande; drack gjorde man
visserligen, men pratade mera, och den ena glada anekdoten,
det ena lustiga infallet aflöste det andra. De unga
männen voro inalles fem, ty den sjätte i laget var
redan öfver fyrtiotalet och kunde således icke gärna
kallas ung. Han var starkt korpulent, mycket trög
i sina yttre rörelser och mycket godmodig i sina inre,
tyckte särdeles väl om ett godt bord och ett fullt
glas och var till följe häraf alltid gärna sedd och
alltid gärna med, när det vankades något. Han höll
sig alltid och helst till de unga; »på det sättet
fortsätter man att vara ung själf,» brukade han säga, »och
alltid hinner man blifva gammal.» För öfrigt var han
jägmästare och hette Kron.

Af de fem unga voro tvenne utexaminerade
teknologer, en hade nyss tagit graden, en var gradpasserare
vid ett af gardena och den femte var provisor på
ett af hufvudstadens större apotek. Det glada laget
för aftonen var på sätt och vis en afskedsfest, ty
alla skulle nu ut åt skilda håll för att söka sin utkomst
och pröfva hvad lifvet hade att erbjuda.

Att de fem unge männen sågo framtiden i
förhoppningarnas bländande rosenskimmer, hvem kan väl
undra på det? Är det icke alltid ungdomens
företrädesrätt att så se och känna, och skulle den väl
annars kunna utföra sin sändning i världen? Om den
skulle se sin väg genom de svikna illusionernas krossade
glas, som vi gamla, hvad mål skulle den då kunna
upphinna? Nej, lustigt mod och rosigt hopp måste den
hafva med sig på resan; sak samma om kappsäcken
är så väl packad eller icke. Så tyckte också de unga
männen, och när därföre jägmästaren föreslog en skål
för en lycklig resa med lätt packning och hastig fart
till god hamn, så emottogs denna skål med skallande
jubel af alla.

»Du är en krona!» skrattade gradpasseraren, i det
han stötte sitt glas mot jägmästarens; »och slutar du
icke som generaldirektör för skogsstyrelsen, så är det
inte mitt fel!»

»Ja, inte mitt heller!» försäkrade jägmästaren, i det
han tog en duktig klunk ur punschglaset framför sig;
»jag har ätit tillräckligt många middagar för att kunna
vara kompetent till platsen.»

»Hvad det beträffar, så borde du kunna vara mogen
till att blifva konseljpresident, eller något annat fint,»
inföll den yngste af teknologerna, en lång, mörklagd,
liflig fyr med blixtrande ögon och gropar i kinderna
samt med läppar så friska som en ungmös, om inte
de vackra svarta mustascherna, dem han litet emellan
tummade på, hade burit vittne om hans manliga kön;
»ty middagar har du ätit många!»

»Och goda sedan,» sade gradpasseraren.

»Lita på det, gossar,» svarade Kron, i det han
belåtet strök sig om hakan; »och en god middag, det
är ändå det bästa af allt.»

»Materialist!» utropade han, som tagit graden, i
det han lyfte upp sin ljusa tupé högt öfver sin glatta
panna, som var alldeles för slät för att kunna se så
tankediger ut, som ägaren önskade och hoppades; »det
bästa af allt är att få lefva och verka i idéens tjänst.»

»Det var då också en idé,» sade provisorn med torr
och något släpande stämma; »jag tycker att det bästa af
allt är ett godt apotek på hyggliga betalningsvillkor och
liggande i en lämplig trakt, där det finns
bondhandel.»

»Du, Holmberg, kan just taga jägmästaren i hand,»
sade filosofie doktorn; »ni äro båda två lika goda
kålsupare! Den, som inte har öppet öga för det sanna
i lifvet, den som inte vet att skatta idéns eviga
höghet ...»

»Den lefver lika lugn ändå,» försäkrade Kron med
lugnt allvar; »jag är öfvertygad om, att du kommer att
sluta som en beskedlig skollärare eller landtpräst, och
den idén tycker jag är så lagom lysande. Nej, jag
håller i med min åsikt: det bästa af allt är en god
middag!»

»Osant, bror jägmästare,» utbrast den mörklagde
teknologen, i det han slog fyrtioåringen på axeln, »det
bästa af allt är en god mage. Med den kan man gå
långt här i världen!»

»Hvem har inte god mage så länge man är ung?»
ropade gradpasseraren muntert, i det han fyllde sitt
glas. »Nej, jag skall säga er, gossar, hvad som är det
bästa af allt.»

»Nå, hvad är det?» ropade alla i korus.

»Det är en vacker flicka, som har godt om pengar
och tycker om löjtnanter mer än någonting annat i
världen.»

»Det hörs att det är en gradpasserare som talar,»
sade jägmästaren lugnt, i det han ånyo tömde sitt glas;
»men vill ni höra ett klokt ord af en gammal karl, som
sett världen, så här ha ni det: det sämsta af allt är, att
låta snärja sig af en kvinna!»

»Hädare!» utropade doktorn emfatiskt; »kvinnan är
skapelsens krona.»

»Ja, och mannens törnekrona!» svarade jägmästaren; 
»se på mig! Tror ni, jag skulle vara så här
välmående, så här glad och så här bibehållen, om jag icke
svurit kvinnorna ett evigt hat! Nej, gossar, den man,
som kan akta sig för dem, han är idealet för sitt släkte,
han är i stånd till att eröfra världen!»

»Erkänner du då inte kärleken?» sade gradpasseraren
i det han steg upp och gjorde en storartad
åtbörd, ungefär lik en tragisk skådespelare, som ämnar
gå ut, men icke vill lämna scenen utan en applåd;
»erkänner du inte dess oemotståndliga välde?»

»Jo, det gör jag visst, och det är just därför jag
talar som jag gör! Ve den man, som blir slaf under
den makten; hans själfständighet är för evigt förbi,
och han har förlorat herraväldet öfver djuren. Akta
er därför, gossar! Med kvinnan kommo till världen
en mängd obehagliga saker, såsom: svartsjuka,
brödbekymmer, hypokondri, magkatarr, mord, rån, kikhosta,
barnskrik, krig, månsken och konkurser! Ve den man,
som låter öfverväldiga sig af kärleken och af dess
representant, kvinnan! Han måste uppoffra sig själf
och lefva endast för andra! Han måste lifnära sig af
kabeljo, slarfsylta och pannkakor, i stället för af goda
middagar och fina viner; han är med ett ord en slaf,
som är bunden med kopparkedjor!»

»Bravo!» utropade med djup och klangfull röst den
femte unge mannen, teknologens kamrat, som ännu inte
sagt ett ord, men nu såg upp på de andra med ett
par ärliga, trofasta blå ögon och lyfte sitt glas högt i
vädret, under det hans tämligen hvardagliga ansikte
lyste af en vacker inre glans, som nästan gjorde det
skönt, »bravo, Kron! Du har uttalat de magiska orden,
som förklara lifvets gåta för den, som vill förstå den.
Du har visat oss grunden till allt stort, allt ädelt och
godt här i världen, du har under skämtets mask, genom
öfverdriftens gissel lärt oss, att det bästa af allt är
att offra sig för en annan. Litet afundas jag egoistens
tarfliga glädje, då han söker vara sig själf nog —
hvad bygger han upp med förgudningen af sitt fattiga
jag? Sitt eget fördärf! Nej, mina vänner, det bästa
af allt är offret af egen lust, egna tycken och känslor
för en annan. Det är häfstången för framtidens arbete,
det är den grund, hvarpå mannen bygger sitt lands
lycka och ära, individen släktets fullkomnande och
utveckling.»

»Han är galen!» ropade de andra skrattande i det
de sökte tysta honom; »han är smittad af tidens omogna
idéer. Det bästa af allt skulle vara uppoffring? Nej,
gå för tusan med dina galna teorier!»

»Jag håller fast vid mitt ord,» förklarade den unge
mannen, »och om ni vill höra på en liten historia, så
skall den kanske bevisa min sats.»

»Ja, låt oss höra den!» ropade de öfriga.

»Bara den är rolig,» bifogade Kron, i det han fyllde
i glasen ånyo.

»Det kan jag inte lofva,» svarade den unge teknologen 
enkelt; »men den har en annan förtjänst, den
att den är sann.»

*

2.

»Det var en gång en gosse ...»

»Nej, hör ni, han börjar alldeles som i barnsagorna:
Det var en gång en gumma, som hade en skinnpäls och
den blötte hon och den stötte hon!» ropade
gradpasseraren.

»Inga afbrott!» kommenderade jägmästaren, »börja
om igen du, bror Hult!»

»Som ni vill. Nå, det var en gång en gosse, som
var yngst ibland fyra bröder och därigenom fars och
mors gullgosse, och den gossen blef sedermera min
far. Tio år lågo emellan honom och den näst yngste,
och den närmaste följden däraf var, att min farfar dog
när han var nyss fyllda tretton år. Min farfar var
kronofogde nedåt Västergötland och i sina välmaktsdagar 
en mycket rak och styf och sträng man, som
visserligen hade arbetat sig till ett visst välstånd,
men som dock inte kunde sägas hafva någon rikedom.
Så fort därför sönerna blefvo vuxna och hade fått en
nödtorftig skolgång, skulle de, trots min farmors alla
böner och föreställningar, genast ut ur huset att själfva
förtjäna sitt bröd. Så fick jag göra, sade farfar
myndigt och bestämdt, och så skola de också göra. Se
på fågelangarna huru de få lära sig flyga; blir inte
folk af pojkar, om de skola gå hemma och få lära sig
lita på mamma och pappa!

Vid femton år hade mina tre farbröder fått läsa
sig fram för prästen, och sedan hade min farfar skaffat
dem platser, gifvit dem hvar och en femtio riksdaler
banko med sig i fickan, sagt dem: »Sköt er nu själfva,
det här är det enda ni får af mig,» och därpå hade
de fått gifva sig af.

Den enda ynnest han för öfrigt visade dem, bestod
däri, att de själfva fingo välja sin lefnadsbana. På det
sättet blefvo de också vidt åtskilda. Den äldste gick
ut som sjöman på ett större handelsfartyg, som for
på Sydamerika och Västindien; den näst äldste blef
bruksbokhållare uppe i Dalarne och den yngste af de
tre blef biträde åt en landtmätare uppe i Norrland,
men for sedan med sin husbonde öfver till Finland
och Ryssland, samt hamnade efter några år bortåt
Ural till, på något af stånd ifrån Jekaterinenburg.

Min farmor var ett hjärtligt godt, men tämligen
vekt fruntimmer, rama motsatsen till min farfar. Lika
rak och styf, som han var, lika mild och öm var hon
och hon fick af farfar uppbära många förebråelser för
sitt »pjåsk och pjunk», som han kallade det. När nu
den siste sonen föddes, så voro de två äldsta redan ute
ur föräldrahemmet, och när den siste var fem år
gammal, så blef han också ensam hemma hos far och mor.
Farmor hade längtat efter att få en flicka, ty den
trodde hon nu ändtligen att hon skulle få behålla;
men farfar hade alltid sagt på sitt tämligen råa och
häftiga sätt: »Kom inte stickande med en flickunge,
det säger jag dig, Karin! Det är nog med ett
kjoltyg i huset!»

När nu min far föddes, så grät farmor i tysthet
många bittra tårar öfver att han inte i stället blef flicka;
ty hon visste nog, att en sådan skulle varit välkommen
äfven för den kärfve fadern, hur mycket han än skulle
hafva brummat vid första underrättelsen. Ty det var
det märkvärdiga med farmor min, att så vek och öm
hon än var, så hade det händt ett par gånger, att
hon visat både mera kraft och sinnesnärvaro än farfar
själf, och ville hon någon gång visa, att hon också
hade något att säga i huset, så plägade farfar moltiga
af pur förvåning, stoppa sin stora pipa, tända på den,
gå sin väg och låtsa om ingenting, utan låta fem vara
jämnt. Från det ögonblick, då den tredje sonen
lämnat hemmet, tycktes också en märkvärdig förändring
föregå med den myndige kronofogden. Farmor kunde
ibland öfverraska honom med att låta min far sitta
och rida ranka öfver hans knä, något som aldrig händt
med de äldre barnen. Första gången hon kom på farfar
med det, såg han litet flat ut, men sade slutligen
kärft: »Får väl roa pysen med något, eftersom han är
ensam nu. De andra voro alltid två, de.» När det
led åt den tiden, att far min skulle i skolan, så sade
farfar en vacker dag till sin förvånade hustru: »Du
minns ju häradshöfding Malm, som det gick på tok för
härom året?»

»Ja, nog minns jag honom,» svarade farmor.

»Sonen hans ligger i Uppsala och svälter,»
fortsatte farfar; »jag var ju fadder åt pojken och får väl
därför hjälpa honom litet, kan jag tänka.»

»Ja, det var snällt af dig, min gubbe,» svarade
farmor; »men på hvad sätt tänker du hjälpa honom?»

»Ja, hvad tycker du själf? Skicka honom litet
pengar kanske.»

»Det hjälper bara för stunden.»

»Ja-ja, ä’ så det. Hade därför tänkt på att ta
honom hit, rakt åf.»

»Som skrifbiträde?»

»Ja visst ... och så ... och så» ... här tittade
farfar ut genom fönstret, som om han haft något mycket
viktigt att se på ute på gården, fastän bara tuppen
stod där och tittade på sned på en kråka, som flög
öfver; »och så kunde han ju läsa med pojken här,
vet jag.»

Farmor flög upp från stolen, satt i rörelse som
af en fjäder; med glädjestrålande ansikte skyndade
hon fram till sin man, lade båda sina händer på hans
axlar och stammade med darrande röst:

»Är det ditt allvar, Samuel?»

»Ja, hvarför skulle det inte vara det? Får lof att
hjälpa unge Malmen, vet jag!»

»Du tar honom inte ifrån mig? Han behöfver
inte fara till Skara? Gud välsigne dig för det ... 
det ersätter mig de tre som jag saknar!»

»Hm, ska väl hålla mitt fadderlöfte, vet jag!»
mumlade farfar i det han steg upp, klappade farmor på
armen och gick ut.

Och på det sättet fick min far informator och
behöfde inte då komma ur hemmet för att gå i skolan.

Den mellersta brodern, han, som var bruksbokhållare 
och snart skulle blifva inspektor, kom hem året
efter och fick höra hur det nu var tillställdt. Ett
bittert leende krusade hans läppar när han hälsade på
sin far, och kärf som denne sade han endast:

»Jaså, tiderna förändras, ser jag. Förut fanns det
inte rum för oss barn, nu finns det till och med plats
för informator!»

»Hut, lymmel!» svarade farfar, och det var allt
hvad de sade hvarandra efter åtta års skilsmässa.

Den äldre brodern hade kommit för att få faderns
borgen för en förvaltareplats, som han skulle ta emot;
men han fick resa igen med oförrättadt ärende, trots
farmors alla böner.

»Går inte i borgen för mina söner!» svarade farfar
envist. »Hjälp er själfva, så har jag fått göra!»

Och därvid blef det. Min fars bror reste igen dagen
därpå. Det var endast på min mors enträgna böner,
som han kunde förmås att stanna öfver natten; och
när han tog afsked af farfar, sade han med en hård
blick på min far, som stod och undrade hvarför han
inte fått en enda vänlig smekning af sin bror:

»Lycka till med fars- och morsgrisen! Han kommer 
nog att göra er glädje!»

»Sköt dig själf, du, och sopa rent för egen dörr,»
svarade farfar, i det han vände sig bort från sonen
och blåste röken ur sin pipa midt i ansiktet på
farmor, som stod tårögd borta vid fönstret.

När brodern hade satt sig upp i vagnen och farit
sin väg, gick min far fram till farfar, som stod kvar
på samma plats, sändande väldiga rökmoln ur sin pipa,
och sade helt barnsligt, i det han såg upp i hans
stränga ansikte:

»Hör du, pappa! Är du inte pappa åt bror Erik
också, som gick?»

»Jo visst! Hvarför frågar du det?»

»Därför att du var så elak emot honom och brukar
vara så snäll emot mig.»

Farfar svarade ingenting, tog ett steg fram emot
min far, höjde armen, som om han velat slå till honom,
men hejdade sig, kastade en vredgad blick på farmor
och gick ut, i det han slog igen dörren, så att
fönsterrutorna skallrade.

Dagen därpå fick informatorn resa sin väg och min
far skickades efter ett par dagar till skolan i Skara,
där han första gången i sitt lif fick pröfva på hvad
det ville säga, att vara ensam i världen.

*

3.

Om min historia tråkar ut er, så ber jag att ni
måtte säga ifrån, och jag slutar strax,» sade Hult efter
en liten paus till sina kamrater omkring bordet.

»Nej, visst inte, fortfar du!» svarade hans kamrat,
teknologen; »det är alltid roligt att höra talas om
gamla tider, när man dricker ett glas och drömmor
om kommande. Men det får jag säga, att farfar din
var en hjärtlös kanalje till gubbe.»
»Ja, en riktig satgubbe!» interfolierade
gradpasseraren.

»Han påminner mig så lifligt om en gammal apotekare 
i Askersund, som jag kom till som pojke,» inföll
provisorn säfligt och långdraget som vanligt; »det var
en barsker herre, ska ni tro. Jag minns särskildt
första gången jag skalle breda häftplåster ...»

»Tyst nu med ditt hvita plåster, och låt oss höra
fortsättning på historien!» sade Kron, som aldrig lät
provisorn få berätta sina historier till slut.

Denne tömde i förargelsen ett glas till botten och
Hult fortfor:

»Min farfar var hvarken hjärtlös eller någon
kanalje ... han var helt enkelt af det forntida
mannaslaget, de där, som inte tålde något klemande med
känslor och som aldrig ville visa att de hade någon
svag sida eller sårbar punkt. Han hade själf blifvit
på det sättet uppfostrad af sin far, och förstod inte
något annat. Den nya tidens sed att uppfostra med
lämpor, och låta kärleken mellan far och barn vara
den enda ledaren, den fattade man inte då. Och om
också mycken sträfhet och hårdhet därur hade sin rot,
så undvek man också mycken svaghet, och ofta lämnade 
den gamla tidens fäder vida mera själfständighet
och kraft i arf åt sina söner, än vi kanske en gång
komma att göra åt våra. Min farfar gick ibland för
långt i sin stränghet, men hade farmor fått råda
ensam, så är det troligt, att sönerna blifvit mera
bortklemade, än som varit nyttigt för deras vidare
fortkomst i världen. Emellertid höll den där sist omtalade
sträfheten på att kosta min farmor lifvet, ty hon
sjuknade af sorg öfver sin yngste sons bortfärd från
hemmet. Farfar sade enligt sin vana ingenting; men
en dag, när doktorn hade förklarat, att det såg
betänkligt ut med hustrun, spände han för sin gamla
schäs, satte sig upp i den, utan att säga ett ord, och
for direkt till Skara, tog utan vidare omständigheter
far min med sig hem och släppte honom in i sjukrummet 
till modern, som efter den betan kom sig igen.
När hon var utom all fara, fick gossen genast gifva
sig af tillbaka till skolan, och sedan talades i huset
icke mer om den saken.

Men att farmor kände sin man bättre än de öfriga
och visste att skatta det goda, som låg gömdt under
den hårda ytan, och som han alltid själf sökte att
gömma ändå bättre, det visade sig kort därefter, då
farfar gjorde en stor förlust på en vinglare, för hvilken
han skrifvit på borgen flera gånger å rad, ty det var
endast sina söner han nekade detta utaf princip, annars
kunde han nog skrifva på mera än som var nyttigt.
Han hade också i följd af sin tjänstebefattning en
mängd med kommissioner och kom i beröring med
mycket folk, så att det var inte alltid så lätt att
komma fram med ett nej, när det gällde en affärsvän
eller klient. Den ifrågavarande vinglaren var en
sådan, och borgensförbindelserna gällde en större
egendomshandel. Men att den tiden köpa egendomar,
var inte detsamma som nu; då voro kommunikationerna
tröga, handel och industri lågo i linda; det gick då
inte att skoja med skog och skeppa ut rubb och stubb,
som det sker i våra dagar. Med ett ord, vinglaren
rymde sin väg, det blef cession efter honom, och farfar
måste ut med bortåt femtiotusen riksdaler, hvilket var
mer än han själf ägde. För att sedan rädda dem som
hjälpt honom, måste han ropa in egendomen på
konkursauktion, och den affären blef ännu sämre, än den andra.
Allt detta trassel grämde honom djupt, ty han var lika
gammaldags i sina åsikter om heder och rätt, som han
var det i fråga om seder och bruk. Van att på dagen
fullgöra sina förbindelser, sjuknade han af oro och
nattvak, och den förr så starke och stränge mannen
bröts på kort tid af all denna själsstrid, och när han
efter några veckors sjukdom låg på sitt yttersta, var
han vek och ömhjärtad som ett barn. Farmor visade
nu att hon kunde vara starkare, än mången af de så
kallade duktiga kvinnorna, som gräla och väsnas dagen
i ända med man, barn, tjänare och omgifning; men när
det gäller verkligt att taga uti, ofta nog sitta med
händerna i kors och inte veta hvad de skola göra.
Utan att yttra en klagan, utan att unna sig den minsta
hvila, satt hon vid sjukbädden natt och dag, och när
min far kom hem för att ännu en gång i lifvet få se
sina dagars upphof, tyckte han att modern såg lika
svag och eländig ut, som den döende fadern, hvilken
han knappt kunde känna igen mera. När gossen trädde
fram till sängen, for ett skimmer af glädje öfver den
döendes bleka och matta drag; med mödosam ansträngning 
lyfte han armen för att lägga sin hand på sonens
hufvud, men den föll tillbaka på täcket, och när då
min far gråtande lutade sig ned öfver den vissnade
handen, smekte den hans kind på ett sätt, som gossen
aldrig förr känt, och med ett sista ansträngande af
sin kraft, drog farfar sonens hufvud intill sig och
hviskade dessa ord i hans öra:

’Öfvergif aldrig din mor! Ersätt henne du, hvad
hon förlorat i mig och dina bröder.’

Och detta löfte gaf min far under heta tårar, och
inom en timme dog den stränge mannen i hustruns famn
och med den yngste sonens hand sluten i sin, under det
hans ögon tycktes irra omkring rummet, som sökte han
sina tre äldre söner, hvilka hans stränga bud sändt ut
i världen fjärran från hemmet.

När en och hvar hunnit få sitt, fanns ingenting
kvar för de efterlefvande, utan nu gällde det för min
far att infria sitt löfte. Ni skrattar säkert åt mig,
när jag säger er, att trettonåringen gjorde detta till
fullo, och gjorde det som en man. Att börja med,
kunde han naturligtvis ingenting bidraga till sin mors
lilla hushåll; men så mycket gjorde han dock, att hans
skolgång ingenting kostade och att han själf höll sig
kläder, och detta åstadkom han genom att själf
undervisa dem som voro yngre än han. Min farmor flyttade
under tiden till ett litet torp i samma socken, där
min fars kronofogdeboställe varit beläget, och en ringa
pension hjälpte henne att undvika de värsta bekymren;
för öfrigt spann hon och väfde åt socknens herrskaper
och hade på det sättet sin nödtorftiga bärgning. När
min far gått och läst sig fram, slutade han skolan och
stannade hemma hos modern, och nu började han själf
en liten skola för småfolket i trakten. Det gick klent
i början, ty litet hvar tyckte att skolmästaren själf
var inte mindre pojke än lärjungarna; men som allt
godt talar bäst för sig själf, dröjde det inte länge
förrän han fick förtroende och den lilla skolan tog
fart. Min far hade från sin tidiga barndom haft mycken
håg för trädgårdsskötsel och jordbruk, och det kom
honom nu väl till pass. Torpet arrenderades på flera
år i farmors namn och där började han nu på lediga
stunder att bryta upp den stenbundna jorden, skaffa dit
bättre matjord från diken och kärrmarker, så och
plantera af alla krafter, så att inom några år en liten
vacker farm uppstod omkring den dåliga torpstugan.
Allmogen i grannskapet såg med förvåning huru buskar
och träd växte och frodades i »skolmästargossens»
täppa, och hans små lärjungar förde med sig hem
månget frö och mången planta, som sedan togo rot
och slogo ut i deras egna små jordlappar bredvid
stugväggen. Så växte med tiden både planteringarna
och inkomsterna; skolan blef allt mer och mer besökt
äfven från socknarna omkring, och midt i all denna
enkla och landtliga trefnad satt gamla farmor som en
stilla och god tomte, visserligen blek och tärd af en
sorg, som aldrig fullt släcktes, men lycklig genom sin
son, som aldrig lämnade henne, utan bokstafligen läste
hennes minsta önskan i hennes ögon och bar henne
på sina händer.

*

4.

När min far fyllt tjugutvå år, inträffade en
händelse, utan hvilken jag bestämdt icke skulle suttit
här vid glaset och berättat min gammaldags historia.»

»Han blef kär!» utropade gradpasseraren hastigt.
»Må Gud välsigna honom för det, både för din skull
och för det att litet kärlek alltid friskar upp en
berättelse, när den börjar blifva litet enformig.»

»Tack för kritiken,» svarade berättaren skrattande;
»men jag har ju sagt er, att om ni tycker det är
tråkigt, så kan jag sluta när som helst.»

»Nej för tusan! nu just ska du fortfara,» fortsatte
den förre; »du vet att militärer och kärlek äro som
uppväxta barn tillsammans.»

»Men läska först strupen en smula!» bifogade Kron,
som aldrig glömde de flytande gudsgåfvorna. »Skål
för farfar din; det var en hedersgubbe på sitt vis!»

»Hans skål!» ljöd det kring laget.

»Ja, som vännen Hjelmsten sagt,» fortfor Hult efter
en paus, hvarunder glasen tömdes; »min far blef kär.
Men det var ingen romantisk, äfventyrlig kärlek, en
sådan där, som kan göra effekt i en roman eller novell;
utan en stilla, lugn och djup känsla, som nog kan fylla
ett människohjärta, men icke en boksida eller ett
kapitel. Bland min fars första lärjungar fanns en
tioårig flicka, dotter till kyrkovaktaren i socknen; fattig,
glad och vacker som en dag, och när hon slutat skolan
och gått och läst, hade hon vuxit upp till en af de
vänaste och bästa flickorna i hela trakten. Fadern, som
tillika var sockenskräddare, stod sig rätt godt, och
som han var änkling, behöfde han någon som såg om
sitt lilla hushåll och ville därför inte låta dottern
komma ut och tjäna andra. Elin var således hemma
och var gubbens allt i alla; ända sedan skoltiden hade
hon också varit farmors synnerliga favorit, och när
hon hade någon ledig stund kom hon öfver till det
lilla torpet och hjälpte till med att pyssla om den
gamla och att bereda den flitige skolmästaren en och
annan liten öfverraskning, med en maträtt eller ett
kaffebord ute i gröngräset, något som alltid innerligt
fröjdade hans gamla mor, ehuruväl det egentligen var
gjordt för att fröjda honom.

Elin betraktade alltid min far med en blandning af
vördnad och förtrolighet jämte en god tillsats af 
nyfikenhet. Man tyckte sig nästan kunna läsa i hennes
stora, blåa ögon att hon ibland undrade på, om inte
den unge skolmästaren skulle kunna vara lärd nog att
upptäcka hvad hela den öfriga olärda världen mycket
väl kunde se, att hon var socknens vackraste och bästa
flicka, som väl kunde uppväga en skolbok eller en
utanläxa. Hon kunde väl inte göra rätt klart för sig,
hvarför hon ville att han just skulle se att hon var
vacker, men det retade henne många gånger att han
tycktes vara så stockblind för hennes företräden. Men
bredvid denna, för en ung flicka ganska naturliga
känsla, fanns en annan, som inte hvar flicka skolat
kunna hysa, nämligen aktningen för hans kunskaper
och medkänslan för hans värde som son. Elin hade
aldrig egentligen sett andra än allmogens söner, hos
hvilka kärleken till föräldrarna just inte är den starkast
förhärskande känslan, isynnerhet sedan de gamla satt
sig på undantag och öfverlåtit gård och grund åt de
unga. Öfverallt i de burgna bondhemmen hörde hon
sons eller dotters klagan öfver gammelfar eller
gammelmor, som aldrig hade vett att lägga sig och dö, så
att det kunde blifva slut med att afstå från de måttliga
fördelar, dem de gamla förbehållit sig till döddagar;
och ofta jämförde hon de snäsor och det gnat, hvarmed 
en sådan gammal far eller mor möttes af sina
närmaste, med det sätt, hvarpå min gamla farmor
behandlades af min far. Allt hvad som lyckades och
gick väl i huset, det gjorde han till hennes förtjänst,
allt som gick illa eller galet, sade han vara sitt eget
fel. Aldrig gjorde han det största eller minsta utan
att fråga henne till råds, aldrig glömde han att gifva
henne den för modershjärtat så ljufva tillfredsställelsen
att få vara mor ännu sedan sonen vuxit upp. Men så
gick han också så helt och hållet upp i denna känsla
och i sitt mödosamma kall, att han tycktes hafva blifvit
gammal i förtid.

Så som min far själf plägade beskrifva sig vid den
tiden, var han en tämligen lång, lillgammal, inte särdeles 
vacker och mycket tafatt och blyg skolmästarenatur
om ett par och tjugu år, som såg ut att vara
minst lika långt inne på trettiotalet. Tyst och fåordig
ibland andra, var han egentligen aldrig gladare, än
när han fått leda ut sin gamla mor i den lilla
trädgården, där skuggan allt mera växte till på samma
gång som träden, sätta henne där i en liten grässoffa,
som han själf gjort i ordning, och sedan börja rensa,
så eller gräfva i sina blomstersängar eller sina
köksträdgårdsland. Då höjde sig de hopdragna ögonbrynen,
det blef solsken öfver det allvarliga ansiktet och
tjugutvååringen tittade fram med ett stilla småleende bakom
trettioåringens antagna mask. Då pratade han gladt
och ledigt, än med gumman, än med sina buskar och
blommor, än med små tättingar och starar, som
beskäftigt hjälpte honom med att hålla sina älsklingar
fria från insekter och maskar. Då var han, med ett
ord, den naturliga människan, men då såg honom för
det mesta ingen annan än modern.

En sådan kvällsstund var det — min far talade
ofta därom med oss pojkar sedan vi blifvit stora, ty
han tyckte om att behandla oss som yngre vänner, inte
som söner endast — som den vackra Elin kom öfver
till torpet på en af sina vanliga små »tittar», som hon
kallade det. Hon hälsade gladt och vänligt som vanligt
på farmor, åt hvilken hon plockat med sig en liten
skäppa mogna smultron, sedan hälsade hon lika vänligt,
men mera tvunget på min far, som låg på knä i en
af de smala gångarna och rensade en rödbetssäng, där
en massa små nässlor hade stuckit upp emellan
plantorna. Sedan gumman och hon småpratat hit och dit,
sade farmor helt oväntadt, i det hon reste på sig:
»Du kunde gärna hjälpa Arvid till rätta litet med
ogräset, medan jag går in och skummar litet grädde
till smultronen, Elin lilla!»

»Ja, gärna, kära moster,» svarade Elin som man
brukar på landet, där moster användes i stället för
det utländska ’tante’, »om skolmästaren vill hafva någon
hjälp utaf mig.»

»Hvarför inte? Du är lätt på hand, Elin, och kan
gärna få hjälpa mig om du vill.»

»Ja, hjälp honom du, barn! det kan nog behöfvas,»
sade farmor med en egendomlig, på en gång glad och
fuktig blick på sonen och den unga flickan — och
därpå gick hon långsamt in i stugan och såg sig om på
tröskeln med en ännu gladare blick än förut.

Och på det sattet hände det sig, att min far om
några ögonblick befann sig på knä i en trädgårdsgång
midt emot en ung, vacker flicka, som låg på knä
liksom han, och inte längre ifrån honom, än att deras
händer ibland snuddade vid hvarandra, när de kappades
om att plocka upp ett ogrässtrå ifrån sängen.

Samtalet var i början just inte mycket lifligt, men
slutligen tog det upp sig så där tämligen. Min far
undervisade Elin om ogräsens namn och natur, och hon
å sin sida talade om sin far och deras lilla hushåll
där hemma. Men bäst som det var, så uppgaf hon ett
litet rop, hon hade bränt sig på en större nässla, som
innästlat sig bland rödbetorna,	och i det hon halft
småleende, halft gråtande sträckte fram sina små runda
fingrar åt min far, ropade hon hastigt:

»Blås på dem! Aj, den stygga nässlan, hvad det
svider efter den!»

Och min far tog fatt i den lilla handen och
började blåsa af alla krafter. Men det sved lika mycket
ändå, och då visste han i sin enfald inte bättre än att
föra den lilla händen till sina läppar och andas på den
för att lindra svedan. Men — sådan är kärleken —
innan han visste ordet af, hade andningen förbytts i
en kyss på handen, och när farmor efter en god stund
kom ut, så låg samtalet alldeles nere och af kyssen
på handen hade i stället blifvit en kyss på Elins rosiga
läppar, och det till på köpet en kyss, som aldrig tycktes
vilja taga slut. De unga tu hade funnit hvarandra,
skolmästartvånget hade tagit till flykten, och min far
var lika ung och tokig, som någon tjugutvååring i
världen. Han tycktes aldrig vilja släppa lilla Elin ur
sin famn, och när farmor med glädjestrålande blickar
nedkallade Guds välsignelse öfver de unga, rusade han
upp som en femtonåring, slöt gumman i sina armar,
sprang från henne till Elin och så till modern igen,
i det han ropade så det hördes vidt omkring den lilla
gården:

’O min Gud! min Gud! hvad jag har varit blind!’

*

5.

Och nu blef den lilla gården, som han själf odlat
och ordnat, ett sannskyldigt paradis för min far. Ett
år därefter hemförde han den vackra Elin som sin
hustru, och farmor måste, trots alla sina bemödanden
att få komma till en gammal släktinge i närmaste stad,
likväl bo kvar på torpet, där nu en liten tillbyggnad
gaf tillräcklig plats åt de båda unga och deras stilla
lycka.

Det var en lång och envis, men i all sin envishet
uteslutande kärleksfull strid emellan mor och son om,
huruvida den gamla skulle stanna kvar i huset eller ej.
Själf ville hon det nog gärna; men det sade hon aldrig.
Tvärtom sökte hon öfvertyga min far om det orätta i
att behålla sin mor i hemmet, när man ditförde en ung
hustru, och att ingen äktenskapslycka kunde bära ett
sådant påhäng utan att antingen ge töjden eller brista
i tu.

»Det må vara sant när det gäller andra mödrar,
men inte när det är fråga om dig!» svarade då min
far; »du är inte en sådan mor, som förstör dina barns
lycka.»

»Det gör ingen mor med afsikt,» svarade farmor,
i det hon smekte hans kind, som hon ännu fann lika
mjuk och fin som när han var gosse, fast skägget
började växa på den och blifva sträft; »men ofta nog går
det så ändå! De gamla tänka och se olika med de
unga, och jag skulle bara blifva er till besvär.»
»Om du säger ett enda ord till i sådan anda, så
gifter jag mig aldrig!» sade då min far och försökte
att se ond ut.

»Ah, det sörjer nog Elin för, att du inte kan sätta
den hotelsen i verket. Hör mig, Arvid! låt mig flytta
till kusin Malla; jag vill inte att du en dag skall
ångra dig öfver att du behöll din mor i huset.»

»Tänker du då blifva så elak och svår hädanefter?»

»Nej, men lika barn leka bäst! Du får lof att
tänka på Elin och så på de små, som väl skola komma.»

»Om jag också får stugan full, så nog blir det
ändå alltid en vrå öfver för farmor. Och hvem skall
pyssla om dem och lära dem abc, om inte du!»

»Det skall deras mor, Arvid! Ser du nu hur lätt
du glömmer hennes rättigheter, för att värna om mina?'
Mannen skall öfvergifva fader och moder, heter det!
Låt mig fara.»

»Nej, mamma! Jag bryter aldrig mitt löfte ...
Jag gaf det åt en döende far och det måste vara
heligt för dig som för mig. Du stannar hos oss, och
aldrig skall du med en blick, ett ord, en halfdragen
anda påminnas om att du är oss annat än en glädje.
Elin vill som jag, tänker som jag; vi hafva länge sedan
uppgjort den saken oss emellan och du måste stanna,
om du vill eller inte.»

Och därvid blef det. Farmor stannade kvar och
under de tio år hon lefde efter den dagen behöfde hon
aldrig ett ögonblick ångra, att hon gaf efter. Mera
vördad, mera afhållen har säkert ingen gammal moder
varit af barn och barnbarn, än hon var. Hon var
hemmets goda ängel och hjälp, och huru full än stugan
blef, ty vi voro åtta syskon och år och barn kommo
i sällskap till vår stuga, så behöfde hon aldrig märka,
att hon var till öfverlopps eller besvär. Jag, som var
den äldste, minns henne så väl, hur hon satt där så
mild och stilla och vänlig vid spinnrocken i sitt lilla
rum och talte om sagor för oss barn, där vi andäktigt
lyssnande sutto i krets omkring den gamla, medan min
mor sydde och min far slöjdade eller läste i rummet
bredvid; det var oförgätliga kvällar af hemfrid och
glädje, som aldrig falla en ur minnet. Far och mor
hade alltid ett uppmärksamt ord och ett vänligt stöd
åt den gamla, och när sorgen kom som gäst och tre
af de små syskonen bäddades ner i grafven, så var det
farmor som tillslöt deras ögon och läste frid öfver dem
med darrande röst, i det hon likväl hade tröst och
resignation äfven för far och mor, som bittert begräto
sina älsklingars bortgång. Hon var, med ett ord,
medelpunkten i hemmet och den älskligaste uppenbarelse 
af ålderdomens majestät, som man kan tanka sig.

Min far, som ofta nog, när vi blefvo många, hade
bekymmer för att mätta så många munnar, tog likväl
emot bekymren som vänner och icke som fiender. »Den
Gud har kär sänder han bekymmer,» brukade han säga
— »det finns inte farligare fiender i lifvet, än ständig
medgång och efterhängsen lycka.» Han blef mer än
en gång erbjuden förmånliga platser på andra orter
i landet, ty hans rykte som god lärare och kunnig
trädgårdsidkare hade spridt sig vida omkring; men han
ville aldrig taga emot något annat, ty då hade han ju
tvungits att lämna sitt själf skapade hem. För hvarje
nytt barn, som kom, arbetade han så mycket mera,
och alltid såg man honom nöjd och glad. Så var det
också med min mor; lika vacker och lika ung som
den dagen, då min far kysste bort nässelbrännan från
hennes hand, var hon ännu, fast hon var mor för åtta
barn. Morfar hade dött ett par år efter sedan jag
blef född och lämnat efter sig några hundra riksdaler
och ett litet bo, som blef min mors själfständiga
egendom — ty så ville min far — och på det sättet lefde
vi visserligen i fattigdom, men aldrig i nöd. Och trots
denna blygsamma lott har dock en vacker manbyggning 
uppstått i det gamla torpets ställe, och min far
har kunnat gifva fyra pojkar en vårdad uppfostran,
hvilket jag hoppas bevisas bäst af er ödmjuke berättare.
Och hade min far velat, så kunde han nu vara
föreståndare för länets landtbruksskola där nere i 
Västergötland, ty för en sådan plats har han kunskaper mer
än nog, och Hushållningssällskapet har mer än en
gång erbjudit honom den.

Så länge farmor lefde, ville han inte taga emot
den, ty den gamla skulle inte få rubbas i sina vanor
och sedan hon dog tyckte han att han var för gammal
att börja med en ny verksamhet, och därför fick det
blifva som det var. Ett år efter gamla farmors död:
— hon satt en kväll efter vanligheten vid sin
psalmbok inne i sitt lilla rum, sedan spånaden var slut,
då boken föll ur hennes hand och hon med en lätt
suck lutade hufvudet tillbaka mot karmen på den gamla
länstolen, i hvilken hon alltid plägade sitta; — vi unga
trodde att gumman hade somnat, då min far efter en
stund kom in och till allas vår stora bestörtning och
sorg märkte att hon slumrat in i den sista sömnen; —
ett år efter hennes död, en söndagsmiddag, hade vi
nyss kommit hem från kyrkan och skulle just sätta oss
till bords, då en vagn körde in på den lilla gårdsplanen
och stannade utanför förstugukvisten.

En vagn med två stora hästar för var i vår stilla
landtliga ensamhet en stor händelse, hvarför också vi
pojkar rusade till fönstret alla fyra för att se hvem
som kunde komma så där. Vi trodde väl att det var
minst kungen, eller åtminstone landshöfdingen eller
generaln, och våra ögon stirrade oafvändt ut på vagnen,
ur hvilken en herre reste sig upp och steg ned på
trappan, medan en betjänt öppnade vagnsdörren.

Det var en mörklagd, mycket brunhylt herre med
stort skägg, lång till växten och med en bredskyggig
hatt omkring den höga och befallande pannan, under
hvilken ett par stora och blixtrande ögon blickade
fram. Hastigt och bullersamt steg han uppför
trappstegen till förstugan, stannade ett ögonblick liksom
tvekande utanför salsdörren, tog slutligen ett raskt
tag i låset, vred upp det och steg hastigt in i rummet.
Min far tittade upp från sin bok, min mor, som just
kom in från köket med ett rykande köttfat, stannade
som fastnaglad i dörren; bakom henne, hållande henne
i klänningen, stod lilla syster Gertrud med fingrarna
i munnen, och vid fönstret stodo vi pojkar öfver
hvarandra som sannskyldiga bilder af den mest ohejdade
förvåning. I detsamma upphof den främmande sin röst
och sade med hörbar engelsk brytning, i det han kastade
den bredskyggiga hatten på en stol vid dörren:

»Well! jag kommer lagom! dinnern är ju redan på
bordet!»

»Hvem är ni, min herre?» frågade min far, förvånad 
öfver den främmandes obesvärade sätt, i det han
steg upp och gick emot honom.

»Är du Arvid Hult?» frågade den främmande, i det
han betraktade honom forskande från topp till tå.

»Ja,» svarade min far tvekande; »men jag förstår
inte ... jag känner er inte ...»

»Nej, det är sant! Du känner mig inte, men det
hindrar inte att jag känner dig ... Jag är Jakob Hult,
din äldste bror, och nu kan du gärna komma och ta
mig i famn!»

»Bror Jakob!» utropade min far i det han skyndade
emot honom, »välkommen till den broder som aldrig
har sett dig förr än nu!»

Och sedan min mor också fått sig en kraftig
omfamning af den nykomnes långa armar, och vi pojkar
blifvit hissade upp i taket till allas vår stora
förtjusning, samt lilla syster, trots sitt förtviflade skrik och
motstånd, blifvit kysst af den skäggige mannen, satte
vi oss till bords; farbror Jakob lät betjänten ur vagnen
taga in ett par buteljer fint vin och vi hade en middag
så festlig och så glad, att maken till den aldrig förr
ätits i vårt tarfliga hem.

*

6.

Efter middagen sutto vi nere i pappas syrenberså
i trädgården, där mamma hade dukat kaffebordet. Åt
oss barn hade farbror låtit betjänten bära in en tämligen
stor kinesisk korg af egendomlig form, och i den hade
vi fått full rätt att husera som vi ville. Denna rätt
var så mycket mer välkommen, som det i korgen fanns
allehanda rara saker, hvilka sannerligen inte växa på
träd i Västergyllen. Vi ordentligt skreko af förtjusning
öfver fikon, trekantiga brasilianska nötter, dadlar och
pisangskifvor, inlagda i socker. Vår hänförelse nådde
sin höjd när vi i korgens botten träffade på två
väldiga kokosnötter, och vår far fick inte göra annat än
förklara för oss hvad allting hette och hvar allting
växte. När den första nyfikenheten ändtligen stillats,
delade vår mor åt oss hvarsin rundliga hög af
välfägnaden på ett särskildt bord; dock med en moderlig
förklaring att akta tänderna och inte äta oss sjuka, _
och så började de äldre samtala om nytt och gammalt,
medan vi barn läto den läckra maten tysta munnen.
Jag, som var äldst, försummade dock inte att hafva
öronen öppna, och jag kunde sällan taga ögonen från
farbror Jakob, som satt där så vårdslöst tillbakalutad
i stolen, och på amerikanskt vis hade kastat upp båda
fotterna på en annan, utan att märka min mors
bekymrade blickar på stolsöfverdraget — ty högtiden
till prydnad hade de bästa förmaksstolarna blifvit
utflyttade. Jag tyckte mig aldrig hafva sett ett
manligare ansikte, men det låg något hårdt och bistert
däröfver, som nästan gjorde mig rädd. De skarpa,
genomträngande, mörka ögonen fäste sig oupphörligt
än på min far, än på min mor, och det såg ut som
om han velat se igenom dem, för att komma deras
hemligaste tankar på spåren.

»Nå, käre Jakob,» sade slutligen min far, hvars
klara och frimodiga blick utan tvekan mötte broderns
forskande och dunkla; »berätta oss nu om ditt lif!
Vårt vet du redan från middagsbordet, och hur lugnt
och stilla det flutit fram, grumladt endast af mors död!
Hvad det var synd att du inte kom förr, hon längtade
så mycket att få se dig och de båda andra bröderna.»

»Jag kunde inte komma!» svarade farbror Jakob
med sträf ton; »jag hade ett giltigt skäl: afståndet.
Man hoppar inte så lätt öfver en sådan bäck som
Atlanten! Mera underligt var det väl att Erik och
Anton inte sågo till henne någon gång! Men jag
förstår dem nog: vår far ville inte ha oss till några
känslomesar, och vi äro ingenting annat än det gifna
resultatet af hans sätt att uppfostra. Synd bara att
det skulle gå ut öfver gumman mor, som nog var en
snäll och bra gumma, fast jag minns henne så litet!
Talte hon om oss, sade du?»

»Ofta och alltid med kärlek,» svarade min far vekt;
»och hur hon väntade på bref, som aldrig kommo!
Blott en enda gång underrättade farbror Erik henne
i få och affärsmässiga ordalag om att han gift sig
och flyttat upp till Norrland. Anton skref aldrig ...
och du ...»

»Låt oss inte tala om det!» af bröt farbror Jakob
sträft, i det han strök sig öfver ögonen med afvig
hand, som om han velat stryka bort något minne eller
någon länge slumrad barndomskänsla; »jag har
minsann haft annat att göra än skrifva! Du ville ju höra
något om mitt förflutna lif? Kan du också höra det?
Skall inte du och din fromma hustru rysa som
spökrädda barn, om jag talar om ett lif som flugit fram
likt en hvinande storm öfver piskande vågor och steniga
ref. Öfverflöd i dag, svält i morgon, så guld igen, så
att det runnit mellan fingrarna som vatten, och sedan
på nytt elände så djupt, att själfva afgrunden inte
kan bjuda på värre. Matros i dag, guldgräfvare i
morgon, spelare dagen därpå, och så matros igen, och
det om hvartannat. En vacker dag kapten på en kapare,
befallande öfver ett femtiotal gula hundar, malayer och
kineser, med knifven mellan tänderna och rof och mord
till smånöjen på lediga stunder. Tänk dig ett vildt 
stormande haf och en sådan besättning i myteri, och jag
och min styrman på skansen med en spak hvardera i
handen, och så slag till höger och vänster, och spräckta
skallar och forsande svart blod i floder på däcket!
Och så skeppsbrott på en kust så ogästvänlig, att
kannibalerna med djuriska tjut endast väntade på att stormen
skulle slunga oss i land, för att få oss som stek under
sina gnisslande tänder! Sedan på nytt uppe i smult
vatten, och firad och rik som en nabob på kuster,
tjusande och sköna som paradis! Gungande i hängmatta 
under rosiga träd, vaggad till sömn af slafvinnor
så sköna, att den gamla världens kejsare skulle vilja
ge alla sina kronor för att kunna köpa en kyss af en
enda af dem! Se där bilder ur mitt lif, och tro mig,
det är ett lif som icke gör en vek, icke föder några
fromma och barnsliga tankar, isynnerhet när man gått
ut ur fadershemmet med hjärtat fullt af bitterhet och
hat! Ty jag hatade min far både för min egen och
för min mors skull, som han tyranniserade. Jag hatade
äfven henne, därför att hon inte vågade skydda sina
barn! Jag minns ännu dunkelt från min barndom, att
jag längtade efter kärlek, som en brännande törst
längtar efter vatten, och de smekningar, dem min mor
stal sig till att gifva mig då min far icke såg det,
tillfredsställde mig icke. Så kastades jag ut på sjön,
uppfostrades med hugg och slag, lärde mig af
kamraterna att håna allt och skratta åt allt som var godt,
fromt och ädelt, blef stark som en björn i armar och
senor, men hård som en sten i hjärta och sinne. Där
har du mitt lif, broder Arvid, och säg nu ärligt, om
du inte ryser för den som du nyss kallade din bror!»

»Nej, jag ryser icke för dig,» sade min far i det han
lade sina händer smekande på hans, »jag beklagar dig
i stället. Men jag inser också att du inte kunde blifva
annorlunda än du är. Och att du är bättre än du
själf vill låta påskina, det bevisas bäst af ditt sätt att
tala om ditt förflutna lif!»

»Ha ha ha! det tror du!» utbrast farbror Jakob med
ett bittert skratt, i det han nu till min mors stora 
förskräckelse kastade upp benen på bordet; »hvem
ansvarar dig för att jag inte förställer mig för din hustrus
och barnens skull?»

»Din ton!» svarade min far lugnt; »den ljuger inte!»

»Det vet du så litet. Svägerskan ser på mig med
förskrämda blickar, hon ser skarpare än du! Hon är
rädd för att jag skall förstöra hennes pojkar med mina
minnen från det förflutna!»

»Nej, visst inte,» svarade min mor med ett hastigt
leende, »jag är bara rädd för mina kaffekoppar, jag!»

»Jaså! Ah, förlåt, kära svägerskan! Jag glömmer
bort att jag inte är i Amerika!» sade farbror Jakob,
i det han tog ner benen från bordet och lade dem
tillbaka på stolen; »men så länge jag inte tar upp knifven
och börjar tälja sönder bordskifvan, så får ni
ingenting klaga öfver.»

»Herre min Gud, lefver man så i Amerika?»
frågade min mor alldeles förfärad.

»Det är småsaker, som ingen frågar efter. Har man
bara dollars på fickan, så kan man skära sönder så
många bord man vill! Yankeen vet hvad dollarn duger
till; men han vet också mycket annat, som är bättre än
det. Ni skall inte se honom öfver axeln och högmodas,
ni gamla världens barn, som gå i ledband efter edra
vederbörande, ty han är bättre än ni och framtiden har
han för sig och en hel världsdel till tummelplats —
en världsdel, som ännu inte är till en åttondel bebodd!»

»Och ändå har han åtskilligt att lära af den gamla
världen,» sade min far, lugnt som alltid.

»Och hvad skulle det vara?» frågade farbror Jakob
med skärpa i ton och min.

»Aktning för människovärde, utan dollarn, och sann
religiositet, inte sektkristendom,» svarade min far.

»Du pratar! Det finns båda delarna i Amerika,
fast kanske inte på det viset som här. Också ämnar
jag snart fara tillbaka dit, sedan jag nu sett huru mina
bröder hafva det; ty här skulle jag i alla fall inte
trifvas. Här är för smått och för trångt och för 
kälkborgerligt allting. Säg mig, Arvid, har du lust att
emigrera?»

»Jag,» utropade min far förvånad, »hur kan du
fråga något sådant?»

»Kors! jag tycker,» svarade farbror Jakob, i det
han litet föraktligt såg sig omkring och till slut fäste
ögonen på den rödmålade byggningen med sitt spåntak,
»jag tycker att det här väl inte kan vara så mycket
att sakna.»

»Så tycker du,» återtog min far, i det han fattade
sin hustrus hand och tryckte den i sina; »men för
mig är detta allt: här dog min mor, här blef Elin min
hustru, här föddes våra barn; här har jag själf satt
ned hvart träd, hvar buske, hvart frö i den moderliga
jorden — intet af dina paradis därute kan för mig
uppväga den här lilla fläcken mager jord i en vrå
af mitt gamla fädernesland, och jag hoppas att en dag
få dö här lika förnöjd och lycklig som jag lefvat.»

»Snigel!» yttrade farbror Jakob med hånfull ton,
i det han kastade det ena benet öfver det andra, och
gungade bakut på stolen; »jag kunde just tro att du
skulle tänka så. Bror Erik förberedde mig på att du
var morsgrisen ibland oss, och det är ingen konst för
dig att vara god, ty all den kärlek, vi andra skulle
fått njuta, den fick du hel och odelad på din ensamma
lott. Till och med gubben far, så sträng och orättvis
mot oss, klemade bort dig, och nu kan jag gärna säga
det rent ut, att jag alltid varit afundsjuk på dig i mitt
hjärta.»

*

7.

Jag minns ännu som om det varit i går hvilken
dyster förstämning som vid dessa ord från farbror
Jakob lade sig öfver hela den lilla familjekretsen. Till
och med vi barn kände oss osäkra till mods, som om
någon olycka hotat oss, och vi började tycka att
sötsakerna smakade oss mindre väl, sedan deras gifvare
talat så ovänligt till vår far.

Min mor, som alltid var villig att ställa till rätta
allt som kommit i olag, började dock snart tala om
annat, och den tryckande stämningen gick bort lika
fort som den kommit. Hon frågade om min fars tvenne
andra bröder och huru de hade det.

»De ha det alldeles utmärkt,» svarade farbror Jakob,
i det han tände en stor, lång, krokig cigarr som var
alldeles svart; »jag har nog tittat på dem också, skall
ni tro! Bror Anton träffade jag i Odessa för två år
sedan; han är förste landtmätare nere i Ryssland åt
Svarta hafvet till, dit han för tio år sedan flyttade
från Uraltrakten, där han först bodde. Han är änkling
och mycket rik, har en grann grön och röd uniform
och bröstet fullt med ordnar af alla slag. Han äter
goda middagar och är trind som en tunna, dricker
tre, fyra buteljer champagne hvar dag och dör väl
en vacker kväll utaf blodslag efter någon större middag.
Han har en son som är löjtnant i ryska armén och
som spelar bort hela sitt arf innan han ännu fått det
i händerna. Vacker pojke för resten, och kniper sig
väl en dag någon furstinna som dricker konjak och
hjälper honom att spela bort de penningar han får med
henne. Bror Erik är medintressent i ett par stora
sågverk uppe i Norrland, och har gift sig till
förmögenhet med en änka, som är en gång till så gammal och
tre gånger till så snål som han. Han kallas brukspatron
och har två döttrar, som båda äro gifta med hvar sin
kräfstinne stubbhuggare däruppe. De föra stort hus
och lefva som hund och katt för resten.»

»Stackars mina bröder!» sade min far med en suck,
»hvad jag gärna ville se och tala med dem ännu en
gång i lifvet.»

»Då är du ensam om det begäret,» svarade farbror
Jakob hårdt som alltid; »ty de vilja icke kännas vid dig.
’Skolmästaren borta i knallebygden’ vilja de inte räkna
släkt med, åtminstone inte rike brukspatronen uppe i
Norrland. Ryssen har glömt både dig och språk och
land här hemma — han snörflar uffski och ruffski och
toj och skoj, som om han aldrig gjort annat än luktat
på hvitlök och surkål i all sin dar! Hade jag icke
varit i Amerika, där man lär sig jämlikhet framför
allt, så hade jag kanske också blifvit lika närsynt
som de. Nu har jag i alla fall sett dig och sett att
du har det godt, efter ditt begrepp, och så ger	jag
mig af igen och	se’n tänker jag det dröjer innan vi
träffas.»

»Tänker du resa igen?» sporde min far förvånad
och ledsen; »stannar du inte kvar hemma i Sverige?»

»Hvad skulle jag göra här? Gå och trängas med
de andra nöten, som inte veta bättre? Nej tack, jag
vill ha luft, utrymme, frihet; jag vill inte låta stänga
in mig! Jag reser i afton igen!»

»Som du vill då,» sade min far, men tillade efter
ett ögonblicks tystnad: »men vill du göra mig sällskap
till kyrkogården, den är inte långt härifrån?»

»Hvad skulle jag där att göra?»

»Besöka vår mors, din mors graf.»

»Min mors graf? Nej, det vill jag inte ... jag vill
inte tynga den med min närvaro. Gråta kan jag inte
och hyckla vill jag inte. Det är bäst att det får vara.»

»Men du kan åtminstone gå in i hennes rum, där
hon lefde de sista tio åren, och där hon dog. Vill du
det?»

»Well! Hvarför inte.»

Och därpå steg han upp och följde min far,
lämnande min mor och oss ensamma nere i bersån. Vi
undrade mycket på, hvarför han inte ville gå till
farmors graf, dit vi gingo hvarje söndag med friska
blommor och kransar; men vår mor sade oss att det inte
nyttjades så i Amerika, och att farbror Jakob nog
sörjde farmor lika djupt för det.

»Men nog är farbror Jakob ändå en stygg människa, 
är han inte det, mamma?» frågade jag efter en
stunds funderande på hvad jag hade hört.

»Nej, kära barn,» svarade min mor mildt 
förebrående, »nu gör du honom orätt; han är inte stygg,
han är bara olycklig.»

»Olycklig, han, som har så mycket namnam!»
ropade lilla syster, i det hon stoppade ett helt fikon i
sin mun; »hvem är då lycklig, mamma?»

»Den som inte har så mycket namnam!» svarade
min mor och tog den lilla i sitt knä, som om hon velat
akta henne för något ondt.

Efter en god kvart kommo min far och farbror
Jakob tillbaka. Min far såg upprörd ut, men farbror
Jakob lika sträf och sluten som förut.

»Nå?» frågade min mor.

»Hvad menar svägerskan?» sade farbror Jakob;
»jaså, hvad jag tyckte om rummet? Jag tycker att man
skulle kväfvas där på tio minuter, mycket mera på tio
år! Men det lider på tiden! Farväl med er!»

»Du vill således inte stanna?» frågade min far, i
det han fattade hans hand.

»Nej, på inga villkor! Men kanske kommer jag
igen, om jag lefver tills jag blir mycket gammal! Men
hör på, vill du ge mig ett minne af er?»

»Ja, gärna!» svarade min far lifligt; »hvad vill
du ha?»

»Pojken dar!» svarade Jakob kort, i det han
pekade på mig.

Min far ryckte till och blef blek som ett lik.
Sedan slog han armen om mitt hufvud, tryckte mig
intill sig och sade med en röst, som darrade af
sinnesrörelse:

»Jag släpper inte ut mina barn ur boet, förrän de
vilja lämna det själfva.»

»Dumheter!» återtog farbror Jakob, »pojken skulle
inte fara illa, det kan du lita på. Han skall få se
sig omkring, få lära hvad han vill och om jag dör, så
skall han inte sakna multum i sin ficka. Erfarenhet
skall han få och lärdom och goda dagar, om du låter
mig taga honom med.»

»Men hans hjärta?» frågade min mor.

»Bäst att af den sorten hafva så litet som möjligt,»
svarade farbror Jakob; »jaså, ni vill inte? Nå, adjö
med er då!»

Och därmed gick han at och satte sig genast upp
i vagnen, som nyss blifvit förspänd och nu stod och
väntade utanför. Vi följde efter, och inom ett
ögonblick piskade kusken på sina hästar och det bar af som
en blixt utåt landsvägen, medan den långa mörka gestalten, 
som satt vårdslöst tillbakalutad i vagnen, med
en butter nick hälsade oss, där vi stodo som förstenade
öfver det plötsliga afskedet.

När vi sedan kommo in till oss, föreföll det oss
alla, som om en mörk sky gått öfver det stilla hemmet
och som det nu klarnat igen, och sedan min mor torkat
tårarna ur ögonen, sade hon sakta till min far:

»Det var ändå skada, att han inte fick någon
småsak till minne härifrån.»

»Var lugn du, Elin,» sade min far med ett vemodigt
löje; »han for inte utan. När han trodde att jag inte
såg det där inne, så tog han gummans psalmbok och
stoppade den i fickan.»

*

8.

»Ja, och nu är det nästan slut på min enfaldiga
historia,» sade Hult efter en stund, i det han läppjade
på sitt punschglas; »ty jag har inte mera att tillägga,
än att vi aldrig mera sågo farbror Jakob och att min
fars andra bröder aldrig läto höra af sig. Min far
och min mor lefva, Gud ske lof, ännu, nöjda och glada
på sin lilla egendom, jag och mina bröder äro ute i
världen och sköta oss tämligen hyggligt, och lilla syster
är sedan ett par månader förlofvad med en ung och
rask landtbrukare i trakten af mina föräldrars lilla
gård. Farbror Anton lär verkligen hafva dött af slag
för ett par år se’n, och för farbror Erik hade det gått
utför genom de dåliga träkonjunkturerna, så att han
dog som nådehjon hos en af sina mågar.»

»Nå, men hörde ni aldrig af amerikanaren sedan?»
frågade den andre teknologen.

»Jo, fem år efter sedan han hälsat på oss så där
hastigt, kom ett paket till min far med en mängd
amerikanska frimärken på omslaget. När min far ref
af papperet, på hvilket adressen stod, fanns där ett
inre omslag, på hvilket det stod skrifvet med stora,
raka bokstäfver: ’Till honom, som valde det
bästa af allt’. När äfven det var borta, låg
därinne farmors gamla psalmbok och ett kort bref med
en växel på tusen dollars ’till uppfostran åt pojken,
som jag inte fick ta med mig och som kan tacka Gud
för att han blef hemma’, stod det i brefvet. Han hade
skrifvit det på ett sjukhus i San Francisco, då läkaren
förklarat att han inte mera hade något hopp att komma
upp igen, sedan han på ett spelhus fått ett revolverskott 
i sidan af en irländare, med hvilken han råkat
i tvist.

»’Det är alltsammans, som jag inte hunnit spela
upp’, skref han vidare, ’och kan det hjälpa pojken fram
i världen, så blir det ändå välsignelse med
syndpenningarna’. På det sättet fick jag komma in på
teknologiska institutet, och därför välsignar jag farbror
Jakob, som var mera olycklig än han var stygg! Och
nu har jag talat!»

»Och nu dricka vi ett glas för berättaren och för
historien!» uppmanade Kron, i det han ringde med
glaset mot buteljen.

»Nej, det kan vara detsamma!» svarade Hult leende,
»vi dricka i stället för arbetet och uppoffringen, som
äro det bästa af allt!»

*



INNEHÅLL.

Flickan med grafkransarna3
»Mästaren»61
»Besynnerlige herrn»98
»Kråk-Matts»138
Det bästa af allt151

————


