Öreskrifter för folket.N:o 89.
Stockholms-historier
af
Aug. Blanche
STOCKHOLMALBERT BONNIERS FÖRLAG.
Pris 20 öre.


Stockholms-historier
af
AUGUST BLANCHE.
IV.

STOCKHOLM.ALBERT BONNIERS FÖRLAG.


————
Aftryck ur Blanche’s Bilder ur Verkligheten, 1.Hyrkuskens berättelser.
————
 
STOCKHOLM.ALB. BONNIERS BOKTRYCKERI 1878.


Lars Blom.








En af mina skolkamrater hade en äldre
bror, som var trädgårdsmästare på någon
af de större egendomarna i närheten af
Stockholm och hette Lars Blom, trettio
år gammal, när jag forst såg honom.  Han var kort till växten,
men ovanligt axelbred och stark, hade ett nästan klotrundt
ansigte, rödbrunt af helsa och sol, de lifligaste svarta ögon,
något krokig näsa och temligen stor mun, som visade ett
par rader de hvitaste och bredaste tänder.  Ett korpsvart
tagelstyft hår hängande långt ned på hans skuldror, men
alltid väl kammadt och benadt, och polisongerna af samma
färg och täthet sammanknöto sig under hans breda haka.  
Han såg ut, med ett ord, som “drag för tusan!“ ett
expressivt uttryck om personer med beslutsamhet och kraft.

   Lars Blom var ogift, men hade tvenne minderåriga
syskon att dra försorg om, en syster, som han höll i
pension, och en bror, som han höll i Clara skola.  Vid hvarje
examen var trädgårdsmästaren närvarande, vanligtvis i
grön syrtut med stora perlemoknappar, och när han
uppenbarade sig, strålade allas våra ansigten af erkänsla och
glädje, ty man var säker på att efter examens slut få slå
ring omkring ett större äppelknyte, som, utan afseende på
under termin ådagalagd flit och skicklighet, fördelades lika 
mellan alla.  Äfven lärarne mottogo honom med stor
välvilja, ty åt dem hade han med sig hvar sin klase drufvor
eller någon annan orangeriets läckerhet, och den stora
blombuketten, som examensdagen prydde kathedern, var en
present af honom.  Terminsafgiften åt lärarne betalade
han för det mesta in natura.  Sålunda fick man uti listan,
som cirkulerade i klassen, bland summorna: 13: 16, 6: 32,
3: 16, gifna efter råd och lägenhet, ofta läsa: “En tunna
hvita gyllen och en kappe syltpäron att levereras nästa
höst“, så att man verkligen kunde säga, att ehuru Blom,
vår skolkamrat, var en af de lataste och trögaste gossar
som någonsin gått i skola, lärarnes möda likväl icke var
fruktlös för det.  Men en dag midt i terminen kom Lars
Blom upp i skolan och sade:

   “Nu har min bror gått åtta år i Clara högre lärdomsskola 
och läst latin i sex; men inte känner han namnet
på en enda blomma och vet ej ens skilnaden mellan 
växt- och djurriket, knappast mellan ärtor och fläsk.  När det
åskar, så tror han att det är Thor, som är ute och åker,
och när det blåser, så säger han att Äolus sitter i Gud
vet hvad för ett hörn af verlden och flåsar.  Sak samma
ungefär med syster min i pensionen hon går uti.  Det enda
hon vet, så är det att Kalypso inte kunde trösta sig öfver
Ulysses’ bortresa, men att nymfen slutligen höll lika
mycket af Telemak, sonen, som hon förut hållit af fadern.  
Men det här duger inte, det är för mycket latin å ena
sidan och för mycken kurtis å den andra, och jag ger
beggedera tusan!“

   Derpå tog han sin bror med sig och gick.  Med
bedröfvade blickar följde vi de begge bröderna, och sjelfva
läraren såg mulnare ut än vanligt.  Säkerligen förutsågo
både han och vi att nästa år skulle bli ett dåligt fruktår.  
Det föreföll oss som hade Lars Blom, lik engeln med det
bart huggande svärdet, jagat oss ur lustgården och det 
bara för det välsignade kunskapens träd på latin och
grekiska, som vi alla tvingades äta af, trots sunda förnuftets
gudomliga lag.

   Hvart Blom, skolkamraten, tog vägen, vet jag ej; men
brodern Lars, vår gamle välgörare, blef några år derefter
antagen såsom trädgårdsmästare hos en af Skånes rikaste
possessionater, en f. d. major L*, dessutom känd såsom ett
riktigt plågoris för sina underhafvande.  Man hade varnat
Lars Blom för en sådan husbonde och föreställt honom
det okloka uti att lemna ett ställe, der han var omtyckt
af alla och så godt som allena styrande i sitt fack, för att
taga kondition hos en person, som för sina underhafvandes
upptuktelse hade en enkom s. k. “spökammare“ på sitt godsFörhållandet mellan possessionater i Skåne och deras underhafvande 
har på de senare tiotalen af år i allmänhet betydligen förändrats
till ömsesidig hugnad; men nog grasserar ännu på ett ooh annat ställe
husagan i dess mest förskräckliga gestalt och vi känna bestämdt en större
gård, der »spökammaren» ännu existerar mera än till blotta namnet.  Förf..

   “Jag har ympat trän, dem alla andra ansett ohjelpliga, 
och lyckats,“ svarade Lars Blom och reste, trots alla
varningar, till Skåne.  Kommen dit och till det gods, hvars
trädgårdsmästare han skulle blifva, fann han både trädgård
och växthus i största lägervall.

   “Hur många dagsverken består man trädgården?“
frågade han inspektören samma dag han kom.

   “Hundra på året,“ svarade denne.

   “Anser herrn det möjligt att hålla trädgård och växthus 
i försvarligt skick med så ringa hjelp?“ frågade vidare
Lars Blom.

   Inspektoren ryckte på axlarna, men teg.

   “Först måste växthuset sättas i fullgodt skick,“
förklarade trädgårdsmästaren, “och sedan måste jag ovilkorligen 
ha minst fyrahundra dagsverken att tillgå om året.“


   “Måste?“ upprepade inspektoren, dragande på mun,
men seende sig likväl omkring med en skygg blick; “men
allt det der får ni tala med nådig majoren sjelf om.“

   “Det är just det jag tänker göra,“ yttrade Lars Blom
och gick för att söka “nådig majorn“.

   “Den der blir inte två dagar på gården,“ mumlade
inspektoren efter honom, “och kommer han härifrån med
ryggbastet helt, så vill jag vara en åsna.“

   Blom fann “nådig majorn“ sittande ensam på kontoret
framför sin pulpet.  Det var en lång mager och
medelålders man med stel hållning och lika stela anletsdrag.  
Underläppen gick öfver och nästan skylde den öfre, mindre
af natur än af vana.  Det skall betyda förakt för allt.  
Ögonen, utstående och något stora af naturen, hade äfven,
genom vanan att till hälften sluta ögonlocken, blifvit små
och plirande.  Det skall betyda förnämhet.  Major L*
behöfde icke dessa onaturliga grimaser, eller hänga ut
skylten på ett ansigte, som naturen redan ingifvit en fast
prägel af hårdhet och grymhet, kanske af samma skäl som
hon gifvit skallerormen skallran.

   “Jag är trädgårdsmästaren Lars Blom,“ presenterade
sig denne.

   “Gå till inspektoren,“ svarade majoren, utan att
bevärdiga den nykomne ens med en fjerndels blick.

   “Växthuset duger inte, utan måste genast sättas i
stånd,“ förklarade Blom.

   “Gå till inspektoren! ... Hörde du inte hvad jag sade,
karl!“ fortfor majoren med högre röst.

   “Hundra dagsverken duga inte heller, jag måste ha
minst fyra hundra,” fortfor Blom, likaledes höjande rösten.

   “Hvad säger du, dig hund!“ ropade majoren, sprittande
till, och uppspärrade kanske för första gången på länge
ögonen i hela deras vidd.


   Blom upprepade sina fordringar, tilläggande: “Och allt
det der måste jag bestämdt ha, så framt inte meningen är
att jag skall drifva bruna bönor, i stället för drufvor, och
potatis, i stället för ananas!“

   Med en vild svordom sprang majoren upp från
pulpeten och rusade med upplyftad arm mot trädgårdsmästaren.

   “Ner med armen!“ ropade denne, “ty alla grenar och
qvistar, som äro mig i vägen, klipper jag.“

   Ursinnig störtade majoren mot väggen och ryckte
derifrån cn gröfre kantschuck; men just som han vände sig
från väggen, mötte hans ögon mynningen af något som
liknade en puffert, hvilken trädgårdsmästaren höll riktad
mot sin husbondes bröst.

   “Jag tycker inte om husagan och allraminst den
skånska,“ yttrade Blom med sänkt, men tydlig stämma;
“derföre får jag säga er, att hvarje käpprapp betalar jag med
en bit bly och hvarje rispa i mitt skinn med ett hål i
hjernan.  Jag blir en generös betalare, vill jag lofva.“

   Majoren, likblek, stod en stund liksom förstenad.  
Derefter hastade han till fönstret, slog upp detsamma på vid
gafvel och ropade på folk.  Lars Blom satte sig lugnt på
en stol.  Kontorsdörren öppnades och in skyndade några
drängar och torpare, hvilka händelsevis befunnit sig
utanför flygelbyggningen, hvaruti kontoret var.

   “Grip honom! det är en stråtröfvare, en mördare!“
ropade majoren till sitt folk, i det han pekade på den nye
trädgårdsmästaren.

   “Det står aldrig rätt till mod husbond,“ yttrade Lars
Blom med uttryck af det djupaste deltagande; “har han
länge varit så deran?“ tillade han halfhögt, i det han
vände sig till drängarna och pekade med fingret på sin
panna.


   “Ack sådan kanalje!“ röt majoren; “visitera genast hans
fickor! han har mordvapen på sig och har nyss hotat skjuta
mig för pannan!“

   “Gud tröste oss för vår stackars husbonde!“ klagade
Lars Blom, runkande på hufvudet.  “Nåväl, majoren skall
få sin vilja fram och här äro nu mina fickor!  Visitera
dem noga, godt folk, så majoren blir öfvertygad om att
allt är en tom irring.“

   Dervid vände han ut och in på alla sina fickor.  
Torparne och drängarna, af hvilka några redan kände den
nye trädgårdsmästaren, stirrade med förvåning än på denne
och än på majoren, men verkstälde slutligen den
anbefalda undersökningen, utan att finna annat än en liten
pappdosa full med snus.  Majoron lade sjelf handen vid verket,
utan att resultatet blef annorlunda.

   “Men,“ utropade han fradgande af raseri, “jag såg ju
sjelf pufferten, som den skurken nyss riktade emot mig! ...
Kanske han kastat undan den på något ställe här på
kontoret.“

   Man började leta öfverallt, under pulpeter, soffor och
stolar, men lika fruktlöst.

   “Man borde kanske underrätta hennes nåd om hans
nåds tillstånd, så att läkare genast kunde efterskickas,"
föreslog Lars Blom.

   Majoren, skakad af ett uppträde, för honom så
brådstörtande nytt, började skälfva i hela kroppen, liksom han
fått frossan, och slutligen sjönk han ned på en stol.  Man
trodde, att han skulle få slag, och öfversköljde honom med
vatten.  Lars Blom sökte äfven efter bästa förmåga
underhjelpa de andras bemödanden att återbringa husbonden till
sans, men i sin ifver tog han miste och fattado uti det
på pulpeten befintliga kolossala bläckhornet, hvars
innehåll han tömde öfver “nådig majorens“ hufvud, hvarefter,
och sedan han på detta siitt ytterligare förplumpat sig, han 
lemnade kontoret, styrande kosan åt trädgården och
växthuset.  Men hade han dröjt qvar någon stund på gården,
så skulle han kunnat bevittna, hurusom drängarna och
torparne rusade skrikande ut från kontoret, förföljde af
“nådig majorn“, svängande sin förfärliga kantschuck till
höger och venster, rytande som ett lejon och svart i
ansigtet som en morian.

   Lars Blom fick först kännedom af det nya uppträdet
mellan “nådig majorn“ och drängarna, när han, stående i
dörren till en materialbod invid växthuset, såg dessa senare
rusa förbi, eftersatta af den förfärlige husbonden.

   “Ha!“ ropade majoren och hejdade sig midt i språnget,
när han fick sigte på trädgårdsmästaren, roten och
upphofvet till allt ondt.  Lars Blom kunde icke undgå att dra
på mun vid åsynen af husbondens nedbläckade ansigte, i
hvilket rullade ett par blodsprängda eldsprutande ögon.  
Han drog sig något tillbaka in i boden, som endast
upplystes af ljuset från den öppnade dörren.  Majoren störtade
efter honom in med kantschucken i högsta hugg, men stannade 
tvärt, ty ånyo upptäckte han i trädgårdsmästarens
högra hand samma puffert, som hotat honom på kontoret
och den han förgäfves efterspanat.

   “Titta inte hit!“ varnade Lars Blom; “det är möjligt
att jag kan öfvermannas och misshandlas, men var säker
på att spökammaren för mig i dag är detsamma som
grafchoret för er i morgon.  Det är inte blott för er trädgårds
skull som jag kommit hit, utan äfven och kanske mest för
att qväsa den, som, efter hvad jag länge känt, är n:o ett
bland alla orättvisa och grymma husbönder.  Men det är
fasligt, hvad ni är svart i ansigtet,“ tillade han derefter
skrattande, “ni måtte riktigt ha vändt ut och in på er
i dag.“

   Under det Lars Blom höll detta tal, drog sig majoren
småningom mot dörren, alltid med ögonen på den fördömda 
pufferten, som myste mot honom; men väl kommen ut ur
materialboden, slog han blixtsnabbt dörren till, fästande det
stora hänglåset för och läsande till, så att Lars Blom, innan
han visste ordet af, befann sig fångad och i mörk arrest.  
Han hörde majoren uppgifva ett hånskratt och derunder
skynda bort.  Men det dröjde icke länge, innan han förnam
steg och röster af flera ankommande personer.

   “Ja, mine herrar!“ hörde han majoren säga, “jag har
råkat ut för djefvulen sjelf, men här har jag honom nu
inom lås och bom och jag hoppas, att han nu ska vara
mogen.“

   Lars Blom såg dörren öppnas och majoren ånyo
inträda, denna gång åtföljd af inspektoren med några af
gårdsfolket samt tvenne äldre herrar, som, efter hvad han
efteråt fick veta, voro kyrkoherden och häradshöfdingen i
orten, hvilka, bjudne på middag hos majoren, nyss anländt
och mött sin värd, just som denne var på väg till
inspektorens hus för att skaffa folk.

   “Se så, din bof!“ började majoren, “fram nu med
mordvapnet, som du för andra gången sökt mörda mig med,
och bekänn sanningen, så att processen kan bli kort!“

   “Jag tager herrarne till vittne på att majoren kallat
mig för bof och beskyllt mig för att ha velat mörda
honom,“ yttrade Lars Blom med det största lugn i verlden;
“det är för andra gången i dag jag varit utsatt för ett så
kränkande bemötande i annat folks närvaro.“

   “Fram med pufferten!“ fortfor majoren.

   “Om det hos mig fins någon puffert eller annat
mordvapen eller ens så mycket som en trädgårdsknif,“ förklarade 
Blom, “så vill jag öppet bekänna mig skyldig till det
grofva brott, hvarför min husbonde beskyller mig ... Men
man skall icke finna något, och jag fruktar nu, liksom
nyss, att det inte står rätt till med nådig majorns
hufvud, ty ...“


   Majoren höjde sin kantschuk och ärnade rusa på
trädgårdsmästaren, då kyrkoherden och häradshöfdingen trädde
emellan.

   “Han har omöjligen kunnat komma ur boden, sedan
herr majoren sjelf stängde till den,“ anmärkte den senare,
“och följaktligen måste han ha pufferten hos sig eller gömd
här, så framt han inte sväljt den, hvilket är omöjligt.“

   Derefter företogs undersökningen n:o 2 både af
inspektoren och häradshöfdingen sjelf, men aflopp på samma
sätt som n:o 1, eller att ingenting annat fans än den der
snusdosan, hvilken tömdes och äfven undersöktes, liksom
man trott att en puffert kunde döljas i den.  Alla sågo
förvånade på hvarandra, och majorens häpenhet och harm
kunna ej med ord beskrifvas.

   “Ni medger kanske inte heller, att ni stjelpt ett
bläckhorn öfver herr majorn?“ frågade häradshöfdingen.

   “Jo visst,“ medgaf Lars Blom; “men jag tog det i
brådskan för en karaffin vatten, när majoren svimmade på
kontoret.  För resten har jag nyss bedt majoren om
förlåtelse för det och fått hans tillgift också.“

   “Har han fått min tillgift!“ gnisslade majoren.

   “Hå kors,“ fortfor Lars Blom, “majoren var ju nyss
inne här i boden och skämtade sjelf om saken och sade
skrattande så här: Min kära Blom, man kunde lätt tro
att du vore Luther och jag satan, eftersom du så der
kastade bläckhornet efter mig. Just så sade majorn, var det
inte så?“

   “Ack, din förhärdade niding!“ röt majoren och ville
ånyo rusa på Blom.

   “Men vi ha ännu inte undersökt sjelfva boden,“
anmärkte häradshöfdingen, ånyo trädande emellan; “pufferten
måste bestämdt vara understucken här nånstans.“

   Med anledning deraf började man undersöka den lilla
materialboden, golf, väggar och tak, men allt lika 
förgäfves.  Majoren, hvilken icke var den minst nitiske vid detta
tillfälle, råkade, till råga på sitt missöde, att stöta emot
ett kolossalt getingbo, som satt vid en takstol, hvilket hade
till följd, att en mängd bålgetingar af lillfingers längd
genast svärmade ut och började surra kring öronen på de
innevarande.  Alla rusade på ögonblicket ut ur boden,
skrikande och anfäktande sig på det förfärligaste.

   Liksom lancierer med fälda lansar och understundom
kanske farligare än dessa, satte getingarne efter de flyende.  
Häradshöfdingen och prosten hoppade som tättingar bland
drifbänkar och gurklister och nödgades slutligen kasta sig
framstupa vid brädden af trädgårdsdammen och i flera
repriser doppa ner sina hufvuden i det gröna vattnet, för
att på detta sätt bli qvitt sina fiender.  Begge hade
bespetsat sig på en finare middag och att få börja med
supanmaten, såsom brukligt är på större middagar; men en
sådan grönsoppa!  De förbannade i själ och hjerta både
soppan och värden.

   Värst ansatt var dock värden sjelf, ty getingarne, som
instinktmässigt uppfattat förstöraren af deras lugna hem,
riktade sin hufvudstyrka mot honom.

   “Hjelp, hjelp! hitåt till hjelp?“ vrålade han, under
det han med begge händerna ref sig i hufvudet och sprattlade 
med benen, liknande de der pappersfigurerna, hvilkas
ben och armar barnen sätta i rörelse med en tråd.

   Men en hvar var fullt upp sysselsatt med att freda
sig sjelf.  Den ende, som förbarmade sig öfver majoren,
var verkligen vår vän Lars Blom, sjelf temligen skyddad
af sitt tjocka tagelstyfva hår.  Han fattade uti en större
svabb, den han upptäckt i boden bland öfriga brandredskaper, 
blötte den i dammen och lät den sedan med eftertryck 
dansa kring öronen på sin husbonde.

   “Hu!“ pustade denne; “slå inte så hårdt!  hu! låt
bli, din usling?“


   “Det är för getingarne, bara för getingarna,“ svarade
Lars Blom, fortsättande oafbrutet sitt räddningsarbete, “sex
getingar kunna döda en häst, och nådig majoren har minst
ett dussin i peruken.“

   “Aj! vill du låta bli!“ fortfor majoren, “håll opp! du
slår ögonen ur mig, din erkebof!“

   “Bara för getingarna, de der getingarna!“ fortfor Lars
Blom ihärdigt dängande till, än på venstra och än på
högra sidan af majorens hufvud och än midt öfver skallen
på honom.

   Slutligen tog majoren sitt parti och flydde från
valplatsen, och på detta sätt ändades det andra nappataget.  
Majoren låg fyra dagar till sängs af gallfeber eller hvad
det kunde vara.  Under denna tid meddelades Lars Blom
både genom inspektoren och andra personer majorens
uttryckliga befallning att genast lemna gården.  Men Blom
förklarade, att som kontraktet mellan honom och majoren
var uppgjordt för 5 år, och hvilket äfven var fallet, så
vore det hans fasta föresats att under hela denna tid stanna
qvar i majorens tjenst.  Gårdens och grannskapets folk
visste icke rätt hvad de skulle tänka om allt detta; men
de flesta betraktade trädgårdsmästaren med en viss aktning,
medgifvande alla, att de anordningar han vidtog för
växthusets och trädgårdens iståndsättande vittnade både om
skicklighet och smak.

   En dag kort efter majorens tillfrisknande fick Lars
Blom befallning att genast gå upp till majoren.  Han gick
och fann denne, som han ej sett sedan uppträdet vid
materialboden, sittande i ett mindre rum strax innanför
tamburen till den stora praktvåningen.  Majoren såg något
blek och medtagen ut, men hans fysionomi var icke blidare
för det.


   “Ni vill inte packa er af med godo,“ började
majoren.

   “Nej, icke ens med ondo,“ svarade trädgårdsmästaren.

   Majoren, hvilken satt vid ett bord, framtog ur en låda
ett skrifvet papper, som han utbredde på bordet.

   “Det är kontraktet, som min kommissionär i Stockholm 
å mina vägnar upprättade mellan oss,“ upplyste han.

   “Nå än se’n?» frågade Lars Blom; “det är ju i sin
ordning att majoren har det ena exemplaret, liksom jag har
det andra.“

   “Du skall genast teckna på detta kontrakt, att du i
morgon lemnar min tjenst utan ringaste ersättning.“

   Lars Blom stirrade något förvånad på majoren, ty det
föreföll honom bra besynnerligt att denne, efter hvad som
passerat mellan dem, ännu kunde tro honom om så mycken
medgörlighet.

   “Det gör jag visst inte,“ svarade han emellertid.

   “Du måste det,“ försäkrade majoren, “ty i annat fall
skall jag veta att med tjenliga medel förmå dig dertill,“
tillade han, fattande uti ett tjockt spanskt rör, som stod
nära till hands.

   Bloms förvåning stegrades ytterligare vid detta nya
hot, om hvars maktlöshet majoren redan förut bort hafva
öfvertygat sig.  Han kastade en skarpt forskande blick
kring väggarna och sänkte, efter någon stunds begrundande
blicken emot golfvet, röjande numera den största ödmjukhet
och fruktan.

   “Du skrifver såsom jag befallt, din slyngel!“ fortfor
majoren, närmande sig med spanska röret i högsta hugg.

   “Jag kan det inte, nådig major!“ svarade Blom; “för
att komma i nådig majorens tjenst har jag afslagit de mest
fördelaktiga anbud från andra håll.  Slå mig, herr major
döda mig, men skrifva gör jag inte.“


   Nu blef det majorens tur att förvånas.  Det syntes
tydligen på honom att han väntat sig ett helt annat
resultat af sitt hot, äfvensom att han i sitt inre djupt
harmades öfver att hvad han väntat icke inträffat.

   “Jaså, du vill då inte skjuta mig i dag?  Du har inte
pufferten på dig i dag, din bandit!“ ropade han, i det han
gaf Blom med röret ett hårdt slag öfver ena skuldran.

   “Att misshandlas och fördraga var den fattiges lott i
alla tider,“ klagade Blom; “men att bli beskyld för att
ha mordvapen på sig, när man i hela sitt lif vandrat fredligt 
fram, det kan röra stockar och stenar.  Är jag då en
mördare, herr major?

   “Ja, vida större än någon som legat på stupstock,“
skrek denne.

   “Det fattas nu bara att beskyllas för tjuf.  Kanske
jag är det med?“

   “Det är du visst, om någon,“ fortfor majoren med ökad
häftighet och liksom det varit hans afsigt att använda alla
möjliga retmedel.

   “Jag hade likväl de vackrasto betyg,“ invände Blom;
“men kanske majoren äfven påstår, att jag förfalskat dem?“

   “Ja, visst har du det!“ röt majoren, stampande af
otålighet; “mången mindre skurk än du har stått i
halsjern.“

   Knappt hade majoren yttrat dessa ord, förrän Lars
Blom teg ett skutt till väggen midt emot och ryckte upp
en deruti befintlig tapetdörr, som ledde till en liten
garderob, men i hvilken nu visade sig tvenne karlar och bland
dem länsmannen i orten.

   “Mine herrar!“ ropade Lars Blom till dem; “jag tager
er alla till vittnen på att major L. kallat mig för mördare,
tjuf och förfalskare, äfvensom att han med hugg och slag
sökt tvinga mig att upphäfva vårt kontrakt.  Majoren skall 
stånda till ansvar för dessa förskräckliga beskyllningar och
detta grofva våld.  Ah! det är äfven tre hål på dörren,
ser jag, passande för tre ögon.  Ni har då både hört och
sett hvad som passerat här inne.  Så mycket bättre, mine
herrar!“ tillade han och gick derefter med raska steg ur
rummet.

   Slagen af häpnad stod majoren, och flate öfver all
beskrifning trädde länsmannen och hans begge handtlangare
ur garderoben.  Så slutades det tredje nappataget.

   Redan derpå följande dag presenterades majoren en
i laga form uppsatt stämning till vederbörlig domstol och
hvaruti Blom till vittnen åberopade icke blott länsmannen
och hans begge kamrater i garderoben, utan äfven
häradshöfdingen och prosten, hvilka vid det föregående uppträdet
varit närvarande.  Men icke nog dermed.  Aftonen af samma
dag öfverraskades majoren, som ensam satt i en berså, af
sin förfärlige trädgårdsmästare, ånyo med pufferten i hand,
samma puffert, den majoren nu för tredje gången så tydligen 
såg, men som var osynlig för alla andra och för hvars
framdragande i ljuset han fruktlöst användt både våld
och list.

   “Slaget ni gaf mig i går,“ sade till honom Lars Blom,
“skall kosta er lifvet; men först måste ni vid domstol straffas
för edra brott och göra mig ordentlig afbön.“

   Derpå försvann han.  Majorens raseri kan ej skildras.  
Han irrade de följande dagarna omkring skygg och dyster
som en skugga, biltog inom eget område.  Vidskeplig,
liksom alla despoter, började han fundera på om det icke
kunde vara djefvulen sjelf, som i en trädgårdsmästares
skepelse vistades på hans gård för att pina honom äfven i
detta lifvet.  I sin förtviflan begärde han råd hos sina
bekanta, och dessa rådde honom till att genom något slags
förlikning söka i godo bli qvitt en trädgårdsmästare, som 
strödde sådana rosor på hans stig, äfvensom för att få
nedlagd en process, hvilken skulle väcka allmän skandal på
samma gång som allmän skadeglädje.

   En opartisk person uppdrogs att tala med Lars Blom
om saken, och denne förklarade sig beredvillig att nedlägga
processen och genast afflytta mot vilkor: 1:o att han
oafkortad finge ut sin lön för alla de fem åren och 2:o att
honom dessutom tillförsäkrades en årlig lifstidspension af
500 rdr rgs.  Dessa pretentioner, ehuru rätt billiga och
menskliga för att vara af djefvulen, bragte majoren i nytt
raseri; men slutligen gick han in på affären, och en vacker
dag reste Lars Blom, vederbörligen dokumenterad, tillbaka
till Stockholm och emottogs med öppna armar på samma
ställe der han varit förut.

   “Men,“ frågade jag en gång Lars Blom, när jag en
sommardag var ute hos honom på landet och sedan han
omtalat sitt äfventyr i Skåne, “men hur bar herrn sig åt
för att göra den der pufferten osynlig för alla, utom för
majoren?“

   “Ingenting var lättare,“ svarade Blom, öppnade sin
byråklaff, pysslade i en låda och återvände derefter till
mig, sägande: “Ni skall få genomleta hvarje tråd på min
kropp och dock inte finna den puffert ni söker, och likväl
är den så nära till hands, att jag nästan ögonblickligen
kan sätta den för pannan på er.“

   “Kan ni gömma den i håret?“ frågade jag, famlande
med min hand i hans långa tjocka lockar.

   Lars Blom skrattade och petade fram ur högra örat
något som vid första påseendet liknade en liten fingertuta
af svart skinn, men som snart befans vara af kautschukshinna.  
Denna hinna satte Lars Blom för sin mun, blåste
uti den, fylde den med luft och knöt sedan för det lilla
hålet, hvilket allt gick så hastigt, att jag, innan jag visste
ordet af, såg riktad mot mig en pjes, som både till storlek, 
pipa och kolf fullkomligt liknade en puffert, men hvilken,
när luften strömmat ut, åter blef samma knappast märkbara
hinna som den nyss varit.

“Det var just med detta förfärliga vapen jag skrämde
tyrannen i Skåne,“ förklarade Lars Blom; “liksom diamant
slipar diamant, så qväste det ena uppblåsta det andra.“

*




Öreskrifter för folket.

N:o1.Kung Oskar och Skogvakaren. Pennteckning af Pehr
Thomasson. 8:de uppl. 25 öre.
”2.Svensk kröningar. Med porträtt af de flesta svenska
konungar samt flere andra illustrationer. 25 öre.
”3.På söder. – Onsdagsbröllopet af Sylvia. 25 öre.
”4.Starke Per. Bysägen från Upland af Nepomuk. 20 öre.
”5.En Bonde och en Soldat. Tafla ur folklifvet af Nepomuk. 20 öre.
”6.De begge Limporna. Skizz af Nepomuk. 20 öre.
”7.Kristoffer Polhem och hans verk. En teckning för folket. 20 öre.
”8.Gamla historier för folket. 1:sta samlingen. 2o öre.
”9.Räddande Engel och Drottning. En episod ur Drottning
Desiderias lefnad af Marie Sophie Schwartz. 20 öre.
”10.Gamla historier flör folket. 2:dra samlingen. 20 öre.
”11.Karl XII vid Poltava. Historisk teckning af Jul. Manell. 25 öre.
”12.Den blifvande Bispen. En tidsbild af Pehr Thomasson. 25 öre.
”13.En fyndig Bonde af Pehr Thomasson. Med 4 teckn. 25 öre.
”14.Vra och Synas, berättelse af Onkel Adam. 25 öre.
”15.Stora Svenska män 1. Karl von Linné. 25 öre.
”16.Stora Svenska män 2. Birger Jarl. 25 öre.
”17.Stora Svenska män 3. Axel Oxenstjerna. 25 öre.
”18.Laga Skifte. Bysägen från Upland af Nepomuk. 25 öre.
”19.Sveriges och Norges förening år 1814. Historisk teckning
af S. A. Hedin. Med 4 porträtter. 25 öre.
”20.Öfvergången af Stora Bält, af Jul. Mankell. Med illustr. 25 öre.
”21.Stora Svenska män 4. Esaias Tegnér. 25 öre.
”22.Stora Svenska män 5. Magnus Stenbock. 25 öre.
”23.Stora Svenska män 6. Jakob Berzelius. 25 öre.
”24.Nya Riksdags-Ordningen. 25 öre.
”25.En gåfva av Kung Karl. Pennteckning af Pehr Thomasson. 25 öre.
”26.Mäster Blomma, af Pehr Thomasson. 25 öre.
”27.Braskans Marknadsresa f Pehr Thomasson. 25 öre.
”28.Smärre berättelser af Onkel Adam. 25 öre.
”29, 30, 31. Gamla historier för folket. 3:dje, 4:de, 5:te saml. á 20 öre.
”32.Fosterländska Sånger, af Pehr Thomasson. 20 öre.
”33.Från Pultava till Bender. Hist. teckning af Jul. Mankell. 25 öre.
”34.Hans, som kom till folkhögskolan. 25 öre.
”35, 36, 37. Tio norska folksagor och äfventyr af Asbjörnsen o. Moe. Tre häften hvardera á 20 öre.
”38.Svenskarne på Als af C. Georg Starbäck. 25 öre.
”39.Svenska slott af Octavia Carlén. 50 öre.
”40.Svenska konungadöttrars förmälning af Octavia Carlén. 30 öre.
”41.Karl XI i Slaget vid Lund af J. Mankell. Med 4 teckn. 25 öre.
”42.Klockarens Mari. Pennteckning af Pehr Thomasson. 25 öre.
”43.Tvenne Pennteckningar af Pehr Thomasson. 25 öre.


N:o44.Svenska Prinsessor. Korta lefnadsteckningar af E***. 25 öre.
”45, 46, 47. Fosterländska Dikter och Sånger. 3:ne häften à 25 öre.
”48.För hundra år sedan. Historisk skildring. Med 4 illustr. 25 öre.
”49.Gustaf Vasa och Dalmasen af P. Thomasson. Med 2 illustr. 25 öre.
”50.Gustaf III och Smålänningen af Pehr Thomasson. 20 öre.
”51.Karl XV och Dalkullan af P. Thomasson. Med 3 illustr. 20 öre.
”52.Slaget vid Narva af Julius Mankell. Med 5 illustr. 25 öre.
”53.Blomman på Kinnekulle. Hist. novell af G. H. Mellin. 50 öre.
”54.Sekter Lundbergs bröllop. Teckning ur folklifvet af Maximilian Axelson. Med illustr. 40 öre.
”55.Fredrik I och Östgöten. Pennritning af Pehr Thomasson. Med 2 illustr. 25 öre.
”56.Prinsen och Borgarflickan. Pennritning af Pehr Thomasson. Med 4 illustr. 50 öre
”57.En glad själ af Björnstjerne Björnson. 50 öre.
”58.Flickorna i Askersund af G. H. Mellin. 50 öre.
”59, 60, 61, 62. Norska folksagor och äfventyr af Asbjörnsen o. Moe. Fyra häften, hvardera à 20 öre.
”63.Kapellet af C. J. L. Almqvist. 25 öre.
”64.Stockholms-historier, I, af August Blanche. 50 öre.
”65.Stockholms-historier, II, af August Blanche. 40 öre.
”66.Aina. Berättelse af J. O. Åberg. 25 öre.
”67.Skällnora qvarn. Berättelse af C. J. L. Almqvist. 40 öre.
”68.Lasse Mjölnare och Masse Smed. Pennteckning af Pehr Thomasson. Med 2 illustrationer. 35 öre.
”69.Karl IX och Vermlänningen. Pennteckning af P. Thomasson. Med 2 illustrationer. 20 öre.
”70.Byhistorier från Skåne af Sylvia. 25 öre.
”71.Blända och Wärendsqvinnorna. 20 öre.
”72.Gubben i Fridhem af Pehr Thomasson. 35 öre.
”73.Arbetets ära. Folkskrift af C. J. L. Almqvist. 15 öre.
”74.Gripsholms beskrifning af Octavia Carlén. 25 öre.
”75.En ädel förebild af M. S. Schwartz. 25 öre.
”76.Dristighetens Högbåtsman af H. af Trolle. 25 öre.
”77, 78, 79, 80, 81. Norska folksagor och äfventyr af Asbjörnsen och Moe. Fem häften à 20 och 25 öre.
”82.Hans Jansson. Lefvnadsteckning af Pehr Thomasson. 25 öre.
”83.Gamla historier för folket. 6:te samlingen. 10 öre.
”84.Karl IX och Karl XII af Pehr Thomasson. 20 öre.
”85.Under stormfulla dagar af Pehr Thomasson. 15 öre.
”86.Grimstahamns nybygge af C. J. L. Almqvist. 25 öre.
”87.Ladugårds-arrendet af C. J. L. Almqvist. 25 öre.
”88.Stockholms-historier, III, af August Blanche. 20 öre.
”89.Stockholms-historier, IV, af August Blanche. 20 öre.

(Denna samling kommer att fortsättas och hvarje häfte säljes
särskildt. De flesta häften åtföljes af illustrationer.)

*

