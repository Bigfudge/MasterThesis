

LANDSFÖRENINGEN FÖR KVINNANS POLITISKA RÖSTRÄTT.=====================================================




De svenska kvinnornas rösträttshistoria
i korta drag.
II.
1912—1918.

Av Ann Margret Holmgren


*

De första 10 årens rösträttshistoria
är given av Klara Lindh. Sedan dess
ha uttrycken för kvinnornas rösträttsvilja
och arbetet för saken ökats i hög
grad utan att detta förmått ändra Första
kammarens nej till ja. Frågan
står i stort sett stilla i riksdagen trots
att de begärda utredningarna, gjorda
på regeringsuppdrag av prof. Reuterskiöld
och av överdirektör Widell,
länge förelegat färdiga, och trots att
frågan uttömmande debatterats år
efter år.

Kvinnornas organisation har däremot
vuxit. Vackra bevis härpå är att
antalet F. K. P. R. stigit från 187 till
240 och att de moderata kvinnorna
bildat en egen rösträttsförening 1917
med fru Lizinka Dyrssen som ordf.
Ett annat prov — ett verkligt kraftprov
— var den opinionsyttring till
regering och riksdag som frambars
1914, undertecknad av 351,454 kvinnonamn
under förklaringen: »Vi undertecknade
svenska kvinnor ansluta oss
till kravet på full politisk medborgarrätt
för kvinnor.»

Intresset för rösträtten har vaknat
litet var stans. Därom vittna de vällyckade
sommarmöten, som höllos
1912 i Skåne, 1915 i Huskvarna,
1916 i Strängnäs och 1917 i Ronneby
med deltagare från hela landet.
Sexton länsförbund verka även eggande
och sammanhållande på varje
läns F. K. P. R. De torde i sin mån
ha bidragit till större livaktighet bland
kvinnorna vid landstings- och stadsfullmäktigevalen.
Det har även verkat
uppmuntrande att ett 80-tal kvinnor




﻿blivit invalda i stadsfullmäktige, och
över 1,300 i allehanda kommunala
nämnder, råd m. m.

Upplysningsverksamheten har bedrivits
med stegrad fart, tack vare den
Bergman-Österbergska donationen, och
Hilma Anderssons i Valla vackra testamente
på 5,000 kr. till resetalarefonden.
I B.-Ö:s samhällskurser 1917
deltogo 22,000 åhörare. Kursledare
ha varit jur. kand Eva Andén, fröken
Emma Aulin, fröken Walborg Bergström,
fröken Tilly Borg och fröken
Gerda Planting-Gyllenbåga.

Karolina Widerström.

Tusentals föredrag ha för övrigt
hållits över hela landet. Föredragshållarne
äro för många att här uppräknas,
dock må fruarna Billings, Petrinis
och Tonnings rekord i avseende
å långa och ansträngande turnéer i
rissla och på hästrygg nämnas.

Tidningen Rösträtt för Kvinnor
fortgår och har en stor uppgift att
fylla. Fredrika-Bremer-Förbundets tidskrift
Hertha och de socialdemokratiska
kvinnornas tidning Morgonbris äro
också goda förespråkare för kvinnans
rösträtt. L. K. P. R:s värdefulla artikelserie,
med fru Gerda Modén i Gävle
som redaktör, upptas fortfarande av
cirka 25 landsortstidningar. Under
1916 och 1917 utkom Kvinnornas
Kalender, en tilltalande publikation,
redigerad av fröken Hildur Öijer i
Göteborg.

Anna Wicksell.

Mycket har under de 6 sista åren
uträttats efter samma linjer som förut.
Men efter 1915 har dessutom en stor
utsträckning av arbetsfältet vidtagits.
Betydelsefulla och aktuella kvinnofrågor,
såväl sociala som humanitära, ha
upptagits till behandling av F. K. P. R.
För sådana frågor har en mängd offentliga
möten hållits där resolutioner
fattats och skrivelser beslutats till vederbörande
myndighet.

Sedan 1916 firas de svenska kvinnornas
rösträttsdag, Birgittadagen den
7 oktober, då årligen anslående möten
ha ägt rum vida omkring i landet
och resolutioner fattats med fordran
på rösträtt.

1914 deltog L. K. P. R. i Årstautställningen
i Malmö med en
﻿förträfflig exposé av rösträttsarbetets resultat
genom en instruktiv karta, tabeller
m. m., vilket allt ådrog sig livlig uppmärksamhet,
icke blott av svenska besökare
utan även av främlingar.

Med utlandets rösträtts- och kvinnorörelse
uppehåller L. K. P. R. konstant
förbindelse bl. a. genom regelbundna
rapporter i den internationella
kvinnorösträttsalliansens organ »Jus
Suffragii». I alliansens 7:de kongress
i Budapest 1913 deltogo 12 delegerade
och 12 suppleanter från Sverige. L. K.
P. R. var även representerad i andra
nordiska kvinnomötet i Köpenhamn
1914. Därjämte har L. K. P. R. anslutit
sig till Nordiska kvinnosaksföreningars
samorganisation, bildad 1916.

Gulli Petrini.

Det är klart att endast med synnerligt
god ledning kan ett så gediget
och systematiskt organiserat arbete utföras
som det här nämnda, vilket dock
blott är en ringa del av vad som
gjorts. Det har varit en lycka för
L. K. P. R. att ständigt äga ett utmärkt
»V. U.» (verkställande utskott).
Efter stadgeändringen 1914 utser
centralstyrelsen medlemmarna av V. U.
Första gången den nya ordningen
tillämpades valdes v. ordf. fröken
Signe Bergman till ordf. efter fröken
Anna Whitlock, som på grund av
annat arbete avsade sig ett mångårigt
och värderat ordförandeskap. Av samma
skäl lämnade sekreteraren fru
Ezaline Boheman sin befattning och
ersattes av fröken Signe Jacobsson.

Ebba Palmstierna.

L. K. P. R. led sommaren 1917
en oersättlig förlust, då fröken Bergman
avgick efter att i 10 år ha varit
V. U:s främsta arbetskraft och själen
i L. K. P. R:s alla företag in i minsta
detalj. Hon efterträddes av v. ordf.,
den högt aktade d:r Karolina Widerström.
V. U. består nu av henne,
jur. kand. fru Anna Wicksell v. ordf.,
friherrinnan Ebba Palmstierna och d:r
Gulli Petrini. Suppleanter äro fru Ester
Brisman och fröken Gerda Planting-Gyllenbåga.
Den trofasta skattmästaren,
fröken Thorborg Widebeck, skänker
alltjämt L. K. P. R. sin tjänst.

*


﻿Kvinnornas riksdagshistoria t. o. m.
1912 är framställd i en läsvärd broschyr
av d:r Gulli Petrini och kommer
att fortsättas av henne, varför endast
dess yttre konturer här uppdragas.

Som bekant var det socialdemokratiska
partiet det första, som uppsatte
kvinnans politiska rösträtt på sitt program.
Sedan följde det liberala partiet
exemplet. Endast högerpartiet har i
ännu icke skänkt frågan sin sympati.

Ester Brisman.

Vid 1913 års riksdag förelåg intet
förslag om politisk rösträtt för kvinnor.
Nästa års trontal bebådade en
kungl. proposition. Konungen yttrade:
»Övertygad att rättvisans och statsnyttans
förenade synpunkter kräva en
utsträckning av den politiska medborgarrätten
även åt landets kvinnor»
etc. Detta lät ju hoppfullt. Men hoppet
grusades när den Hammarskjöldska
regeringen i februari efterträdde den
Staaffska, och riksdagen en månad därefter
upplöstes.

Vid den därpå följande s. k. »majriksdagen»
var läget förändrat. De
liberalas antal hade smält ihop, men
Liberala samlingspartiet väckte dock
motion i båda kamrarna om rösträtt
och valbarhet för kvinnor. Det Socialdemokratiska
partiet upptog samma
krav i sin motion om grundlagsändring.
För att stödja de väckta förslagen
framlades den 2 juli kvinnornas väldiga
opinionsyttring och en deputation från
L. K. P. R. uppvaktade statsminister
Hammarskjöld med begäran om regeringens
stöd. Detta nekades under
förebärande att regeringen var bildad
för andra syften och dessutom icke
var enig i frågan.

Gerda Planting-Gyllenbåga.

I debatten den 22 aug. om den
liberala motionen deltog justitieminister
Hasselrot i Första kammaren med
ett varmhjärtat, entusiastiskt anförande.
Frågan föll dock med 76 röster mot
46. I Andra kammaren antogs den
med 107 röster för och 84 emot.
Socialdemokraternas motion föll i båda
kamrarna.

1916 uppvaktades statsministern ånyo
med begäran om kungl. proposition
till 1917 års riksdag och lovade ta
saken i övervägande. Nekande svar
﻿lämnades sedermera. Vid centralstyrelsens
årsmöte 1917 beslöts med anledning
härav att V. U. skulle anhålla
hos samtliga politiska partier om
partimotioner i frågan. Efter Hammarskjöldska
ministärens avgång i mars
överlämnades till statsminister Swartz en
skrivelse till Konungen, undertecknad
av L. K. P. R. samt 18 andra kvinnoföreningar
med begäran om kungl.
proposition till riksdagen — den sista
i perioden. Svaret blev nekande.

Signe Jacobsson.

Före frågans behandling i riksdagen
hade den allmänna politiska situationen
undergått en märkbar förändring och
det syntes sannolikt att frågan om
kvinnans politiska rösträtt skulle bli
antagen. L. K. P. R. jämte 14 andra
kvinnoföreningar inbjöd då till ett
opinionsmöte i Auditorium. Mötet
blev storslaget och imponerande. Till
det festliga intrycket bidrog en fanborg
på estraden, bildad av 12 rösträttsstandar
från F. K. P. R. i landsorten,
jämte fanor och standar från
flera kvinnoföreningar. Regering och
riksdag voro inbjudna och representanter
för bådadera hade hörsammat kallelsen.
En gripande vädjan från Selma
Lagerlöf upplästes, och kvinnliga talare
ur alla partier hade var i sitt slag utmärkta
anföranden. Det låg högtid över
detta, som man hoppades, sista möte i
striden för vår sak. Till sist meddelades
namnen på 145 platser, där mötets resolution
fattats med begäran till regering
och riksdag om fullt politiskt medborgarskap.
Hälsningstelegram ingingo
från en mängd framstående personer
och organisationer inom och utom landet.

Vid riksdagen väcktes motioner
av Liberala samlingspartiet, av borgmästare
Lindhagen och av Socialdemokratiska
partiet, det senare i samband
med annat förslag. Redaktör Branting
interpellerade statsministern om regeringen
ville medverka till förutsättningarna
för en författningsrevision, som
gick ut på 40-gradiga skalans borttagande
samt lika och direkt rösträtt till
Andra kammaren för män och kvinnor.

Lizinka Dyrssen.

Frågan om författningsrevision avslogs
i Första kammaren, likaså om
kvinnornas valbarhet till landsting, men
innan motionerna om valrätten till
Andra kammaren behandlades
﻿besvarade statsministern redaktör Brantings
interpellation utan att ens nämna kvinnornas
rösträtt. Herr Branting beklagade
att regeringen icke ville ta position
i den frågan. När sedan Konstitutionsutskottets
utlåtande blev avstyrkande
var utgången given. Frågan
föll som vanligt i Första kammaren.
Inte ens ett förslag om återremiss för
att göra ett sammanjämkningsförslag i
enlighet med av högern uttalade fordringar
kunde vinna majoritet. Även
detta föll med 66 röster mot 43 på
grund av högerns motstånd. I Andra
kammaren antogs såväl den socialdemokratiska
som den liberala utskottsreservationen.

Nils Edén.

Efter nyvalen 1917 bildades den
liberala ministären Edén. Statsministern
uppvaktades av två av V. U:s medlemmar,
vilka framlämnade en skrivelse
med anhållan om kungl. proposition.
Även moderata kvinnors rösträttsförening
frambar en skrivelse till Konungen
med begäran om kungl. proposition
på grundval av en högre åldersgräns
för kvinnor än för män, automatiskt
sjunkande tills den för männen
bestämda åldersgränsen uppnåtts.
Vid 1918 års riksdag framlades en
kungl. proposition om rösträtt och
valbarhet för kvinnor på samma villkor
som för män. Hoppet kunde således åter
vakna helst som Första kammarhögern
1917 tycktes ha kapitulerat i princip.
När behandlingen av propositionen
förekom 27 april visade det sig tyvärr
att motståndet icke hade minskat, och
propositionen föll i Första kammaren
med 62 röster mot 36 efter en het
debatt med glänsande inlägg av stats-
och justitieministrarna. I Andra kammaren
bifölls propositionen med 120
röster mot 49.

Det omedelbara uttrycket för kvinnornas
harm var en i pressen publicerad
protest, varefter väldiga protestmöten
följde slag i slag här och var
i landet.

Valbarheten till landstinget, i år
föreslagen av Konstitutionsutskottet
som ändring i den kungl. propositionen
om den 40-gradiga skalans
borttagande, är av största vikt för
kvinnorna, ty av landstingens sammansättning
beror huvudsakligen sammansättningen
av Första kammaren i vilkens
makt det för närvarande står att avslå
eller bevilja den fulla medborgarrätt
för kvinnor som rättvisan och samhällsnyttan
kräva.


Stockholm 1918. Oskar Eklunds boktryckeri.

Pris 15 öre.
