
VARNINGSSIGNALER FÖR DE UNGA

AV

EN UNGDOMENS VÄN

E. G—N.

SJÄTTE UPPLAGAN


ASKERSUND 1928,
ASKERSUNDS BOKTRYCKERI-A.-B.

*



Denna lilla skrift utsändes nu i sin sjätte
upplaga under innerlig bön, att liksom dess innehåll
framsprungit ur författarens för de ungas väl
så varmt nitälskande hjärta, det ock må få tala
till deras hjärtan och sålunda verkligen få giva
dem noga påaktade varningssignaler under den
av faror uppfyllda färden.

*



Var är Samuel?

eller

Ett ögonblick hos spåkvinnan i Endor?

Ungdomsföredrag av E. G—n.

»Mana Samuel fram åt mig!» 1 Sam. 28:11.

Den från moderlivet helgade och Herren så
varmt tillgivne Samuel hade ända till sin död ett
stort inflytande över såväl konungen som folket.
Och Saul, som i början höll sig mycket nära
den vördade gudsmannen, har heliga intryck från
denna för hans liv så viktiga beröring med Herren.

1:o En tidig gudsfruktan har en
genomgående och hela livet omfattande betydelse, 
och ett kommande släkte får skörda välsignelsen 
och frukten av ett liv, som mognat fram ur
heliga uppsåt i barndomens dagar, liksom den
från blomsterknoppen utbildade frukten.
Fastän fattig och ringa var Samuel dock en trogen
förvaltare av det arv, nämligen en levande
gudsfruktan, som hans bedjande moder, Hanna,
hade överlämnat honom; och i likhet med Josef,
Daniel, Timoteus m. fl., vilka »från barndomen
känt de heliga skrifterna», bevarade han sin väg
ren och vann därigenom livets sanna
värdighet, då det för honom alltid var viktigare
att höra väl än att tala stort.

Unge vän! Försumma ej din ungdoms vår!
Följ Andens milda dragande till det heliga och
sköna, liksom naturen springer upp i vårsolens
värme. Dröj icke att fullborda heliga uppsåt!
Efterkommen frukt mognar sällan; och det
innebär alltid en förlust för människan att 

komma sent. Den, som först på ålderdomen och
sedan han inövat dåliga vanor, lämnar sitt
hjärta åt Herren, kan icke gärna vinna någon
större grad av fullkomlighet. Att tidigt lägga en
god grund för livet och att så vinna tid för
karaktärens utbildning är av större vikt än
vansklig rikedom. Det största arv kan icke göra
den människa lycklig, som är en förlorad son. Luk.
15. Det viktigaste för din framtid är du själv.

2:o Det stora ansvaret. Sin med
jubel hälsade konung hade Israel emottagit
välsignad genom Herrens profet, Samuel; och i
början av sin regering var Saul ej allenast
segerrik utan även ödmjuk. 1 Sam. 10:23. Och
så länge hans hjärta liksom hängde vid de
läppar, som vidrört honom, 10:1, vilade Guds
kraft över honom, och han hade soldater,
vilkas hjärtan Gud hade rört». 10:26. Ty det är
alltid så, att den omgivning, som Herren
anförtrott oss, skall förr eller senare uppenbara
något av den ande, som besjälar oss, och det kan
finnas personligheter, som stå eller falla med
oss. Endast den konung, som själv har blivit
rörd av den helige Ande, kan hoppas att
människohjärtan skola röras av Gud genom
honom. Vårt inflytande över själarna står i
förhållande till Guds inflytande över oss.

Har du blivit rörd av den helige Ande till
seger över människornas hjärtan? Så länge du
vandrar i den ödmjuka anden, som drev Saul
att gömma sig ibland trossen, skall Herren
uppenbara sig själv igenom dig, och människor,
»vilkas hjärtan Gud har rört», skola omgiva ditt
segertåg med kärlekens jubel. Den enda säkra
vägen att göra sina medmänniskor lyckliga, är
att själv vara lycklig; och det går bäst för den,
som är genomträngd av heligt allvar, att göra 
omgivningen allvarlig. Du kanske delvis
erfarit något av den ande, som vilade över Saul,
och det hade varit bäst för dig att vara
omedveten därom. Det dröjde icke länge, förrän
Samuel med blödande hjärta måste bestraffa Saul
för hans egenmäktiga tilltag att, ehuru därtill
oberättigad, frambära det i lagen föreskrivna
brännoffret. Och Samuel sade: »Du har
dåraktigt handlat, du har icke iakttagit Herrens, din
Guds, befallning såsom han har befallt dig,
ty då skulle Herren hava stadfäst ditt
konungadöme i Israel till evig tid.» Detta var första,
steget: självsvåldigt övergrepp. Saul kallar det
förstånd, Samuel kallar det för dårskap. »Du
har dåraktigt handlat.»

Sen här, unga vänner, vilket ansvar det
vilar över oss att lyda sanningen och sätta de
heligas råd högre än vår egen uppfattning. Det
har en större betydelse för människans liv, än
hon själv tror, att sorgfälligt bevara och
under helig bävan utverka varje heligt intryck av
Gud i sin själ. Och endast genom att bevaras
i det ödmjuka, barnsliga och fromma sinnet
kunna unga män bevara sitt konungadöme och
vinna livets högsta mål. Om denne Saul, som
en gång gömde sig ibland trossen, hade
bevarat sin egen själ i denna ödmjuka ställning,
tror jag, att han icke behöft stå här som ett
varnande exempel på en man, som genom
förhastande i ett ögonblick förverkade sin höga
uppgift. Ty bakom varje sådant misstag, som
den varmhjärtade ungdomen torde vara särskilt
utsatt för, ligger vanligtvis ett hjärtas hemliga
brott mot heliga förbindelser.

3 :o. Det hemliga avfallet. En sådan
handling, som denna, hade icke varit möjlig de
första dagarna efter hans invigning. Känslan av
att ett så heligt ansvar hade blivit lagt på en av
de ringaste ibland folket väckte en helig
räddhåga i hans hjärta och för hans ögon stod
bilden av den i Herrens tjänst grånade Samuel.
Han omfattade sin rådgivare med något av den
barnsliga fruktan, som det ännu jämförelsevis
oskyldiga barnet känner för sin fader; och
kanske han, där han låg ibland trossen, grät och bad
till Gud såsom Salomo: »Giv nu din tjänare ett
hörsamt hjärta!» Ej under, att folket jublade,
då Saul den gången uppenbarades i deras mitt.
Denna tid av tårar och bön, då själen darrar
under känslan av egen svaghet, är ofta nog den
skönaste i människans liv. Då ynglingen frågar
sin gamle far till råds och dottern sin moder:
»Hur skall jag göra?» äro de vanligtvis klokare
i sin enfald, än då ynglingen aldrig känner behov
av att skriva hem eller fråga sin fader om något.

De flesta tyckas vara av den meningen, att
vårt förhållande till de människor, som med
kärlek omfatta oss, icke har någon inverkan på
vårt liv i Gud. Men detta är en stor villfarelse.
Överträdelsen av Herrens bud: »Hedra din fader
och din moder» straffar förvisso sig själv
genom den inverkan, som den har på vårt
sinnelag. Överträdelsen är icke blott en handling,
varigenom människan ådrager sig skuld inför
Gud, utan den skadar även i sin mån den inre
människan. Och den, som utan förebråelse kan
såra sina föräldrar, skall snart utan förebråelse
även kunna såra den himmelske Faderns hjärta.
Ty människan kan ju ändå aldrig, hur hon än
må uppfatta sin ställning, komma ifrån sig
själv. Och det är så naturligt, att den, som
icke är trogen i det jordiska, ej kan vara
trogen i det himmelska. Ty jag själv är ju
alltid den samme, antingen jag rör mig på
det ena eller andra området. Ett värdigt
förhållande till mina föräldrar, mina lärare och mina
rådgivare är för mitt andliga liv lika viktigt som
trohet i predikoämbetet.

Det kan i betydande utsträckning sägas, att
människan bliver, vad hon gör. Det är
alldeles klart, att den synd, som utövas, alltid
stärker en motsvarande lidelse i våra hjärtan,
och att människan genom fortsatt utövning av
synden växer tillsammans med den. Får icke
alltid människans hela inre och yttre liv en
bestämd prägel av det, som hon utövar? — Och
min fulla övertygelse är, att olydnad och trots
emot överordnade är en av orsakerna till de
hastiga avfallen ibland vår tids ungdom. Ty hur
skall den, som ej har tillbörlig aktning för en
Samuel, kunna visa någon aktning för Gud?
Ringaktning för Samuel ledde Saul till att
överträda Herrens i lagen givna föreskrift, att
prästen och ingen annan skulle förvalta offertjänsten.
Och den bäste vän, som han hade på jorden,
måste avkunna Herrens dom: Nu skall ditt
konungarike icke bliva beståndande.
Detta är det sorgliga slutet på själens
ringaktning av heliga förbindelser.

Min samvetsfråga till eder, unga syskon, är,
om I stån i samma förhållande nu som förr till
de många tvivelaktiga ting, som komma i de
kristnas väg? Vi leva under en tid, då många
saker, som vi hava betraktat med avsky,
börja bliva ej endast tillåtna, utan till och med
eftersökta inom församlingen; och tidsandan,
som icke gör »bagateller» till samvetssak,
fördärvar de ungas samveten, så att de missledas,
såsom järnet drager magnetnålen från sin rätta
riktning i sjömannens kompass. Ebreerbrevets
författare varnar oss för hjärtats

förhärdelse genom syndens bedrägeri. Och vårt
samvete kan icke förbliva Herrens röst, om det
påverkas av främmande inflytelser. När Saul
såg, hur »folket skingrade sig» och
»Filisteerna voro samlade emot honom», överträdde han
både Guds lag och samvetets bud, ty han ville
betrygga sin egen ställning. Men det synes
icke, att samvetet förebrådde honom. Det var
ett genomgående avfall i Sauls inre. Han
kunde icke vara Herrens furste.

Kanske du är en av dem, som icke taga det
så noga som förr; och du har kanske icke
samma vördnad som förr för dem, som bära din
själ på sitt hjärta. Längtan efter oberoende har
börjat slita många band, som enligt ditt
förmenande ej endast äro överflödiga, utan till och
med hämmande för den fria utvecklingen; och
lik Saul är du »dristig» nog att utan Herrens
mun avgöra tvivelaktiga ting. 1 Sam. 13:12. Att
du skulle rådföra dig med en Samuel eller hava
tålamod att följa de gamles råd, det vågar jag
väl icke hoppas nu, när du börjat vakna till
insikt om din stora begåvning och med
förtjusning följer ditt eget utbildade omdöme. Men
om du vill vara kristen, borde du väl ändå
fråga din Gud. Dock, det är ju så, att den, som
skall ut i stormen, far utan mästaren.

Såsom masken kryper under barken och skär
av trädets savgångar, skola de »småsynder»,
skämt och gyckel, fåfänga och ärelystnad,
världskärlek och hjärtats utsvävningar, för vilka en
trolös ande öppnar dörren, småningom döda
varje helig känsla och varje heligt behov i din
själ. Människan kan tillåta sig mycket
avskyvärda saker, då hon anser det vara viktigare,
hurudan man ser ut, än vad man är. Men ack,
det är solnedgången av hjärtats dag, då själen.

börjat följa sina lustar, och sorgens,
medlidandets skuggor falla över Samuels ansikte. Så
länge du vandrade i Herrens fruktan, var du så
lycklig ibland Jesu vänner, och det var så
roligt att träffa dem. Varifrån kommer
detta vemod, som nu vilar över oss? Du säger:
»Jag har verkställt Herrens ord!» I Sam. 15.
Men jag frågar tillbaka: Var är det barnsliga
sinnet och det fromma hjärtat? Var är det klara
samvetet och det okränkta sanningssinnet? Var
är din oskuld, din frid, din tro, din Gud? Och
var är du själv?

4:o. Då nattens skuggor falla. När
Saul stolt kom ingen från segern över
Amalek, var han genom sin olydnad förkastad av
Herren. Och från den dagen synes han icke
vara den heliga vänskapen värdig; ej heller
kunde han i ringaste mån motsvara densamma.
»Och Samuel sade till Saul: Jag vänder icke
tillbaka med dig. Emedan du har förkastat
Herrens ord, har Herren ock förkastat dig, att
du icke skall vara konung över Israel. Och
då Samuel vände sig om för att gå sina färde,
fattade han i fållen av hans mantel, och den
revs sönder. Och Samuel sade: »Herren har i
dag rivit Israels konungadöme ifrån dig och
givit det åt en annan, som är bättre än du.» 1 Sam.
15:26—29. Och medan Saul kämpade för att
återvinna sin förlorade ställning, satt Samuel i
Rama och grät. »Ty han sörjde över Saul.» 15:35.

Se här en man, som varit smord till konung,
se här en en gång så ödmjuk själ, som hade
stått i beröring med de renaste andar, sluta
sina dagar i vantrons och förtvivlans natt. Och
han, som stödd av heliga förbindelser, börjat
en lysande bana, famlar i den hopplösa natten
över Samuels grift vid en spåkvinnas hand. Hans
vän och rådgivare Samuel har gått till en värld,
där inga modershjärtan brista och ingen natt
skall vara mer. Och Saul, som redan under
livstiden hade brutit sitt förbund med Samuel,
började känna sig ensam i världen; och
genombävad av aningar om det sorgliga slutet, söker
han ersättning för den gudomliga
uppenbarelsen  i spritismens »glåmiga ljus».

Han ville tala med Samuel. Alla andra och
allt annat var intet emot Samuel. »Samuel!
Samuel!» Och djävulen möter honom i Samuels
förklädnad och bekräftar Herrens dom: »I
morgon skola du och dina söner dö.» 1 Sam. 28.
O, hur hemskt, då både himmel och helvete»
mötas för att besegla syndarens dom!

Det har aldrig funnits en tid så avgörande
som den närvarande för vårt unga släkte. En
tvivlets och otrons ande ruvar över oss.
Oärlighet och trots emot sanningen ha allaredan
förhärdat mången yngling; och efter mången
Judas, som lämnat lärjungahopen, går en
demon med snaran och repet i sin hand.

Jag blir riktigt förskräckt, då ljuset faller på
dem, som famla genom natten till skuggornas
hem. Och då jag tänker på, att dessa hädare
lågo på sina knän en gång och likt Samuel bådo
till Gud, kan mitt hjärta brista av sorg.
Johannes säger, att många antikrister hade utgått
ifrån dem. Och många fritänkare hava gått ut
från de kristnas led. Den tid närmar sig, då
Gud sänder så kraftig villfarelse över dem, som
ej velat emottaga kärlek till sanningen, att de
skola tro lögnen. Men ock en tid, »då de skola
stappla ifrån hav till hav och söka efter
Herrens ord, men icke finna det.»

Är du trött vid våra förmaningar? Skämtar
du med den kristliga sången? Hav tålamod!
Snart ha vi gått till en annan värld. Men vill
du undfly Sauls ändalykt, såra icke den
Samuel, som Herren givit dig i en gammal fader, en
grånad kristen eller en ungdomsvän! Vinnlägg
dig om att vara ett värdigt föremål för hans
kärlek och för hans brinnande böner. Slut dig nära
till var och en, som kan göra dig bättre, och krossa
icke våra hjärtan genom att övergiva Herren.

Var trogen! Krossa icke de hjärtan, som
röras av deltagande för dig! Den tid skall komma,
då du gärna ville gräva upp deras stoft ur mullen.
Kanske deras bild, som du sviket, skall
föresväva dig likt Samuels ande för Saul och du
ligga såsom död av ångest över en trampad
kärlek. Du står vid din moders grav och
längtar förgäves efter att se en skymt av det kära
ansiktet. Bilden och minnet av henne, som var
långt bättre och älskade mer än du själv trodde,
framstår för din själ i nytt ljus. Hon är borta
nu. Du oroas väl icke nu av hennes fotsteg?
»Ack», säger du, »jag behöver intet annat
medium för att framkalla hennes bild än minnet
av vad hon själv var för mig.»

Unge vän, förlåt jag frågar dig: »Hur står du
i förhållande till de personer, som hava
uppoffrat sig för dig?» Mången liknar en drucken
man, som med eder och förbannelser lönar dem,
som i farans stund våga sitt liv för honom.
Ej under, om de en gång, när nattens skuggor
falla över dem, skola med ångest fråga efter
en Samuel.

Sedan de hava slitit alla heliga förbindelser,
återstår intet annat sällskap för dem än
samvetets anklagelser och de andemakter, som fört
dem in i de fallnas boning. Och i denna
fasansfulla omgivning skola många tusen föraktare
ropa: Var är Samuel?

*



Manasses synd.

I.

Om de synder, han bedrev, är skrivet   i
krönikan om Judas konungar. 2 Kon. 21:17.

Unge vän! Åren fly. Livet är en sådd.
Ungdomstiden, då allting knoppas, är en sådd för
livet. Då grundlägges karaktären. Framtiden
står i förhållande till varje ögonblick av din
ungdom. Framtiden skördar ditt nuvarande liv.
Ålderdomen skall antingen leva på kapitalet av
en väl använd ungdomstid eller stappla med
darrande lemmar, likt en förlorad son, till
svinadraven i främmande land. Livet går igen.

Små handlingar uppföra din karaktärs
byggnad. Verkan av ett enda ögonblick kan vara
obegränsad. Varje levande varelse måste
fulländas. Var är gränsen för din utveckling?
Slumrar icke evigheten i ditt bröst. Broder,
människan är skapad för en ändlös tillvaro! Om icke
så vore, skulle hennes liv på jorden vara
meningslöst. Livet är en begynnelse. Här lägges
grunden för kommande utveckling.

Din egen hand har skrivit årens vita blad.
Du är själv din egen dagbok. Du har skrivit
din levnadssaga med eldskrift i din karaktär.
Krönikan om Judas konungar är endast
berättelsen om, hur dessa konungar levat. Varje
människa, vare sig konung eller slav, måste lämna,
bidrag till denna berättelse om »Judas
konungar». Där finnes du själv. I samvetets bok är
du tecknad. Ditt livs gärningar gå igen.

Herren känner dig. Människans gärningar
vittna om vad hon är, de uppenbara 

synderna gå före henne till dom. Syndaren träder
inför Gud med samvetets bok. Det skulle icke
behövas någon annan dom för människan än
ett skärpt samvete. Denna bok synes vara
förkommen, likt krönikan om Judas konungar,
men domstiden skall föra den i ljuset
»Böckerna upplätos, och de döda blevo dömda efter
sina gärningar.» När den förlorade sonen kom
till sans, nedskrev han sin bekännelse. Natans
ord: »Du är mannen» lade konungen till
marken. Då Hiskias son kände udden i Herrens
dom, vaknade samvetet. »Då besinnade Manasse
att Herren är Gud.» Gudsförnekaren grät och
bad till Gud. Det fräcka hånet tystnar.

Människan dömes efter sina gärningar. »Ty
vi måste alla uppenbaras inför Kristi domstol,
på det att var och en skall få igen sitt livs
gärningar, evad det är gott eller ont.» »Dömen
därför icke i förtid, innan Herren kommer,
vilken ock skall bringa i ljuset, vad i mörkret är
fördolt, och uppenbara hjärtats uppsåt.» Den
avgörande dom, som här åsyftas, har ett
genomträngande ljus. Tydligen syftar domen på
människan själv, och hon dömes efter vad hon
är. Ett fullständigt avslöjande av hennes
gärningar uppenbarar hennes verkliga natur.
Hon måste avlägga räkenskap för sitt liv, men
går förlorad genom sig själv. — Syndaren
avslöjas inför Gud. Det bliver för honom en
avgörande dom att se Gud. »De ogudaktige
förgås inför hans ansikte.» En skymt av hans
alltigenom rena och heliga väsen skulle vara nog
att för människan uppenbara hennes synd. Till
och med den för alla troende kära uppenbare,
sen av Lammet kommer syndaren att ropa till
berg och högar om skydd för Lammets vrede.

Är ej Lammet högsta uppenbarelsen av Guds
kärlek? Göt han ej sitt blod till lösen för dem?
Och de ropa: »Skylen oss för Lammets vrede!»

Minnet av en trampad kärlek framkallar dessa
rop. »Min synd är förlåten», sade en sjöman.
»Men jag kan icke förlåta mig själv, att jag
krossade min moders hjärta.» Minnet av
hennes kärlek anklagade honom, och den älskande,
i döden utgivna, var borta, Detta är din
ställning som förlorad. Jesu blod ropar ifrån
jorden. Golgata är ett Sinai för din själ. Du har
föraktat hans kärlek, du har trampat hans blod,
och nu är du skild ifrån honom evigt, för evigt.

Kunskapen om hans utgivande i döden
kommer den förtappade syndaren att ropa: »Ve
mig för en trampad kärlek! Jag föddes till att
härska, och nu är jag fängslad. Han kallade mig
till sin härlighet, och nu ligger jag i helvetet».
Hågkomsten från jorden samlade bränsle för
den eld, som aldrig slocknar. Bardomens
lyckliga dagar, ditt föräldrahem och din
gudfruktige far väcka sådana känslor, som du aldrig
anat, och du ropar: »Borta, evigt borta!»
Samvetet skakas av din fromme lärares röst, men
du faller tillbaka, likt Saul, och ropar: »Ve mig!»

Den tid, Herren sökt din själ, kommer aldrig
åter. Helvetets kval bränner dig. Din fader har
gått till himmelen, din moder har avsomnat i
Herren. De gråta ej mer. O, Manasse, tårarnas
barn, var är du? Du bad ju våra böner, du
sjöng ur min sångbok. Och nu ligger du i
helvetet. »O, att jag hade fått dö i  ditt ställe!»

Eller du kan räddas. Du lever ännu. Fly för
ditt livs skull! Jesu blod kan rena dig från
synden. Hans famn är ej sluten. Det finns ro
för din arma själ. Kom hem, förlorade son!

*



II.

Manasse förförde dem att göra mera ont
än de folk, vilka Herren hade utrotat
undan för Israels barn. 2 Kon. 21:9.

Det minsta organ, som angripes av någon
sjukdom, bidrager till kroppens lidande. Den
sjuka lemmen kan till och med, såsom vid
kallbrand, förorsaka hela kroppens undergång, om
den icke avskiljes; men de friska organ, som
regelbundet utöva sina förrättningar, bidraga
genom att understödja naturens egen kraft till
sjukdomens hävande. Såsom lemmarna
återverka på varandra under utövningen av sina
förrättningar, så är det alltid en växelverkan
inom varje organism.

Bilden av en kropp leder våra tankar till
skriftens sköna framställning om en församling,
där alla äro inbördes medansvariga därför att
de äro varandras lemmar. 1 Kor. 12. Men
alldenstund vi alla utan undantag äro »Guds
släkte», Apg. 17, utövas en stark, om än
fördold verkan av individerna i »hans släkte» för
eller emot dess höjande. En person må vara
aldrig så ringa, så utövar han dock ett
inflytande till gott eller ont. Andens tysta daggdop
är sammansatt av flera obetydliga droppar.
Osea 14:6. Din samverkan med det hela gör
ditt inflytande av stor betydelse. Utan dimma
inga regnskurar, utan personligheter ingen
allmän uttveckling. Världen måste antingen bliva
bättre eller sämre, därför att du levat.

Övarallt inom naturen gör sig inflytandet
inom ett släkte gällande. Hur mycket mera
måste det icke vara förhållandet med människan —
en  levande själ begåvad  att t. o. m. 

känna de osynliga tingens inverkan — att hon
drages av den ande, som verkar på henne! Och
den förening, som bildas av intimare beröring,
är medelpunkten för vårt inflytande. Inflytandet, 
som alltid är något av personen själv, bliver 
därför allt kraftigare, ju närmare vi stå
varandra. Medlemmarna av en verklig förening
stödja sig mot varandra, och den, som har
vunnit människans hela förtroende, bliver ock
hennes ideal. Tiden är icke främmande för mer
eller mindre lyckade kopior av någon
framstående persons egenskaper.

Jag såg ett par ungdomsvänner, vilka
troget höllo sig till varandra, småningom
upparbeta en så lika handstil, att man svårligen kunde
skilja den enes från den andres; men själva
visste de ingenting därom. Så har kärleken
under alla tider kunnat omskapa människans liv.
Och huru skulle icke en helhjärtad överlåtelse
åt Herren kunna göra unga män till apostoliska
vittnen! »Ty vår berömmelse är detta,
nämligen vårt samvetes vittnesbörd, att vi i Guds
enfald och renhet, icke i köttslig
vishet, utan i Guds nåd hava vandrat i
världen och i synnerhet bland eder».
2 Kor. 1:12, Inflytandet av den förening, som
de unga männen knöto med Jesus från Nasaret,
sträcker sig såsom den åt alla utlovade
välsignelsen, Gal. 3:14, genom alla tidsåldrar in i det
oändliga.

Människan drages huvudsakligen till de
andar, som motsvara hennes väsen; och hon
samlar själv de liksinnade omkring sig, såsom
magneten drager filspånen. Så finna vi, att
ungdom söker ungdom, och att de unga hava en
synnerlig makt över varandra, då däremot 

ålderdomen har sin egen värld och de gamla
förstå varandra bäst. Även yrkes- och
fackföreningar bilda ett broderskap, som tyvärr kan
leda människan bort ifrån Gud och till och med
understundom vara högst demoraliserande. Den
ställning, vi intaga till varandra med hänsyn
till ansvar och plikter i det jordiska, gör
att vi utöva ett större eller mindre inflytande.
Kamraterna utöva inflytande på varandra,
föräldrarna på sina barn och barnen på sina
föräldrar o. s. v. Men källan till det inflytande,
som människan utövar, ligger dock djupare
fördold. Den kommer ifrån varelsens grund och
fortplantar hos omgivningen något av vår
sedliga natur. De rena dragas till de rena. De
orena dragas till de orena. Den listige Jakob
finner alltid någon Laban. Den, som är fallen,
möter någon fallen.

Sålunda behöver ingen söka upp sina
fränder. Syskonsjälen uppenbaras genom
sympati. Andras kärlek till oss uppenbaras ofta
genom vår kärlek till dem. Samma böjelser
förena till ett mål. Vår sanna karaktär
avspeglas i de människor, som hålla sig intill oss.
Därav ordspråket. Säg mig, vem du umgås med.
så skall jag säga dig, hurudan du är! Min
vän, vilket sällskap har du under färden? Enda
vägen att komma ren genom denna över allt
besmittade värld är att bevaras ren. »Om
någon håller sig ren från sådana människor
varder han ett kärl till heder, helgat för
husbonden och nyttigt till allt gott verk». »För den
rene är allting rent, men för de besmittade och
orena är allt orent». Och omgivningen vittnar
om, vem du är. Dina vänner äro en del av
dig själv. Du är moderstam till din vänkrets.

Den, som söker någon anledning, blir frestad.
Utan svårighet kan en lat tjänare bli ond. En
konung, som ej vill strida, faller i vällust. 2
Sam. 11. Den, som vill synda, får tillfälle att
göra det. Satan sänder sina redskap i det för
hans planer gynnsamma ögonblicket. Då Guds
folk hade övergivit Herren blev Manasse
konung. De ville synda; och konungen, som
under den tiden alltid synes vara
envåldshärskare, blev nu djävulens redskap till deras
undergång. Berättelsen härom är kort men
gripande: »Och Manasse förförde dem till att
göra mera ont än de folk, som Herren hade
utrotat undan för dem.» Men de prisade honom,
därför att han upplöste banden och gjorde
människan fri.

Den historien upprepas än i dag. De fallna
föras bort av de fallna. »Ty under skrytsamt,
fåfängligt tal locka de i köttets lustar med
liderligheter till sig dem, som knappt hava
undkommit de i villa vandrande, och lova dem
frihet, fastän de själva äro fördärvets trälar».

Vilket groft hån med denna frihetssträvan!
Fördärvets trälar draga djupare ned i dyn dem,
som äro fördärvade. Och deras vapen är
liderlighet, deras mål förtappelse. Men
då människan förlorat den sanna friheten,
bliver hon slav under världens lustar. Men
alltid höres det vilda skränet om frihet.

Men vem kan uthärda Manasses dom? »De
grepo Manasse med hakar och bundo honom
med  kopparfjättrar och förde honom till Babel».

Då var det slut på konungens gäckeri. Han
bad till Gud. Han ödmjukade sig högligen.
Och Gud frälste honom ur Babel. Sista åren
av sitt liv nedrev han sina altaren och sökte 
omvända folket. Men sitt liv kunde han dock
aldrig återkalla. Ingen kan utplåna intrycket av
det liv, han levat. Huru många altaren än
nedrivas, fortleva dock syndens verkningar.
»Folket», heter det, »offrade ännu på höjderna».
Säden växer överallt i din omgivning, och
skörden vittnar om, huru du levat! Och någon
Amon skall fortsätta den förödelse, Manasse
börjat. Dessa, på vilka du inverkat, skola i sin
ordning överlämna det arv, som du gav dem.

För några år sedan blev jag kallad till en
hopplös kvinna. Under ropet: »Förlorad!
Evigt förlorad!» vred hon sina händer; och jag
kunde icke trösta henne. På min fråga, om hon
hade någon särskild synd på sitt samvete,
bekände hon med bruten stämma, huru hon
inlett barn i självbefläckelse. Ehuru mitt hjärta
greps av outsäglig ångest vid denna
bekännelse, kunde jag dock aldrig förstå, att denna synd
var oförlåtlig. Men ingen kunde ens för ett
ögonblick lindra hennes kval. En tid därefter
hörde jag, att hon var död. Hon förkortade sitt
liv.

»Ve världen för förförelsernas skull,
ty förförelserna måste komma, dock
ve den människa, genom vilken de
komma». Den som icke känner något ansvar
för sitt liv, är icke värd att leva. Och den, som
är ovärdig att leva, kan icke leva.

Vart går du?

*



III.

Och han gjorde vad ont var i Herrens
ögon efter de folks styggelser, vilka
Herren hade fördrivit undan för Israels barn.
2 Kon. 21:2.

Svagheten för det, som roar, har lett mången
in på syndens väg. Förespeglingar om lyckan
draga tusen till det land, där människan bliver en
förlorad son; och den, som förspillt sitt liv
ibland skökor, Luk. 15, är vanligtvis själv
förlorad. Genom syndens återverkan på hans
karaktär kan syndaren förgås, medan han
lever. Ingen förlust kan jämföras med
förlusten av sig själv.

De största medgångar leda icke människan
framåt, om hon tager skada till sin själ. Vad
hjälper det människan, om hon vinner hela
världen, men tager skada till sin själ!
Det största arv kan icke göra den människa,
rik, som är en förlorad son. För att leva
konungsligt, måste människan vara konungslig.
förståndet kan ej ensamt upphöja dig, om du
har ett ont hjärta; och din makt över ordet
är beklagansvärd, om din mun sitter på ett
oxhorn. Dan. 7:8.

Sjömannen kommer icke rätt genom
magnetnålens riktning utan genom rätt kurs.
Sjökortet gagnar icke den, som färdas utom
linjen; och din kunskap om sanningen bliver aldrig
frälsande, förrän du lyder sanningen.
Hiskias son syndar ej av okunnighet. Han
seglade mot fyrbåken och gick under. Kunskapens
värde står i förhållande till dess inflytande på,
dig. Endast den sanning, som gör dig bättre,
har någon betydelse för dig. Det vetande, som

gör dig sann, är i sanning värdefullt. All
kännedom till liv är oskattbar. När allt kommer
omkring, så är ändå livet människans egentliga
värde. Själv går hon bort med döden, men icke
så hennes liv. Alltid nedlägger hon något
intryck, som fortplantar hennes liv.
Tillfredsställandet av köttet giver näring åt dess lustar,
och människan dör genom överträdelser och
synder, ty hon har ingen gemenskap med Gud;
och den är bevisligen död, som icke har någon
korrespondens med livet. Skriftens lära om
synden såsom dödens orsak har en långt mera
omfattande betydelse, än de flesta bibeltolkare
hava givit den. För syndens skull är
människan icke blott förgängelsen underkastad, utan
synden är jämväl dödande för människans
ädlare liv. De stora egenskaper, som
väsentligen hava höjt människan över det djuriska,
fördärvas genom synden. Den, som lever för att
synas, måste förlora livets verkligheter och
bliva en skrymtare. Den, som älskar
orättfärdigheten, måste bliva orättfärdig, och
hjärtats hemliga utsvävningar leda till
samma mål som den uppenbara
synden. Falskhet i anden gör även människan
falsk. Den, som gjort till sin vana att överdriv
va, är en lögnare. Fortsatt kränkande av
sanningssinnet är dess undergång. Den, som icke
vördar samvetets bud, förhärdas.

Den, som lever djuriskt, förlorar sitt 
andliga ursprung. Den, som vill tvivla, blir
otrogen.

Synden är mera fruktansvärd än helvetet.
Synden är ett brott emot Gud och gör hans höga
plan för människans liv om intet. Synden är
ett brott emot hela den skapade världen och
ett spjut för syndarens hjärta. Syndaren begår
moraliskt mord. Varje synd är ett slag på
livets åder. Den är ett uttömmande av sedlig
kraft. Ju längre människan fortgår på
syndens väg, desto mer förvildas hon.
Försvagandet av viljekraften står oftast i förhållande till
syndens makt hos människan. Den synd,
människan lever i, dödar henne. Att människan
syndar är beklagansvärt; men att hon bliver så
försvagad, att hon icke vill eller kan underkasta
sig kampen för ett högre liv, det är ännu
sorgligare. Syndaren är förslöad, drinkarens ånger
skenbar. Han lider av syndens följder, men
icke av synden sjäIv. Den förlorade vill ha
hjälp, men icke frälsning. Det har icke alltid
varit så.

Syndens verkningar äro de samma över hela
världen, varför ock hedningarna stå som
varnande exempel på andlig slöhet. Ty de hava
trots sin kunskap om Gud, blivit fåfängliga i
sitt hjärtats tankar och omtöcknade till
förståndet, därför att de känt Gud och icke ärat
honom. Rom. 1. Ungdomens förvildning har sin
rot i släktets sedliga förfall. Sedan
övertygelsen om det verkligt avskyvärda i syndens
utövning blivit utplånad ur folkens medvetande,
känner människan ingen blygsel. Jakobs höjder
göras till avgudaaltaren, och de religiösa tingen
handhavas med ett till hyckleri gränsande
lättsinne. Lasten utövas såsom ett oskyldigt nöje.
Och den vällustige är levande död. 1 Tim.
5. Förmaningens ord hånas.

Fastän död genom synden har dock
människan vissa förutsättningar, för att under
inverkan av den kommande världens krafter
upptaga den pånyttfödande säden och förnyas till
bättring. Men skulle hon så hava trotsat
Herren, och skulle hon så hava kränkt sin
övertygelse, att Guds Ande har övergivit henne, är
hon oduglig till tron och kan icke förnyas.
Om denna förödelse av människans ädlare liv
talar skriften på följande sätt: »Den jord, som
har druckit det regn, som ofta faller därpå,
och som framalstrar tjänliga växter åt dem, för
vilkas skull den ock brukas, blir delaktig av
välsignelse från Gud; men bär hon törnen och
tistlar, är hon oduglig och nära förbannelsen,
och hennes slut bliver att brännas.» Ebr. 6:7,
8. Tistlarna äro den ofruktbara jordens svar
till den allt uppoffrande åkermannen. Men han
övergiver icke jorden, därför att hon bär tistel
och törne, utan därför att hon är till naturen så
ofruktbar. Synden gör människan till syndare.
Och människan dömes ej allenast för vad hon
gjort utan ock i all synnerhet för vad hon är.
Syndaren förgås genom sin synd.

Vår tids ungdom svävar i den största fara
genom medveten synd. Att trotsa sin
övertygelse är ett våldförande på sin själ och leder
till moralisk förhärdelse. Jag vädjar till ditt
medvetande och frågar, om du icke vill hava så
stor aktning för dig själv, att du lyder
samvetets bud. »Men», klagar du, »jag är redan
förhärdad!» Din sorg över ditt hjärtas hårdhet
har övertygat mig om att så icke är. Gud
söker dig, unge vän, Din skuld är försonad. Guds
Lamm borttog all, ja all din syndaskuld.
Även den, som förslösat allt, får bliva sin faders
arvinge. Din Fader kännes vid sin förlorade son.
Kom hem!

Vill du nå fadersboningen? Vandra, innan
ljuset slocknar.

*



IV.

Han byggde återigen upp de
offerhöjder, som hans fader, Hiskia, hade
förstört, och han uppreste altaren åt Baal.
2 Kon. 21:3.

Människan är en gäst på jorden. Vårt livs
dagar äro sjuttio år och till det
högsta åttio år; och då det bäst varit
haver, haver det möda och arbete varit,
ty det går snart sin kos liksom flöge
vi bort. Ps. 90. Knappast hinner människan
bosätta sig, förrän dödsängeln ropar: »Beställ
om ditt hus, ty du måste dö.» Sällan har
hon inbärgat skörden, sällan har hon byggt upp
sina lador, förrän döden kommer och för alltid
skiljer henne från livets njutningar. Och vid
sin död lämnar hon den frågan obesvarad: Vem
skall få det, som du har tillrett. Ty hon känner
icke arvtagaren. Manasse kan förstöra allt,
vad hans fader uppbyggt och bli en förlorad son.

Den, som plöjde sin väl hävdade åker,
vilar i gravens sköte. En Manasse bär
såningsskäppan, och barnen hava sålt Hiskias
gångkläder, innan våren kom. Han har gått bort,
för att aldrig återvända till denna av synden
förbannade jord. Tråden löpte genom Sibas
hand, ty hon spann garnet; men dottern sätter
upp väven under det en och annan tår banar
sig väg utöver kinden. Den gamla länstolen är
tom; och släkten kivas om det ovärderliga
minnet av en bedjande farmor. O, Gud låt dina
gärningar uppenbaras för dina
tjänare och din härlighet över deras barn.
Det blev så tyst i familjens tempel, sedan han,

som väntade förlossning, gick till en annan
värld. Och Manasse är ännu så ung.

Eldsprofeten lämnar alltid någon mantel kvar.
Vill du bliva deras efterföljare, som hava gjort
denna världen bättre och lyckligare?
Den Ande, som bringade nationen på knä för
Gud, skall även besvara din fråga: »Var är
Herren, Elias Gud?», om du är hans tjänare.
Ännu har ingen, som på allvar levat för sin uppgift,
levat förgäves, och en kristen lämnar icke
världen arvlös. Emottag din kallelse av Gud och
var en trogen förvaltare! Troheten i det lilla
gör härskaren över tio städer. Personliga
förutsättningar är den oskattbara vinsten av att
vara trogen. Den får väldet, som kan
regera. Framtiden står i förhållande till din
utveckling.

Sedan man äntligen hade funnit Gustav II
Adolfs lik på slagfältet i Lützen, blev det
balsamerat och fördes följande vår genom Sachsen
uppåt Östersjön, för att omsider hinna sitt
vilorum i vår nordiska huvudstad. Maria Eleonora,
som jämte många förnäma svenskar åtföljde
liket till Wolgast, lät nedsätta det i slottets stora
sal, vilken för tillfället var inredd till kapell, och
härifrån skulle de jordiska lämningarna av den
älskade överföras till fosterlandet. Bland de
många, vilka skyndade till platsen, för att kasta en
avskedsblick på den store hjältekonungen,
befann sig ock kurfursten av Brandenburg,
Fredrik Vilhelm, sedermera känd under namnet »den
store kurfursten», men vid detta tillfälle endast
en trettonårig gosse. Maria Eleonora var hans
faster, och den unge prinsen hade länge haft
en brinnande längtan att få se sin store anförvant,
vilkens ärofulla bragder fyllt hans unga sinne
med hänförelse. Emellertid blev hans möte med
honom helt annorlunda, än vad han i sina
drömmar föreställt sig det. Gripen av ögonblickets
allvar, betraktade den unge kurprinsen det
ansikte, varpå döden hade tryckt sin stämpel,
men varöver en helig frid tycktes vila.
Slutligen knäböjde han vid kistan och avlade inför
Gud det löftet, att med hans hjälp en gång
fortsätta det verk, som Gustav Adolf hade begynt
och vara evangelium trogen och sålunda bliva en
hjälpare för dem, vilka nu förtrycktes för sin
tro. Med sin Guds hjälp blev ock den
knäböjande ynglingen som man sitt löfte trogen.
Världen har en mera ytlig uppfattning av oss och
vårt liv, men barnen hava känt sina föräldrar
och skola aldrig kunna utplåna barndomens
intryck. Betydelsen av vårt liv på jorden kunna
icke de människor, som endast kommit i
besittning av våra kläder, uppfatta, utan de vittnen,
som bekänna: »Andra har han hulpit!» Det
största arv, en fader kan lämna sina barn, är en
levande gudsfruktan. »Ty gudsfruktan är
vishetens begynnelse.» Och »gudaktigheten är nyttig
till allt.» Hiskia lämnade icke sitt rike blott utan
jämväl sitt liv åt Manasse. De sista åren av
Hiskias liv känna vi ej till fullo. Men du känner,
unge man, vad dina föräldrar varit. Kanske du
en gång har böjt dina knän och i
avskedsstunden lovat dem att tjäna din moders Gud. Känner
du det ansvar, som vilar över ett barn, som haft
troende och bedjande föräldrar?

*



Manasse synd.

När en gång Manasse återföres
Till sin Gud, som han förnekat har,
Hur än Baals altare förstöres,
Folket är dock vad Manasse var.
Även då han synden övergivit,
Livets verkningar dock stodo kvar.
Vad han varit, hade andra blivit,
Och i dem hans synd blev uppenbar.
Dyra själ, besinna dig, vänd åter
Och i dag ditt hjärta Herren giv.
Innan även du för sent begråter
Ett i synd förspillt, förlorat liv!

Varje synd en människa förlätes,
Såsom rövaren benådning fick.
Men hur än ett syndigt liv begråtes,
Du kan aldrig leva om ett ögonblick.
Och hur stolt en människa må vara,
Och hur fräckt hon trampar denna jord,
Måste hon dock inför Herren svara
Till och med för varje fåfängt ord.

Säg, var hamnar du, som aldrig frågar
Efter Herrens vilja, säg, o säg?
Vad blir skörden av ditt liv, jag frågar,
Om du går på syndens breda väg?
Dig, som Anden manat många gånger,
Ser jag än i snöda tidsfördriv.
Tänk, om även du med ändlös ånger
Måste skörda frukten av ditt liv!

*


Den moraliska livskällan.

Bevara framför allt annat ditt hjärta, ty
därifrån går livet.                 Salomo.

De ämnen och gaser, som källans vatten
medföra, lämna antydningar om de mineral, genom
vilka den flyter. Allt efter som vattnet varit
längre eller kortare tid i beröring med sitt steniga
underlag, har det upptagit mer eller mindre av
dessa lösliga beståndsdelar. Så finna vi även att
till och med under vinterns isande köld fryser
aldrig den källa, som väller upp från djupare
lager, åtminstone icke i närheten av utflödet,
emedan hon alltid medför en viss mängd värme
från jordens inre.

Under vissa tider har man sagt: »Det är
våldet som regerar!» men under andra tider har
man tillskrivit ordet härskaremakten. Men det
är varken ord eller makt, utan hjärtat, som
regerar världen. Ont eller gott — allt kommer
ifrån hjärtat. Yttre omständigheter kunna väl
öka eller också minska den andeström, som
utgår från denna moraliska livskälla, men
oavbrutna flöden bero av inre liv, liksom strömmarna
alltid upprinna från underjordiska källor.
Sådant hjärta, sådan karaktär. »Varav hjärtat fullt
är, därav talar munnen.»

Man tänkte blott på den egyptiske Farao,
vilkens grymhet motsvarade förhärdelsen i hans
hjärta, eller den beryktade kanslern, den
tyska nationens förtroendeman, som med okuvlig
vilja satt vid statsrodret! Är källan till det 

inflytande, som denna världens store hava utövat,
att finna i ord och makt eller i den ande, som
var tyngden i deras ord? Och hur kunde Josefs
son från Nasaret med sitt lugna framträdande
och enkla tal hava ett så mäktigt inflytande
över folket, då däremot den höglärde fariseen
med all sin vördnad för religionen ej hade
någon makt över deras hjärtan? Jo,
timmermanssonen var den älskande brudgummen, och
därför vann han sympatier; men fariseen lärde och
förmanade utan kärlek.

Men häremot kan invändas, att mången har
ett gott hjärta men klent huvud, och att en jämn
och sund utveckling på alla områden väsentligen
beror av förstånd, kunskap och insikt. Detta kan
ej förnekas. På det sociala och politiska
området synas tanken och ordet spela största
rollen, och även den religiösa världen fäster stort
avseende vid vältalighet; men en djupare
inblick övertygar oss om, att såväl tanken som
ordet behärskas i mer eller mindre mån av inre
känsla och övertygelse, och varje bevisföring
strandar, om den saknar liv och karaktär av
motsvarande personlighet. Så inlägger även ett
orent hjärta en oren ande i våra ord, som gör,
att t. o. m. eljest nyktra och hälsosamma ord
kunna fräta omkring sig, och ju längre vårt
hjärta ammar en känsla, en tanke, en övertygelse,
ju mera kraftig är den i sitt inflytande till ont,
eller gott, när den uppenbaras i ord eller
gärning. Vilken djup sanning det ligger i den vises
ord: »Därifrån, nämligen från hjärtat, utgår
livet.»

Vad man älskar att genomföra, och vad som
utgör själens intresse, det lever man också
för och våra hjärtan bemäktiga sig vår 

personlighet. Och om ett gott förstånd icke vilar på
ett gott hjärta, är det en byggnad på
flygsanden, som kan falla vid ett enda lidelsens
utbrott. Mina ord må fattas huru som helst, ett är
visst: ett fördärvat hjärta omtöcknar hjärnan,
åtminstone när det gäller andliga ting, men
ädla grundsatser och vidgad, hjärteren kärlek
giver åt hela själen högre lyftning. Men endast
fromma hjärtan, endast ödmjuka andar kunna
höja sig till det högsta möjliga ljus, och endast
den själ, som lever det fördolda livet med
Kristus i Gud, kan öva kärlek och bevaras
hjärtevarm i denna kärlekslösa och otacksamma värld,
likt de varma källorna på Island, som den
djupa fördolda värmen i jordens inre gör
oberoende av kölden på dess yta.

Intresse är dörren till all kunskap.
Förtroende och smak öppna sinnet och väcka tankar
och föreställningar. Men våra sinnen måste
lösgöras från de lumpna saker, som binda själen
vid lägre intressen, förrän vi kunna omfatta det
högre. Då Herrens Ande fått rena våra hjärtan
från det låga och giva oss sinne att känna Gud,
skola vi allvarligt söka att finna ett föremål, som
är värdigt all vår förmåga att tro, älska, vinna
och fasthålla. Sinne för det heliga danar en
allvarligt tänkande och högsinnad själ. Det
lyfter oss över all förnedring. Ett rent hjärta skall
enligt skriften uppnå högsta möjliga grad av
kunskap, som kan vinnas av ett människohjärta.
»Saliga äro de renhjärtade, ty de skola se Gud.»

Men Han är huvudsumman och källan till alt
kunskap, och att se honom innebär såsom en,
naturlig verkan därav allsidig fullkomlighet.
Den längtande och sökande människoanden,
som alltid ser efter ett andra föremål, är i så hög

grad mottaglig för intryck, att den troget
fasthåller ansiktet, blicken, handlingen, som vunnit
dess förtroende, och söker vinna hela människan
för det ideal, den omfattar. Ehuru vi intet gott
förmå, såsom av oss själva, har intrycket av
det föremål, vi skåda, en underbar förmåga att
väcka slumrande krafter till liv. Vi se och älska
eller hata, vi se och förvandlas. »Vi skola bliva
honom lika, ty vi skola se honom såsom han
är».Orden  syfta  naturligtvis  på  härlighets tillståndet. Hur nära stå vi ett seende av Kristus,
den idealmänniska och levande salighetshövding,
som människoögon hava sett, och vilken röst
människor hava hört, och intill vilken
människor hava lutat sina trötta huvuden? Kunna vi
se honom? De, som med avtäckt ansikte skåda
— de, som med brinnande kärleksåtrå jaga efter
att känna Herren, de förvandlas till samma, bild,
från härlighet till härlighet.

Här förstå vi dock endels och därför känna
vi endels eller kanske även tvärtom: Emedan
vi känna endels, förstå vi ock endels. Men
liksom det lilla barnet, som jollrar i sandhögen, ej
har någon idé om pappas lantbruk, men ändå
tänker så högt och stort om sin far, som det
efter kärlekens måttstock kan, och fröjdas i hans
välbehag, så kan den fromma själens kunskap
om Gud vara bristfällig i förhållande till det
oändliga, men den fröjdas och lever i föremålet
för sin kärlek och är avundsvärt lycklig.
Förståndets filosofi hamnar i vantro och förtvivlan,
men det enfaldiga hjärtat vilar i ljus. Endast
kärleken tänker som ett barn, och endast
barnasjälen kan ingå i Guds rike. I den över all
föreställning upphöjda, harmoniskt sköna, 

evighetsdjupa, heliga och härliga tillvaron skall
barnahjärtat slå gudakärlekens eko från evighet till
evighet.

O, bevara ett rent, oskyldigt och menlöst
barnahjärta, ty därifrån går livet. Allt, som
avlägsnar oss från den rätta enfalden, är ett
fjärmande från den sanna ursprungligheten. Den
»änglaoskuld», som skyler sitt ansikte och
kastar sin krona ned inför Lammet, passar för
umgängslivet i den högsta tillvaron, liksom en
barnafrom själ och en okonstlad man alltid är
oanstötlig i sitt framträdande. De små är hemmets
glädje och trevnad. Sannerligen,
sannerligen säger jag eder, utan I
omvänden eder och varden såsom barn,
skolen I aldrig inkomma i himmelriket.

Våra hjärtan, som äro skapade för Gud,
kunna känna mer av Kristi kärlek än våra sinnen
fatta. Våra sinnen äro, som speglarna i
Österlandet, för dunkla att återgiva hans bild
fullkomligt, men vi kunna fatta grunddragen i
hans karaktär samt återgiva dem. Men vi äro
blott reflektionsspeglar — nej, vi äro hans
ögonstenar, innerligt bevarade, som skola
återgiva de djupa, fördolda intrycken av hans
eviga uppsåt, den frälsande kärlekens tankar.

Men skall detta kunna förverkligas, måste vi
genomleva Pauli ord: En ande med
Herren.

*

