DANSK
BIOGRAFISK LEXIKON,

TILLIGE OMFATTENDE
NORGE FOR TIDSRUMMET 1537-1814.

UDGIVET
AF
C. F. BRICKA.

II. BIND.
BECCAU-BRANDIS.

KJØBENHAVN.
GYLDENDALSKE BOGHANDELS FORLAG (F. HEGEL & SØN).
GRÆBES BOGTRYKKERI.
1888.
 
<chapter name="Beccau, Christian Ulrik, 1809-67, Forfatter">
<b>Beccau, Christian Ulrik,</b> 1809-67, Forfatter;
Søn af en Kirurg og Barber i Frederiksstad, født
20. Marts 1809. Cand. jur. fra Kiel og fra 1838
Underretssagfører i Husum. Han deltog med Iver i
Oprøret 1848 og forlod 1850 Sønderjylland; efter et
Aars Ophold i Holsten blev det ham tilladt at vende
tilbage. Død 3. Okt. 1867. Forfatter af Afhandlinger
om Husums ældre Historie og kommunale Forfatning
(1854); har ligeledes skrevet Bladartikler og Digte.

Alberti, Schlesw.-Holst.-Lauenb. Schriftsteller-Lex.

<i>A. D. Jørgensen.</i>

</chapter><chapter name="Bech, jvfr. Beck.">

<b>Bech,</b> jvfr. Beck.

</chapter><chapter name="Bech, August Villads 1815-77, Godsejer">

<b>Bech, August Villads,</b> 1815-77, Godsejer. B. var født
21. Juli 1815 i Kjøbenhavn og Søn af Grosserer Jørgen
Peter B. og Ellen Sophie Magdalene f. Meyer. Efter at
have uddannet sig ved Landvæsenet, dels i Fædrelandet,
dels i Meklenborg, kjøbte han 1840 Fredsholm paa
Laaland, som han igjen afhændede 1847, da han Aaret
forud havde tilkjøbt sig Valbygaard og Gods ved
Slagelse; denne Ejendom satte han i en fortrinlig
Stand ved at indføre de nyeste Forbedringer i
Behandlingen af Jorden og Produkterne, ligesom
han anvendte stor Omhu paa Besætningen af Kvæg og
Faar. Med Hensyn til Bøndergodset imødekom han Tidens
Fordringer ved at afhænde største Delen deraf, dels
til Arvefæste, dels til Selvejendom. 1856 tilkjøbte
han Brorupgaard, der dreves efter samme Principper
som Valbygaard og ligesom denne forsynedes med nye
og anselige Bygninger. B. nærede stor Interesse
for Skovkultur og Plantning og plantede betydeligt
saa vel paa Valbygaard som paa en jysk Hedeejendom,
han væsentlig af Interesse for Hedekulturen havde
kjøbt. Han beklædte mange offentlige Hverv, men deltog
ikke i det politiske Liv, der ikke ret 
tiltalte ham. B., der 1859 var bleven Jægermester,
udnævntes 1868 til Hofjægermester og døde 28. Maj
1877. Han havde 30. Marts 1842 ægtet Margrethe
Christine Rothe, f. 7. Juni 1823 d. 22. Marts 1886,
Datter af Kontreadmiral, Kammerherre Carl Adolph R.

Erslew, Forf. Lex.

<i>G. L. Wad.</i>
</chapter>

<chapter name="Bech, Bernhard Henrik, 1748-97, Skuespiller">
<b>Bech, Bernhard Henrik,</b> 1748-97, Skuespiller. B.,
som i 1768 dimitteredes fra Roskilde lærde Skole til
Universitetet, blev engageret ved det kgl. Theater,
nærmest for at afløse Londeman, og optraadte første
Gang 27. Nov. 1769 som Henrik i «Den honette
Ambition». Hans Organ var tykt og ildeklingende,
og han udmærkede sig ved en massiv Komik, der
nok kunde fornøje Galleriet, men ikke behagede de
ægte Kjendere af Komedien. Mangelen paa nogen bedre
gjorde imidlertid, at B. fik et temmelig betydeligt
Repertoire, særlig i de Holbergske Komedier, hvis
fleste Henrik'er han har spillet, og efterhaanden
lagde han ogsaa en Del af sine Unoder af, men
blev dog aldrig nogen betydelig Kunstner ved den
danske Scene. B. savnede hverken Begavelse eller
Kundskaber, men var meget indbildsk og ufordragelig
og laa derfor i idelige Klammerier med Direktionen
og sine Kolleger. Rosenstand Goiske behandlede ham
meget ublidt i sin «Dramatiske Journal», hvilket
foranledigede B. til i flere Piecer at drage skarpt
til Felts mod den unge Kritiker, og derfor var det
ogsaa med oprigtig Glæde, at han overtog og spillede
en af Rollerne i Efterspillet «Den dramatiske
Journal eller Kritik over Tronfølgen i Sidon»,
hvorved Bredal vilde tage Hævn over Rosenstand
Goiske. Foruden et Utal af Prologer og Epiloger
har B. til det kgl. Theater skrevet 6 Lystspil, af
hvilke Enaktsstykkerne «Det unge Menneske efter Moden»
og «Ja eller Nej» vare i Besiddelse af enkelte gode
komiske Motiver og derfor gjorde en Del Lykke. B.,
som var gift med Anna Sophie Busch, optraadte sidste
Gang 26. Okt. 1797 som David i «Den døve Elsker»
og døde allerede 7. Nov. s. A.

E. Collin, Heibergske Skuespillere S. 68. Nyerup, Lit. Lex.

<i>Edgar Collin.</i>
</chapter>

<chapter name="Bech, Ellen Kirstine, kaldet Eline, 1782-1857, Skuespillerinde">
<b>Bech, Ellen Kirstine,</b> kaldet Eline, 1782-1857,
Skuespillerinde. Jomfru E. B., en Datter af
ovenanførte Skuespiller Bernh. Henr. B., blev
født i Kjøbenhavn 16. Sept. 1782 og var endnu ikke
konfirmeret, da hun 13. Maj 1797 debuterede paa det
kgl. Theater som Gurli i «Indianerne i England». Hun
gjorde strax Lykke ved sin indtagende Personlighed
og sit friske, livlige Væsen, og der betroedes hende
snart et ikke ringe Repertoire i Elskerindefaget, 
hvor hun behagede ved sit lige saa gratiøse som
naturlige og elskværdige Spil. Blandt hendes bedste
Roller i saa Henseende nævnes Rosina i Beaumarchais'
«Barberen i Sevilla» og blandt hendes Syngeroller,
thi hun var ogsaa i Besiddelse af en smuk Sangstemme,
Lise i «De tre Forpagtere». Da hun med stor Virkning
havde spillet Ida Münster i «Herman v. Unna», fik
man Øjnene op for, at der tillige i det alvorlige
Rollefag var en stor Virkekreds for hende, men Scenen
høstede dog ikke længe Gavn af hende, i det hun
trak sig tilbage til Privatlivet for 22. Jan. 1805
at ægte senere Justitsraad, Herredsfoged i Odense
Herred Chr. Andr. Falbe (d. 1838). Hun var en af
de første, der af Theaterkassen fik en Dusør
for ulasteligt Levned, og optraadte sidste Gang
24. Maj 1802 som Hildegard i «Johanna Montfaucon»
(ikke, som af Overskou anført, 6. Marts s. A. som
Hanne i «Sølvbrylluppet»). Hun døde 4. Marts 1857
i Kjøbenhavn.

<i>Edgar Collin.</i>
</chapter>

<chapter name="Bech, Frederik Julius, 1758-1822, Biskop">
<b>Bech, Frederik Julius,</b> 1758-1822, Biskop, fødtes i
Middelfart 8. Avg. 1758. Faderen: Byfoged Thomas B. (d.
1759), Moderen: Else Margrethe f. From (d. 1771). Han
var den yngste af 19 Søskende. Han dimitteredes
1780 fra Odense Skole og tog de 2 første Examina med
Berømmelse. 1783 tog han Exam. theol., drog saa til
Norge og blev Huslærer hos Generalvejmester Krogh
til Munkvold ved Throndhjem. 2 Aar efter fik han
en Post som Lærer ved den nyoprettede Realskole i
Throndhjem. Her udfoldede han som en ivrig Tilhænger
af den filanthropiske Skole megen Virksomhed. 1787
blev han Præst ved Hospitalet og Tugthuset, hvor
han forblev, til han 1794 forflyttedes til Ørlandets
Sognekald. 1798 vendte han tilbage til Throndhjem som
resid. Kapellan til Domkirken og blev her nu til 1803,
da han fik Skogns Sognekald, hvor han kun forblev
1 Aar, da han 1804 blev udnævnt til Stiftsprovst og
Sognepræst til St. Knuds Kirke i Odense. Han havde
allerede 1803 været nævnet paa Indstillingslisten til
Throndhjems Bispestol og blev nu 12. Juli 1805 udnævnt
til Biskop i Akershus, efter at han Aaret i Forvejen
var bleven Dr. theol. i Kiel for en Disputats, «Jesu
Dom over Miraklers Værd».

Det maa siges, at B. i sine Ungdomsaar i Throndhjem
altid stræbte fremad, og tillige, at han udrettede
adskilligt godt, til Dels med smaa Midler. Han
vedblev den hele Tid, han var Hospitalspræst, at læse
i Realskolen, oprettede 1799 en Enkekasse, især for
Haandværkere, 1800 et Læseselskab og gav samme Aar 
Stødet til Oprettelsen af et Skolelærerseminarium,
der ellers fik en kort Levetid. 1803 stiftede han
en Søndagsskole for Haandværkere og underviste
selv baade her og i Seminariet. Ogsaa det Aar,
han var i Skogn, gjorde han Foranstaltninger til
Skolevæsenets Forbedring, som han maatte rejse fra. --
Den Virksomhedsaand, der havde betegnet ham som Præst,
forlod ham ikke som Biskop. Det mærkedes snart ved
hans Tiltræden, at den gamle orthodoxe Roligheds
Tid var forbi, at der skulde røres op i mange Ting
og handles. Det var navnlig Skole- og Fattigvæsenet,
det gjaldt. Hvor det kunde lade sig gjøre, var B. ude
med Forsøg paa Oprettelse af Skoler og Arbejdshuse
samt en bedre Ordning af Fattigvæsenet i det hele. Han
var en myndig Mand og holdt sig vel ikke altid inden
for Grænserne over for sine Præster. Han troede
saaledes at kunne paalægge dem at uddanne Skolelærere,
noget som i andre Stifter med Held var forsøgt
paa Frivillighedens Vej. Af B.s Foranstaltninger
mislykkedes vist nok en Del, men adskillige af dem
fik en længere Varighed, og det maa saaledes optegnes
til hans Ros, at han 2 Aar efter sin Tiltræden fik i
Stand faste Almueskoler i Christiania samt en Ordning
af det meget indviklede Fattigvæsen i Aker, der fik
en berømmende Omtale af Claus Pavels, en Mand, der
ellers ikke satte ham højt. Det er ovenfor anført, at
B. tidlig sluttede sig til den filanthropiske Skole,
og det skal her tilføjes, at han som Theolog tilhørte
den rationalistiske. Efter Samtidens Vidnesbyrd
ansaas han ikke for nogen fremragende Taler. Han
havde Lyst til at være med, hvor der var noget at
udrette for Fædrelandet, og han blev ogsaa stadig
benyttet. Han var saaledes fra 1807 Vicepræses i
det topografiske Selskab i Christiania og i «det
kgl. Selskab for Norges Vel» fra dets Oprettelse
(1809), hvorved han var meget virksom. Da det norske
Universitet var stiftet, blev han Medlem af den --
29. Nov. 1811 -- nedsatte kgl. Kommission til dets
Indretning. 1816 var han med at grundlægge det norske
Bibelselskab, hvis Formand han var til sin Død. Med
sin høje Embedsstilling, sin ikke ringe Dygtighed
og sin betydelige Ærgjerrighed kunde B. ikke blive
uberørt af Begivenhederne i 1814. Han sluttede sig
nær til Christian Frederik, for hvem han holdt en
begejstret Tale 18. Sept. 1813, ligesom han efter
Kielerfreden støttede ham i hans Plan at lade sig
udraabe til souveræn Konge i Kraft af sin Arveret. I
det betydningsfulde Møde af Norges første Mænd,
Prinsen i Anledning af Rigets og sin egen Stilling
havde sammenkaldt paa Ejdsvold 16. Febr. 1814,
kom han dog snart paa andre Tanker. Prinsen havde
liden Tillid til ham, sagde om ham, at han «skifter
Mening, som man skifter Linned», og foretrak
aabenbart hans Kollega P. O. Bugge. Christian
Frederik stod ikke alene med sin strænge Dom,
og bekjendt er Grev Schmettaus Ytring om disse to
Bisper: «Den ene taler ingen vel om, og den anden
taler vel om ingen». Prinsen havde tiltænkt Bugge
den første Plads i den kirkelige Administration,
men kunde ikke forbigaa B., der saaledes blev
Formand i den fra 2. Marts 1814 til 2. Marts 1815
virkende Oplysningskomité. Hvad Carl Johan havde
hørt om B.s Forhold, forbitrede ham i den Grad, at
han tænkte paa hans Afsættelse, medens han endnu
stod i Landet under Vaaben. B. har naturligvis
kjendt til dette og søgte strax efter Konventionen
til Moss (14. Avg. 1814) at komme paa en god Fod med
Svenskerne. Allerede 4. Sept. havde han en Samtale med
en af Kommissærerne om den almindelige Enthusiasme,
der havde revet ham med, -- at han nu saa, hvad
Udgang Sagerne vilde faa, at han vilde træde frem
og arbejde for Carl Johan officielt, naar det blev
befalet. Det kom ham her til gode, at han ikke havde
været Medlem af Rigsforsamlingen paa Ejdsvold. Paa
det overordentlige Storting talte han med Eftertryk
for Unionen 20. Okt. 1814 og optraadte i det hele som
Svenskernes Advokat. Han blev som Følge heraf yderst
upopulær, og hans Stilling blev ikke bedre ved den
Afhængighed, hvori han kom til Carl Johan paa Grund af
sin bestandige Pengetrang. Han havde ventet at blive
Medlem af det første Statsraad efter Foreningen,
og det var ham en haard Skuffelse, at N. Treschow
blev ham foretrukken. Han fik dog snart Vidnesbyrd om
sin Konges Naade, da han endnu 1814 blev Prokansler
for Universitetet og 1815 Kommandør (Storkors) af
Nordstjærnen. Efter i et Hyrdebrev (13. Dec. 1814) at
have udtalt sig paa en meget forstandig Maade for sine
Præster om Rigets forandrede Stilling trak han sig ud
af Politikken og drev sin biskoppelige Gjerning med
usvækket Iver, saa længe Kræfterne tillode det. Det
tilfaldt ham at krone Carl Johan 7. Sept. 1818, og de
2 første Bisper, der ere udnævnte i Norge efter 1814 --
Pavels og Neumann --, har han indviet. Han har udgivet
temmelig mange Taler og en Del Smaaskrifter, væsentlig
af pædagogisk Art. I de sidste Leveaar svækkedes hans
Syn, og han blev til sidst næsten blind. Mænd, der
kjendte ham, have fortalt, at det myndige Væsen, der
før saa tit havde virket frastødende, nu var borte,
og han døde som den milde og sagtmodige Mand
20. Dec. 1822. Han blev 4. Juli 1787 gift med
Catharina Charlotte Outbèr, som da var Gouvernante
paa Munkvold. Hun var født 1765 i Kjøbenhavn af
reformerte Forældre, men gik paa sit Fødested over
til den lutherske Kirke 1786. Hun døde i Bergen
31. Dec. 1828. Af deres 9 Børn overlevede 2 Sønner
og 2 Døtre Forældrene. Gjennem de 2 sidste er Slægten
forplantet.

Halvorsen,  Norsk Forf. Lex.

<i>D. Thrap.</i>
</chapter>

<chapter name="Bech, Herman, 1789-1842, Toldkammerdeputeret">
<b>Bech, Herman,</b> 1789-1842, Toldkammerdeputeret, en
Søn af Etatsraad, Borgmester i Kjøbenhavn Peder
B. (f. 1757 d. 1818) og Susanne Theodora f. Gotlieb,
fødtes paa Arnakke ved Holbæk 17. Okt. 1789, blev
1807 Student fra Kjøbenhavns Frue Skole, 1811 juridisk
Kandidat, foretog s. A. en Studierejse til Tyskland,
blev 1812 Avskultant i det vestindisk-guineiske Rente-
og Generaltoldkammer, 1813 Assessor sammesteds, 1816
Kammersekretær, 1817 Kammerraad, 1822 Justitsraad,
1823 surnumerær Kommitteret i Generaltoldkammer- og
Kommercekollegiet, 1825 virkelig Kommitteret
sammesteds, 1828 Etatsraad, 1834 Deputeret i det
ovennævnte Kollegium, 1835 tillige Administrator
for Frederiksværk og Gods, 1836 tilforordnet den
kgl. Kommissarius ved den nørrejyske Stænderforsamling
for som særlig sagkyndig at give Oplysninger om de
Told- og Konsumtionsvæsenet vedrørende Sager, 1838
Medlem af Kommissionen angaaende Landbrænderierne,
1841 Konferensraad og døde i Kjøbenhavn 13. Juni
1842. Ved sin store administrative Dygtighed, sin
utrættelige Arbejdsomhed, sin rene Karakter og sin
varme Interesse for de mange, hvis Vel og Ve for en
væsentlig Del afhang af ham, var han en Pryd for
Centraladministrationen. De danske Toldembedsmænd
hædrede hans Minde ved at sætte et Monument,
prydet med Bissens Basrelief «Kvinderne ved Graven
Paaskemorgen», paa hans Grav paa Assistens Kirkegaard,
og i Kjøbenhavns Sparekasse, ved hvis Stiftelse han
var overordentlig virksom, blev senere hans Portræt,
malet af Bendz, ophængt i en Kopi af Vermehren ved
Siden af Collins. -- Han ægtede 29. April 1814 Marie
Amalie Callisen (f. 31. Dec. 1788 d. 20. Dec. 1878),
en Datter af Lægen Konferensraad Henrich C. (f. 1740
d. 1824) og Marie Amalie f. Walker.

<i>G. Kringelbach.</i>
</chapter>

<chapter name="Bech, Joachim Vilhelm, 1770-1812, Præst">
<b>Bech, Joachim Vilhelm,</b> 1770-1812, Præst, blev født
30. Juni 1770 paa Hevringholm ved Randers, hvor
Faderen var Gartner. 17 Aar gammel begyndte han at
studere og dimitteredes 1793 fra Randers Skole. Efter
at have taget Attestats 1797 gik han som 
Missionær til Finmarken (til 1800), var derefter
Skibspræst i 5 Aar og blev saa Præst paa Anholt. Under
hans Embedsvirksomhed her indtraf Krigen med
England. Øen blev besat af Fjenden 1810; og da den
engelske Chef forlangte, at B. fra Prædikestolen
skulde bede for Kongen af England, vægrede han sig
haardnakket derved, hvorfor der tilføjedes ham de
største Krænkelser. Hans Hus blev ham frataget
og indrettet til Kaserne, og han selv gjentagne
Gange truet paa Livet, endog i Kirken. Dog først
da han med Hustru og Børn var udsat for at omkomme
af Sult, forlod han Øen, hvor han var i høj Grad
elsket af Menigheden. Til Belønning for sin udviste
Troskab modtog han Ridderkorset; men hans Helbred
var nedbrudt som Følge af de udstaaede Lidelser,
og han døde allerede 24. Febr. 1812. Han efterlod
som Enke Elisabeth f. Jørgensen fra Kjøbenhavn.

Manthey, Ridderes Levnetsløb 1809-17 S. 60 f. 
Erlandsen, Geistligheden i Tromsø Stift S. 181 f.

<i>A. Jantzen.</i>
</chapter>

<chapter name="Bechgaard, Julius, f. 1843, Komponis">
<b>Bechgaard, Julius,</b> f. 1843, Komponist. B., som er
født i Kjøbenhavn 19. Dec. 1843, rejste i 1859 til
Konservatoriet i Leipzig, hvor han i 2 Aar nød
Undervisning i Musik, der efter hans Hjemkomst
1861 fortsattes under Gebauers Vejledning; paa
hans videre musikalske Udvikling har Gade øvet den
væsentlige Indflydelse. Som Komponist debuterede
han med et Hæfte firstemmige Sange, Op. 1, hvori
den almenyndede «Hvile» (1866); derefter fulgte
forskjellige Hæfter Klaver- og Sangkompositioner,
der udmærkede sig ved deres smukke og klare Form og
skaffede den unge, beskedne Komponist et yndet Navn. I
1868-70 var han Organist ved den katholske St. Ansgar
Kirke i Kjøbenhavn, gjorde derpaa i 1872-73 for det
Anckerske Stipendium en Rejse i Tyskland og Italien
og besøgte senere Paris. Fra den kgl. Hofmusikhandels
Oprettelse i 1879, til hvilken han medvirkede, var
han dennes musikalske Konsulent indtil 1886. Hans
første større Arbejde var «Sømandsliv», Sangkreds af
C. Andersen, Op. 9 (opført i Musikforeningen 1872 og
ofte senere); derefter fulgte samme Digters Sangkreds
«Paa Valpladsen», Op. 12 (opført i Musikforeningen
1880), en Koncertouverture i E-Mol, Op. 13 (opført
i Tivoli 1878) og «Poésies musicales», Op. 15,
en Samling af 27 noble og kunstnerisk udarbejdede
Klavernumre. Desuden har han udgivet adskillige mindre
Sager for Sang og Klaver. En i 1883 komponeret Symfoni
i D-Dur venter paa Opførelse. Samme Aar blev «Strandby
Folk» af H. 
Drachmann spillet paa det kgl. Theater med B.s dertil
komponerede fine, diskrete og dog udtryksfulde 
Mellemaktsmusik. I 1884 ægtede han, efter at hans første 
Ægteskab var opløst, Dora Christofa Petersen, Datter af 
Dampmøller Carl Valdemar P.

H. W. Schytte, Musiklex.

<i>G. St. Bricka.</i>
</chapter>

<chapter name="Bechmann, Hans Gram, 1759-1836, Præst">
<b>Bechmann, Hans Gram,</b> 1759-1836, Præst, er født i Byrum
paa Læsø (døbt 17. Jan. 1759). Faderen, Morten B.,
var Sognepræst; Historikeren Hans Gram havde holdt ham
i Skole i Kjøbenhavn, og da han giftede sig, sagde han
til ham: «Naar I nu faa flere Sønner, end I ved Navn
til, saa giv en af dem mit Navn»; Moderen hed Louise
Lucie f. Kirkemoe. Han dimitteredes fra Kjøbenhavns
Frue Skole 1780, tog, efter i flere Aar at have været
Huslærer, theologisk Embedsexamen 1793 og blev 1795
Præst i Hvirring og Hornborg i Aarhus Stift. Her døde
1809 hans første Kone, Amalie Elisabeth f. Brasch,
en Datter af Renteskriver Jens Nic. B., og ved sit
andet Giftermaal (1812) med Charlotte Nicoline Bjørn,
f. Qvotrup (f. 1778 d. 1827), Enke efter Proprietær
B., blev han Ejer af Hovedgaarden Rask, hvorfor
han 1811 tog sin Afsked og fik efter Ansøgning
Titel af Konsistorialraad. Da de daarlige Tider
gjorde ham det vanskeligt at leve af Gaarden, søgte
han atter Præstekald og kaldtes 1819 til Raarup i
Aarhus Stift, hvor han døde 31. Dec. 1836. Allerede
medens han var i Hvirring, havde de opvakte der paa
Egnen begyndt at slutte sig til ham, uagtet de ikke
vare helt tilfredse med hans Prædiken. Dette blev
endnu mere Tilfældet, efter at han var kommet til
Raarup. Striden drejede sig især om Balles Lærebog,
som de opvakte ikke vilde lade deres Børn lære, og som
Følge deraf kunde de ikke blive konfirmerede. B. tog
da i Vinteren 1819-20 en Del af disse Børn baade fra
sit eget og Nabosognene til Konfirmation, hvilket
opvakte Uvilje baade hos de andre Præster og den
gejstlige Øvrighed. Men Kancelliet, der gjærne vilde
have en Ende paa Stridighederne, billigede 1821
B.s Fremgangsmaade. Da Striden senere fornyedes,
skaffede Biskop T. Müller 1835 B. en temmelig Stræng
Irettesættelse fra Kancelliet, fordi han ogsaa havde
antaget Konfirmanter fra Sogne, der laa i Ribe Stift,
og Biskoppen paastod, at de Børn, han konfirmerede,
ikke i mindste Maade læste Balles Lærebog. -- B. var
ingenlunde enig med de saakaldte Sværmere eller stærke
Jyder; men han har vistnok haft et rigtigt Blik for,
at deres Meninger ikke retfærdiggjorde den Strænghed,
hvormed de 
bleve behandlede, og at hele Striden ved nogen
Eftergivenhed fra Præsternes Side ikke vilde have
faaet den Betydning, den nu fik. B. udgav 1792 et
Digt, «Evigheden», i 6 Sange; det viser, at han
fastholder de kristelige Forestillinger, medens han
deler sin Tids Tilbøjelighed til at gjøre det konkrete
abstrakt.

Erslew, Forf. Lex.
L. Koch, Den danske Kirkes Hist. 1801-17 S. 283 ff. 1817-54 S. 221 f.

<i>L. Koch.</i>

</chapter><chapter name="v. Bechtolsheim, Ludvig Frederik, 1736-1813, Officer">

<b>v. Bechtolsheim, Ludvig Frederik,</b> 1736-1813,
Officer, Søn af sachsen-gothaisk Oberstlieutenant
Ludvig Frederik Baron af Mauchenheim, kaldet
v. Bechtolsheim, og Augusta Cathrine f. v. Leitsch,
er født 8. Marts 1736 i Gotha og kom med sit
17. Aar i dansk Tjeneste som Sekondlieutenant
ved Kongens Livregiment til Fods. Allerede 4
Aar efter var han Kapitajn og Kompagnichef i
holstenske gevorbne Infanteriregiment. Fra hans
Kapitajnstid ved Regimentet, hvor han blev Major
1768, karakteriseres han som en Mand med meget
slebne Manerer, ret forstandig og vittig, men tillige
forfængelig og indbildsk, der af og til trænger til
at tøjles. Han anvendtes i denne Periode efter en
udstrakt Maalestok som Hververofficer, navnlig i
de mellem- og sydtyske Lande. 1774 udnævntes han
til Kammerherre og naturaliseredes 1777 som dansk
Adelsmand. Trods disse Gunstbevisninger og hans
hurtige Avancement synes han dog ikke at have følt
sig paaskjønnet nok, thi sidstnævnte Aar ansøger
han om «en convenable Civilbetjening» og et dertil
passende Tillæg, hvilken Ansøgning dog afslaas. 1781
blev han, overgaaet til fynske Infanteriregiment,
Oberstlieutenant, 1789 Oberst og i Slutningen
af dette Aar forsat til Dronningens Livregiment,
hvis Chef han blev Aaret efter. 1798 avancerede han
til Generalmajor, 1810 til Generallieutenant. Med
Regimentschefsposten var forbunden Stillingen som
Kommandant i Glückstadt, og da Nordtyskland og Holsten
efter Napoleons Tilbagetog fra Rusland blev en af de
store Krigsskuepladser, var den 77aarige Olding kaldet
til at spille en Rolle, hvorfra dog Døden befriede ham
18. Sept. 1813, just da Marechal Davout havde indtaget
sin berømte Defensivstilling ved Nedreelben. -- B. blev
hvid Ridder 1803, og 1798 var der tildelt ham den
pfalziske hvide Løveorden. 7. Juli 1774 giftede
han sig med sin Søsterdatter Augusta Wilhelmine
Baronesse v. Keller, f. 1754 d. 26. Jan. 1816, Søster
til weimarsk Statsminister Grev Keller.

<i>S. A. Sørensen.</i>

</chapter><chapter name="Beck, jvfr. Bech.">

<b>Beck,</b> jvfr. Bech.
</chapter>
<chapter name="Beck, Andreas Frederik,</b> 1816-61, Theolog og Publicist">
<b>Beck, Andreas Frederik,</b> 1816-61, Theolog og
Publicist. Han blev født i Skarum paa Mors 11. Marts
1816. Inden hans Fødsel døde hans Fader, A. F. Bech,
Sognepræst i Alsted og Bjærgby, og da hans Moder,
Christine f. Petersen, senere ægtede hans Farbroder,
Urtekræmmer i Kjøbenhavn C. W. Bech, kom han tidlig
til Hovedstaden. Efter at have nydt Undervisning i
den kjøbenhavnske Borgerdydskole blev han Student
i 1834, og han kastede sig strax med stor Iver over
Studiet af de østerlandske Sprog. Allerede 1838 blev
han theologisk Kandidat, og Aaret efter modtog han
fra Kiel, for en Afhandling om den hebraiske Poesi,
den filosofiske Doktorgrad. Næste Aar igjen erhvervede
han i Kjøbenhavn den theologiske Licentiatgrad ved en
Afhandling om det 53. Kapitel i Profeten Jesaja, og
en kort Tid holdt han som Privatdocent Forelæsninger
paa Universitetet.

B. var en af de faa danske, der bleve dybt
grebne af den religionsfilosofiske Bevægelse, som
D. F. Strauss havde fremkaldt, og han vedblev til
sin Dødsdag at være Tilhænger af den tübingske
Skole. I en Afhandling om «Begrebet Mythus eller
den religiøse Aands Form» (1842) udtalte han sin
religionsfilosofiske Grundanskuelse, og i forskjellige
Bidrag til Zellers «Theologische Jahrbücher» røbede
han sin Tilslutning til den kritiske Skole. Men som
flere af de tyske Straussianere vilde han alligevel
ikke opgive Udsigten til at træde i Kirkens eller den
theologiske Videnskabs Tjeneste. Han mente nemlig,
«at det skulde være muligt selv i det mest populære
Sprog at fastholde det almene i en vis Skikkelse uden
idelig at rekurrere til de krasse Resultater, som
den kirkelige Tradition og Dogmatikken opstiller som
Surrogat for Livets Tomhed og Usselhed». Og for saa
vidt som Menigheden vilde opfatte Forkyndelsen efter
sine egne Forestillinger, var det efter hans Mening
kun en Stadfæstelse paa den Sandhed, at en saadan
Misforstaaelse «altid i højere eller ringere Grad
maa finde Sted, naar en Mand af højere Dannelse taler
om aandelige Gjenstande til fuldkommen ukultiverede». 
Da imidlertid hverken Biskop Mynster eller det
theologiske Fakultet fandt en saadan Opfattelse af
den kristelige Prædiken tilstedelig, maatte B. opgive
Haabet om Ansættelse i den danske Kirke, og efter
at dette var blevet ham klart, kastede han sig med
Iver ind i historiske og politiske Studier. Kampen
med Theologerne havde affødt en stor Bitterhed i
hans Sind (jvfr. hans Skildring af sine Oplevelser
i «Theologiske Tilstande i Danmark i 1842-46»,
Kbh. 1847), og Forbindelsen med hans religiøse 
Meningsfæller i Tyskland havde næret hans
Kosmopolitisme. Hans Bitterhed og hans Uvilje over for
det nationale Parti kom stærkt til Orde i forskjellige
Bladartikler. Oprindelig skrev han i «Fædrelandet»,
senere gik han over til «Kjøbenhavnsposten», men
da den blev Reaktionens Organ, fandt han en Tid
et Fristed blandt «Dagbladets» Medarbejdere, og
han viste som saadan sine Gaver til journalistisk
Polemik ved forskjellige Artikler mod Grundtvig
og Bondevennerne. Hensynsløse og for den danske
Nationalfølelse saarende Korrespondancer, som han
samtidig sendte til tyske Blade, lukkede imidlertid
til sidst ogsaa «Dagbladets» Spalter for ham, og
han kæmpede i den følgende Tid lige til sin Død
(23. Avg. 1861) en haard, men modig Kamp mod Sygdom
og Nød. Hans mange Bladartikler vise hans Skarphed
i Tanken, og et sarkastisk Lune oplivede ofte hans
tunge Stil; men Læserne af hans journalistiske
Frembringelser have unægtelig ogsaa Grund til at
beklage, «at Raahed ikke altid afslibes af Studier».

Forhandl. ved Universitetsfesten i Anledn. af Salvn. og Kroningen 1840.
Erslew, Forf. Lex.
Fædrelandet 1861, Nr. 198.
Dagbladet 1861, Nr. 198.

<i>Fr. Nielsen.</i>
</chapter>

<chapter name="Beck, Christian Frederik, 1742-1813, Officer">
<b>Beck, Christian Frederik,</b> 1742-1813, Officer, Søn
af dansk Major Johan Thomas B. (f. i Bremen 1691,
indvandret 1708, d. i Kjøbenhavn 1747) og Sophie
Hedevig f. Bülow (f. 1712 d. 1775), er født 1742
og blev i sit 18. Aar Sekondlieutenant i falsterske
Regiment, hvor han 1763 faar det Lov at være en meget
haabefuld Officer. Ved Hofrevolutionen 17. Jan. 1772,
hvor falsterske Regiment under Oberst Køller spillede
en Hovedrolle, var B., da Premierlieutenant, en af de
betroede Officerer, Køller indviede i Foretagendet,
og hørte til Eskorten, der ledsagede og tillige skulde
holde Øje med Rantzau-Ascheberg, da denne arresterede
Dronning Caroline Mathilde. Fra B.s egen Haand haves
en af de nøjagtigste og bedste Beretninger om denne
mærkelige Nats Begivenheder, nedskreven paa Tysk
Dagen efter. Hvad han imidlertid ikke fortalte, men
hvad der fra anden Side lægges ham stærkt til Last,
er, at han ved denne Lejlighed skal have vist sig i
høj Grad raa og uforskammet mod Dronningen og opirret
hende saaledes, at hun i sin Forbitrelse til sidst
for løs paa ham og ruskede ham i Haartotten. Ogsaa
senere, da han havde Vagt ved den fangne Struensee,
dadles han for at have pint og plaget denne ved
unødig og raffineret Grusomhed, og ere end disse
Beskyldninger noget farvede og overdrevne, staar han
dog næppe uplettet fra Hjærtets og 
Karakterens Side. Men de nye Magthavere paaskjønnede
hans Iver. Som alle andre Officerer, der havde
været «brugte» ved denne Lejlighed, avancerede han
strax «et Pas», altsaa til Kapitajn, ved Slutningen
af Aaret belønnedes han med en Kompagnichefspost i
Livgarden til Fods, 1777 naturaliseredes han som dansk
Adelsmand, og 1781 udtalte en kongelig Kabinetsordre
følgende: «Da vi altid pleje at vise mod vores Livvagt
for den kostbare Tjeneste den Naade, at Officererne
nyde nogen hastigere Befordring, saa udnævne vi
herved Kapitajn Beck til Major af Infanteriet.» 1790
blev han Oberstlieutenant og i denne Egenskab 1796
forsat fra Garden til sjællandske Infanteriregiment,
hvor han 1803 blev Oberst. 1805 udnævntes han til Chef
for norske Livregiment, deltog i Kjøbenhavns Forsvar
1807, men blev tiltalt for ikke at have vist tilbørlig
Konduite under et af Udfaldene, arresteret og idømt 2
Maaneders Fæstningsstraf, der dog eftergaves ham paa
Grund af hans lange Varetægtsfængsel. Hans militære
Anseelse synes imidlertid ved den ham overgaaede Dom
at have faaet et Knæk, han blev vel efter sin Tur
1808 Generalmajor, men 28. Juni 1810 afskedigedes
han af Tjenesten, i det der samtidig tillagdes ham
Karakter af Generallieutenant. -- B. ægtede 28. Juni
1782 Ingeborg Astrup, Datter af Justitsraad A. til
Eskildstrup, der medbragte ham nogen Formue, saa at
han i pekuniær Henseende var vel stillet. Han døde
19. Maj 1813.

Hist. Tidsskr. 3. R. IV og VI.

<i>S. A. Sørensen.</i>
</chapter>

<chapter name="Beck, Hans,</b> 1752-1823, Officer">
<b>Beck, Hans,</b> 1752-1823, Officer, er født 8. Marts 1752,
Søn af Sergeant i Artilleriet Hans B. (f. paa Bornholm
1708 d. 1800). De unge Artilleriofficerer toge sig af
ham, han blev da 1766 Volontær, 1769 Underofficer
og Kadet, 1773 Sekondlieutenant med Anciennitet af
1772, 1776 Premierlieutenant, 1788 Stabskapitajn,
1794 Kompagnichef, 1801 kar., 1802 virkelig
Major, 1805 Oberstlieutenant og Chef for danske
Artilleribrigade: som saadan var han i Kjøbenhavn
under Belejringen 1807. I 1809 blev han Oberst og
Chef for Artillerikorpset, 1812 Generalmajor. 1822
højtideligholdtes hans 50 Aars Officersjubilæum med
stor Deltagelse ved en Fest paa Skydebanen. Han blev
i den Anledning Kommandør af Danebrog. Død 23. April
1823. B. var en meget dygtig Artilleriofficer,
var ogsaa bleven benyttet som Lærer i Artilleri,
men har navnlig indlagt sig Fortjeneste ved som Chef
at udvirke Underofficerselevskolens Oprettelse. --
1784 gift med Maria Margretha 
Bildschou, døbt 2. Dec. 1763 d. 18. Juli 1799,
Datter af Thehandler Ole B.

Thaarup, Fædrenelandsk Nekrolog 1821-26.

<i>P. C. Bang.</i>
</chapter>

<chapter name="Beck, Hans Charles Johannes, 1817-90, Officer">
<b>Beck, Hans Charles Johannes,</b> 1817-90, Officer. Ch. B,
er født 1. Okt. 1817 paa St. Croix, hvor hans
Fader, Artillerikapitajn Hans Peter Gustav B.,
var Fortchef. Efter dennes Død i 1822 kom han med
Moderen, Gertrude Cathrine f. Smith, til Kjøbenhavn
og blev Landkadet 1831. I 1838 udnævntes han
til Sekondlieutenant ved 2. Livregiment med
Aldersorden fra 1837, hvorefter han 1839-44
gjennemgik den kgl. militære Højskole, hvorfra
han afgik som Generalstabsaspirant og gjorde
Tjeneste ved de forskjellige Vaaben. I 1848, da
han var Premierlieutenant, blev han Adjudant ved
1. Infanteribrigade og deltog som saadan i Slaget ved
Slesvig og i Overfaldet paa Steppinge, hvorefter han
forfremmedes til Kapitajn og fik Ridderkorset. I 1849
forsattes B. til Generalstaben og blev Souschef ved
Ryes Korps, hvormed han deltog i Slaget ved Kolding,
Træfningerne ved Dons-Almind, Vejle og Aarhus under
Tilbagetoget gjennem Nørrejylland, hvoraf B. i 1863
gav en interessant Fremstiling (i hvilken Anledning
han benaadedes med Fortjenstmedaillen i Guld). Da en
Del af Korpset som Brigade afsendtes fra Helgenæs til
Fredericia, blev B. Stabschef ved denne og deltog,
først under Generalmajor Rye, efter dennes Fald under
Oberstlieutenant Irminger, i Slaget 6. Juli, hvorefter
han ansattes som Souschef ved Generalkommandoen i
Jylland hos General Moltke, med hvem han som Souschef
ved 1. Division deltog i Kampene ved Helligbæk og ved
Isted. Efter Fredslutningen var han først Stabschef
ved Kommandanturen i Slesvig, senere Souschef ved
Generalkommandoen i Nørrejylland og endelig fra
1852 Stabschef ved Generalkommandoen over Holsten
og Lauenborg. I 1857 forfremmedes B. til Major
i Generalstaben, gjorde en længere Rejse gjennem
Evropa og blev derefter Chef for Generalstabens
taktiske Afdeling, hvorfra han i 1863 forsattes til
1. Division som Stabschef. I Dec. s. A. udnævntes
han til Oberstlieutenant i Infanteriet og Chef for
1. Regiment, hvormed han deltog i Kampene foran
Danevirke og senere i Fægtningen ved Sankelmark,
hvor han lagde stort personligt Mod for Dagen,
saaledes at han benaadedes med Kommandørkorset af
Danebrog. Atter ved Vejle var Regimentet i Ilden,
hvorefter det kom til Mors. Senere ledede han en
Bevægelse fremad fra Aalborg, som endte med den paa
Grund af Bagladegeværets enorme Virkning 
berømte Fægtning ved Lundby. I Slutningen af Felttoget
blev B. Brigadechef, men overtog efter Fredslutningen
Kommandoen over 21. Bataillon. Udnævnt til Oberst
i 1865, blev han Chef for 28. Bataillon, men maatte
i 1873 Paa Grund af Svagelighed ansøge om Afsked fra
Hæren, hvilken han erholdt tillige med Kommandørkorset
af 1. Grad. B., som i 1852 blev gift med Elisabeth
Louise Charlotte Juel, Datter af Generalmajor Hans
Adolph J., valgtes i 1858 og i 1861 til Medlem af
Folketinget for Frederiksborg Amts 2. Valgkreds. Han 
døde 8. Jan. 1890.

Danmarks anden Kamp for Slesvig. Nationaltid. Nr. 4162, Tillæg.

<i>P. N. Nieuwenhuis.</i>
</chapter>

<chapter name="Beck, Hans Johannes Christian, f. 1861, Danser">
<b>Beck, Hans Johannes Christian,</b> f. 1861, Danser. Hans
B. er født 31. Maj 1861 i Haderslev, hvor hans Fader,
Nis Hansen B., var Danselærer. Moderens Navn var
Christine f. Juhl. Lidt over 8 Aar gammel kom
B. paa det kgl. Theaters Danseskole og udviklede
under Brodersens Ledelse sine udmærkede Anlæg for
Dans. Kun 10 Aar gammel betraadte han Scenen som
Nybodersdrengen Søren i Folkekomedien «Capriciosa»,
anvendtes i flere Aar i Ballettens Tjeneste og viste
sig første Gang som Solodanser 28. Nov. 1879 i en
Pas de deux af «Den stumme i Portici». B., der som
Danser indtager et meget fremragende Standpunkt,
har i Balletten udført ikke faa mimiske Partier,
bl. a. Alonzo i «Toreadoren», Gennaro i «Napoli»
og Alexis i «Konservatoriet». Han blev gift
17. Juni 1886 med Astrid Dorthea Regitze Petersen,
Datter af Skræddermester i Kjøbenhavn Joh. Did. P.

<i>Edgar Collin.</i>


<b>Beck, Henrich Henrichsen,</b> 1799-1863, Zoolog, født
i Aalborg, hvor Faderen var Handelsgartner. I 1818
dimitteredes han fra sin Fødebys Skole og tog derefter
fat paa naturvidenskabelige Studier, navnlig Botanik
og Zoologi. For Besvarelsen af en Prisopgave (en
systematisk Fortegnelse over Danmarks Sommerfugle)
vandt han i 1823 Universitetets Guldmedaille. Fra
Gøttingen erholdt han Diplom som Dr. phil., fik
derefter Ansættelse som Inspektør ved daværende Prins
Christians (Chr. VIII) partikulære Konkyliekabinet
og som Assistent ved det kgl. naturhistoriske Musæums
4. Afdeling, hvorfra han entledigedes i Okt. 1849. I
1831 blev han Assistent ved Universitetsmusæets
zoologiske Afdeling (entled. 1845) og i 1840 Inspektør
ved Christian VIII's private zoologiske Samling
(entled. 1848). Han var gift med Biskop P. Krog Meyers
Datter Elisa, der døde 3. Maj 1881. Af Rejser i 
Udlandet foretog han kun en enkelt (1835-36), paa
hvilken han besøgte Tyskland, Holland, Frankrig og
England. Sine sidste Leveaar tilbragte han i Sorø,
hvor han døde 1863.

B. var en begavet og kundskabsrig Mand, men hans
videnskabelige Virksomhed har kun efterladt
faa Spor i Litteraturen. Han havde, navnlig
paa Malakologiens Omraade, et skarpt Blik for
Formerne og deres indbyrdes systematiske Stilling,

men han manglede Udholdenhed til at fuldføre sine
Undersøgelser. Derfor foreligger der kun saa faa
afsluttede Arbejder fra hans Haand, medens flere
af hans efterladte Manuskripter, trods deres
fragmentariske Beskaffenhed, vidne om hans ikke
almindelige Evner. Hans mest bekjendte Arbejde
er det ufuldførte Katalog over Christian VIII's
Konkyliesamling: «Index molluscorum præsentis ævi
musei principis augustissimi Christiani Frederici»,
Fasc. 1-2 (1837). Det dertil hørende Billedværk,
«Museum Regis Christiani VIII», udkom aldrig, og kun
12 Tavler gjordes færdige. I udenlandske Tidsskrifter
findes enkelte mindre Notitser af ham, og af et større
Arbejde, «Gæa Danica», fuldførtes kun 3 Tavler. --
Han var Broder til den ansete Handelsgartner Jens
Peter Michael B. (d. 1842).

Gosch, Danmarks zoolog. Lit.
Erslew, Forf. Lex.

<i>Jonas Collin.</i>
</chapter>

<chapter name="Beck, Herman Julius, --1858, Gartner">
<b>Beck, Herman Julius,</b> --1858, Gartner, var først Elev
hos den særlig som dygtig Køkkengartner bekjendte
F. Døllner paa Vallø og dernæst under Wolff i
Frederiksberg Slotshave, hvorfra han i 1829 omtrent
i 19 Aars Alderen tog Gartnerexamen. Julius B. blev
ansat som Medhjælper i Haverne ved Rosenborg, hvor
han rykkede op til at faa kongelig Bestalling som
«Undergartner», i hvilken Stilling han virkede til
sin Død 9. Avg. 1858, efter dog fra Sept. 1848 indtil
i. Jan. 1850 at have været midlertidig Bestyrer
af Haverne efter Slotsgartner J. P. Petersens
Bortgang. B. var i Besiddelse af en ualmindelig
Indsigt i Frugt- og Urtedrivning, som navnlig
skyldtes en skarp Iagttagelsesevne, klar Hukommelse
og fuldstændig Opgaaen i den ham paahvilende
Embedsgjerning. Videnskabelig Kundskab havde han
ikke, men agtede den hos andre og tilskyndede til
at erhverve den. Som Stræng, men velvillig praktisk
Vejleder har han øvet gavnlig Indflydelse paa mange af
dem, som i hans Tid fik deres Uddannelse i Rosenborg
Haver, og til selve disses i flere Retninger høje
Standpunkt bidrog han væsentlig. Han levede ugift.

<i>Tyge Rothe.</i>
</chapter>
<chapter name="Beck, Johan Vilhelm, 1829-1901, Præst">
<b>Beck, Johan Vilhelm,</b> 1829-1901, Præst. Vilh. B. er
født 30. Dec. 1829 og døbt 1. Juni 1830 i Ørslev ved
Slagelse, hvor hans Fader, Johan Philip Hunæus B., var
Sognepræst. Hans Moder hed Angelique Sophie Margrethe
f. Rømer. Hans Fader, som nærmest tilhørte den gamle,
rationalistiske Retning, var en hæderlig og alvorlig
Mand, der opdrog sine Børn strængt, men ikke førte
dem frem til positiv Kristendom. Heller ikke i Skolen
modtog Sønnen nogen Paavirkning i denne Retning. Da
han blev Student (1849, fra Slagelse Skole) var han
derfor, som han selv har udtrykt sig, «en vantro
Spotter over for al levende Kristendom». Han studerede
Theologi, fordi hans Fader ønskede det, og fordi
han ikke havde Lyst til noget andet Studium. Det var
gjennem Læsning i den hellige Skrift, at han førtes
ind i en dybere Forstaaelse; den «greb» ham, saa
«han maatte give den Ret». Martensens Forelæsninger
over Dogmatik og Ethik lærte ham at tænke over
sin Kristendom; Clausens «aandelige Ordenssans»
udviklede hans Tænkning i logisk Retning, hvorimod
hans Skriftfortolkning frastødte ham. Jan. 1855 blev
han Kandidat nogle Uger efter, at S. Kierkegaards
første Artikel om Mynster og Martensen havde staaet
i «Fædrelandet». 

Kort efter sin Examen blev B. Lærer
ved Borgerskolen i Kalundborg; under hans «ensomme
Liv» her skete -- efter hans eget Vidnesbyrd -- hans
«egentlige Vækkelse» gjennem stærk Paavirkning af
Kierkegaards «Øjeblikke»; han følte sig i høj Grad
«tiltalt» af de stærke Udtalelser mod Præsterne
og havde selv fattet den Beslutning ikke at ville
være Præst. Hans Fader, som fra 1840 havde været
Præst i Ubby ved Kalundborg, blev imidlertid i Julen
1855 ramt af et apoplektisk Anfald, og «under stor
Sjælenød» gik B. da ind paa at blive hans Kapellan
(1856-65). Om sine første Præsteaar har han selv
meddelt følgende: «I 3 Aar svingede jeg Lovens
Svøbe over de døde Mennesker til stor Vækkelse. En
Begivenhed i 1859, som tilhører Privatlivet, og ved
hvilken jeg opdagede, at min Vilje var lamslaaet,
og at jeg selv intet formaaede, men maatte have alt
af Naade, bevirkede min Omvendelse, saa at jeg greb
Naadens Evangelium som Grundlag for mit Liv og min
Virken.» Noget senere kom han i Berøring med den
grundtvigske Retning og følte sig tiltrukken af
dens Friskhed og Livlighed, hvorimod dens Læres
Opfattelse af Skriften og af Loven frastødte ham;
gjennemgaaende maa han under sin lange og omfattende
Virksomhed betegnes som Grundtvigianismens udprægede
Modsætning. Det blev en hel anden, i 
lige Grad betydningsfuld og indflydelsesrig Retning
i vor Folkekirke, til hvilken han fuldt ud sluttede
sig, og for hvilken han nu i henved en Menneskealder
har staaet som den anerkjendte Fører. Denne Retning
er «<i>den indre Mission</i>». Det er ikke Stedet her at
udvikle, hvad der er denne Retnings Væsen og særlige
Bestræbelser, ej heller hvad Betydning den i vort
Aarhundrede har faaet over hele den protestantiske
Kristenhed. Her skal det kun bemærkes, at den
hos os er begyndt som en Lægmandsbevægelse, hvis
Formaal var Evangeliets Forkyndelse ved rejsende
Prædikanter. I Ordrup ved Ringsted stiftedes der
1853 en «Forening for indre Mission» for at kunne
virkeliggjøre de to Opgaver: at udsende en rejsende,
fast lønnet Missionær og at udgive et Blad, der kunde
samle Bevægelsens Tilhængere om sig. Der hvilede
dog i Begyndelsen megen Vaklen og Usikkerhed over
denne Virksomhed, der næppe vilde have undgaaet det
sektereriske Væsen, hvis ikke dygtige og nidkjære
Præster havde sluttet sig til den og efterhaanden
havde faaet Ledelsen i deres Haand. Ingen har dog
saaledes knyttet sit Navn til denne Bevægelse og givet
den hele Gjerning sit Præg som V. B. Paa et Møde i
Stenlille 13. Sept. 1861 indtraadte han (og hans Ven
Johannes Clausen) i Bestyrelsen for Foreningen, der
fuldstændig omorganiseredes; den antager nu Navnet
«Kirkelig Forening for indre Mission i Danmark»,
og det bestemmes, at i det mindste én Præst skal
være Medlem af dens Bestyrelse. Fra dette Tidspunkt
af er den nævnte Vaklen og Usikkerhed forsvunden,
og «Indre Mission» har i de 26 Aar, der ere gaaede
siden den Tid, staaet som en fast ordnet og dygtig
ledet Virksomhed inden for vor Folkekirke, og den har
i mange Maader været et Salt i denne af overordentlig
Betydning. De i 1886 offentliggjorte Beretninger
udvise, at Missionen i 1885 havde 62 Udsendinger i
sin Tjeneste; disse, der alle ere Lægmænd, arbejde
med Ordets Forkyndelse i Møder og Forsamlinger,
ved Søndagsskoler, Husbesøg o. s. fr. Missionen
besidder over 40 Forsamlingshuse, spredte over hele
Landet, og der opføres stadig nye. Dels af de nævnte
Arbejdere, dels af de mange Præster, som have sluttet
sig til Missionen, er der under dennes Mærke i 1885
afholdt o. 6800 Møder, ved hvilke Guds Ord i den ene
eller anden Skikkelse er blevet forkyndt, ligesom
der ogsaa bestandig sælges en stor Mængde religiøse
Skrifter. «Den indre Missions Tidende», der 1861 kun
havde knap 150 Abonnenter, har nu 14000. Regnskabet
for 1884/85 udviser en Indtægt af o. 86000 Kr.

I hele denne betydelige og vidt forgrenede Virksomhed
har B. været Sjælen og Drivkraften gjennem de svundne
Aar, dels som Medlem af og Formand for Bestyrelsen,
dels som Redaktør (fra 1. Jan. 1862) af Tidenden, dels
endelig som den utrættelige Forkynder af Ordet baade
i sine egne Menigheder -- som han i ingen Henseende
forsømmer -- og, ved sine stadige Rejser, over det hele
Land, hvor han prædiker i Kirker og Forsamlingshuse,
i Skove og i Haver med en ejendommelig Djærvhed og
en uopslidelig Friskhed og for store, stadig voxende
Tilhørerkredse. Ingen dansk Præst har arbejdet saa
meget som han med Ordets Forkyndelse og for de store
Massers Vækkelse, og kun faa have set saa rige Frugter
af deres Virksomhed. Til disse kan det ogsaa regnes,
at der fra 1865 af i Hovedstaden bestaar en «Kirkelig
Forening for indre Mission i Kjøbenhavn», i hvis
Oprettelse B., sammen med Præsterne Blædel og Frimodt,
havde en betydelig Andel; da den kjøbenhavnske Mission
arbejder under Forhold, der ere meget forskjellige
fra dem, der findes uden for Hovedstaden, staar den
imidlertid, som en særegen Form af indre Mission her
i Landet, under sin selvstændige Bestyrelse.

Efter sin Faders Død i 1865 blev B. Sognepræst i
Ørum og Ginnerup ved Grenaa; i 1874 forflyttedes
han til sit Fødested Ørslev og Solbjærg. I 1882
blev han Medlem af Bestyrelsen for «det danske
Missionsselskab».

Foruden talrige Prædikener og Artikler i «Indre
Missions Tidende» har han udgivet mange særskilt
trykte Prædikener og desuden følgende større
Samlinger: 1. «14 Prædikener, Erindring fra en
Missionsrejse i Fyn og Jylland» (1867), hvilken Bog er
oversat paa Svensk. 2. «Nyt og gammelt», en Postille
(1869); denne Bog, hvis 3 første Oplag tilsammen have
udgjort 12000 Expl., udkommer nu i 4. Oplag. 3. «Fra
Livets Kilde», en ny Postille (1881); denne Samling
af stenograferede Prædikener var en Gave til ham fra
Venner i Anledning af hans 25aarige Jubilæum; den
udkom i 10000 Expl. og oversættes nu paa Tysk. 4. «Paa
Livets Vej», en Postille over de nye Texter (1885);
ogsaa denne Samling er udgivet efter stenograferede
Prædikener i et Oplag paa 10000 Expl. Til en saa
omfattende Virksomhed med den trykte Prædiken kan
der hos os ikke opvises noget Sidestykke; ogsaa denne
Side af hans Livs Arbejde har haft og har sin store
Betydning for Menigheden.

14. Marts 1860 ægtede B. sit Søskendebarn Nina Charlotte 
Staffeldt, en Datter af Domæneinspektør Chr. S. i
Drage ved Itzehoe og Charlotte Caroline Marie
f. Rømer. Han har i hende ikke blot en trofast og
kjærlig Hustru, men en i alle Henseender uvurderlig
Medhjælp i sit Livs Virksomhed. Naar hans Præstegaard
altid paa en sjælden og virkningsfuld Maade har
udmærket sig ved udstrakt Gjæstfrihed og været
et Samlingspunkt for troende Kristne fra nær
og fjærn, saa har hans Hustru særlig heraf sin
store Fortjeneste. Af 10 Børn leve 5 Sønner og i
Datter. Han døde 30. Sept. 1901. Hans Hustru døde 
30. Jan. 1905.

Wiberg, Alm. Præstehist. III, 689.
Elvius, Danmarks Præstehist. 1869-84 S. 615 f.
Nutiden 1884, S. 389 f.

<i>V. Schousboe.</i>
</chapter>

<chapter name="Beck, Jochum, --1572">
<b>Beck, Jochum,</b> --1572, af en sjællandsk Adelsslægt,
hvis Stamsæde var Førslev i Flakkebjærg Herred,
hvilken Gaard ogsaa J. B. ejede. Hans Fader var
Lasse B. til Førslev, Moderen Margrethe Pedersdatter
Ravensberg. Efter at have studeret (han blev 1518
immatrikuleret ved Kjøbenhavns Universitet) er han
formodentlig strax indtraadt i Kongens Tjeneste
som Sekretær og er til Løn bleven forlenet med et
Kannikedømme i Roskilde. 1539 nævnes han første
Gang som Rentemester, og da han s. A. blev forlenet
med Risby Birk og et Vikarie i Kalundborg, har han
formodentlig ogsaa først i dette Aar erholdt denne
ansvarsfulde Stilling, som han beklædte i en lang
Række af Aar, til 1569. I dette Tidsrum havde han
flere andre Forleninger, nemlig Gavnø Kloster 1544-47,
Everdrup og Vendslev 1558-72, Djurlev 1563-72 samt
Munkeliv Kloster i Norge 1568-72, thi han var en
meget brugbar og dygtig Mand, hvis Navn man atter
og atter støder paa i Datidens Regeringsakter. Han
døde 25. Jan. 1572. I Aaret 1522 havde han ægtet sin
Frænke Anne Jacobsdatter Ravensberg til Beldringe,
der døde Aaret efter sin Ægtefælle 23. Juni og blev
begravet hos ham i Førslev Kirke. Fra dem nedstammer
den hele Adelsslægt Beck, som nu er uddød i Danmark,
men blomstrer i Sverige i grevelig og friherrelig
Stand under Navnet B.-Friis.

Danmarks Adels Aarbog 1886, S.  53.

<i>Thiset.</i>
</chapter>

<chapter name="Beck, Jochum, o. 1602-82">
<b>Beck, Jochum,</b> o. 1602-82. J. B. til Gladsaxe og Bosø
Kloster, Søn af Jacob B., blev 1622 indskrevet ved
Universitetet i Leiden, var 1627-28 Hofjunker, 1632-34
Lensmand paa Kjøbenhavns Slot, havde 1634-39 Bøvling
Len, 1639-42 Christiansstad Len, 1640-49 Silkeborg
Len. Han giftede sig 1629 med Else Grubbe (f. 1613
d. 1631), Datter af Sivert G. til Hofdal og Torup;
efter hendes Død
ægtede han (1633) Else Friis (f. 1615 d. 1696), Datter
af Kansler Christian F. til Kragerup. Han ansaas
en Tid for en af Danmarks rigeste Adelsmænd. Hans
talrige Godser, som han havde erhvervet ved Arv,
ved Giftermaal og ved Kjøb, ansloges til 3000
Tdr. Hartkorn. Denne store Rigdom gik imidlertid
fuldstændig tabt ved den uheldige Drift af en
Industri, som han selv havde sat i Gang paa en af
sine Ejendomme. Det var nemlig ham, som begyndte
den Aluntilvirkning, der endnu den Dag i Dag finder
Sted paa Andrarum, og som til sine Tider har givet
et meget betydeligt Udbytte. J. B. havde selv fundet
Alunskiferen og (allerede 1637) faaet Privilegium
paa at tilvirke den, men de Summer, som udkrævedes,
først til at sætte Driften i Gang og siden til at
holde den gaaende, vare saa uhyre store, at han for
at skaffe dem til Veje efterhaanden nødtes til at
sælge eller pantsætte næsten alle sine Godser (til
Corfits Ulfeldt solgte han saaledes Torup 1647 og Bosø
Kloster 1658), og da han desuagtet vedblev at synke
dybere og dybere i Gjæld, saa han sig tvungen til at
optage en Del af sine Kreditorer som Medinteressenter
i Driften, hvorved han aabnede en vid Mark for den
ublueste Udplyndring, der ogsaa fortsattes efter hans
Død lige over for hans Arvinger (af hvilke Sønnen Lave
B. var gift med Corfits Ulfeldts og Leonora Christinas
Datter Leonora Sophie Ulfeldt). Som et Vidnesbyrd om,
hvor medtaget J. B.s en Gang saa store Formue var,
da han døde (1682), kan anføres, at hans Lig i 2 Aar
maatte henstaa ubegravet, fordi man savnede Penge til
at lade det komme i Jorden paa standsmæssig Maade.

Skånska Herregårdar, især under Christinehof, Torup og Bosjökloster.
S. Birket Smith, Leonora Christina på Maribo Kloster S. 26 f. 30. 
Danmarks Adels Aarbog 1886, S. 54.

<i>S. Birket Smith.</i>
</chapter>

<chapter name="Beck, Lave, o. 1530-1607">
<b>Beck, Lave,</b> o. 1530-1607, var en Søn af den foran
nævnte Jochum B. til Førslev og angives at være født
1530, en Angivelse, hvis Rigtighed dog turde være
tvivlsom, eftersom han alt 1542 blev immatrikuleret
ved Universitetet i Wittenberg. 1563 var han
forlenet med et Kannikedømme i Roskilde, og under
den paafølgende Krig med Sverige tjente han dels
som Proviantmester og dels til Søs. Efter 1571 at
være bleven Landsdommer i Sjælland forlenedes han
det følgende Aar med Roskildegaard, som han dog kun
beholdt et Aars Tid, men atter fik paa ny 1577 og
da beholdt til 1587. Landsdommerembedet fratraadte
han 1584, men blev dog atter 1591 beskikket dertil
og samtidig forlenet med Ringsted Kloster, hvilket
Len han beholdt, til han 1605 paa Grund af sin 
høje Alder tog sin Afsked som Landsdommer. Foruden
Førslev og Beldringe, som han arvede efter sine
Forældre, ejede Lave B. Olstrup i Sjælland og
Havrelykke paa Laaland. Efter at hans første
Hustru, Kirsten Christoffersdatter Huitfeldt,
var død 24. Juli 1563, kun 19 Aar gammel, havde
han ægtet Agate Sivertsdatter Grubbe, f. 1533 d.
5. Jan. 1623; af begge Ægteskaber var der Børn. L. B.,
der døde 16. Juni 1607, skal have været en særdeles
velbegavet Mand, der bl. a. sysselsatte sig med
Kobberstikkerkunsten.

Danmarks Adels Aarbog 1886, S. 53.

<i>Thiset.</i>
</chapter>

<chapter name="Beck, Lave, 1614-59, til Førslev og Herlufstrup i Sjælland">
<b>Beck, Lave,</b> 1614-59, til Førslev og Herlufstrup
i Sjælland, var en Søn af den nedennævnte Sivert
B. Efter at have studeret udenlands, bl. a. ved
Universiteterne i Leiden og Leipzig, kom han i Aaret
1640 tilbage til sit Fødeland og tog Aaret efter
Tjeneste som Sekretær i Kancelliet, men forblev kun
et Par Aar her, i det han allerede 1646 udnævntes
til Landsdommer paa Laaland og Falster. 1649 blev han
Landkommissær i Sjælland. Efter Fredslutningen 1658
var han en af de Kommissærer, som beskikkedes til
at ledsage den svenske Hær ud af Riget; allerede
det følgende Aar døde han. Hans Enke, Margrethe
Jørgensdatter Grubbe, f. 3. Juni 1620 d. 18. April
1696, hvem han havde ægtet 9. Maj 1647, og som
skjænkede ham 8 Børn, blev efter hans Død gift med
Rentemester Sten Hohndorff til Rønneholm.

Danmarks Adels Aarbog 1886, S. 56.

<i>Thiset.</i>
</chapter>

<chapter name="Beck, Sivert, 1566-1623">
<b>Beck, Sivert,</b> 1566-1623, ejede Førslev, Vibygaard og
Taagerød i Sjælland og var en Søn af ovfr. omtalte
Lave B. (d. 1607) til Førslev og dennes anden
Hustru. Han blev født paa Roskilde Bispegaard
18. Okt. 1566. Efter i 8 Aar at have opholdt sig i
Udlandet, til Dels i Selskab med sit Søskendebarn
Sivert Grubbe, og bl. a. at have studeret ved
Universiteterne i Wittenberg, Leipzig og Jena kom han
i Aaret 1588 tilbage til sit Fødeland og tog Aaret
efter Tjeneste i Kancelliet. 1596 blev han udnævnt
til Rentemester og fik et Prælatur i Aarhus Domkirke
i Forlening, og hertil føjedes 3 Aar efter Giske Len
i Norge. 5. Sept. 1602 ægtede han Lisbet Steensdatter
Bille, et godt Parti, thi hun tilførte ham Herlufstrup
i Sjælland og Næsbyholm og Vandaas i Skaane foruden et
Par mindre Gaarde sammesteds. Ægteskabet velsignedes
med 8 Børn. S. B. døde i Kjøbenhavn 2. Jan. 1623. Hans
Enke, der var født paa Herrisvad Kloster i Skaane
14. April 1576, overlevede 
ham i mange Aar og døde først 11. Febr. 1656 paa Taagerød; 
hun blev begraven hos sin Husbond i Førslev Kirke.

Thom. Cortsen Wegener, Ligprædiken over S. B.
Danmarks Adels Aarbog 1886, S. 56.

<i>Thiset.</i>
</chapter>

<chapter name="Beck, Sten, 1604-48">
<b>Beck, Sten,</b> 1604-48, var en Søn af ovennævnte Sivert
B. og arvede efter sine Forældre Hovedgaardene
Førslev, Vibygaard og Taagerød i Sjælland og Vandaas
i Skaane; desuden ejede han Vraa i Jylland, som han
giftede sig til. Han tog 1627 Tjeneste ved Hove som
Kammerjunker og blev allerede Aaret efter, kun 24
Aar gammel, udnævnt til den i hans Slægt nu næsten
arvelige Bestilling som Rentemester og forlenet med
et Kannikedømme i Lund. 1633 forlenedes han med Bakke
Kloster i Norge, som han 1641 ombyttede med Herrisvad
Kloster i Skaane, hvilket han beholdt til sin Død i
Okt. 1648. Med sin Hustru, Ide Johansdatter Lindenov,
der overlevede ham til 1674, havde han en Søn og to
Døtre.

Danmarks Adels Aarbog 1886, S. 56.

<i>Thiset.</i>
</chapter>

<chapter name="Becker, Gottfried, 1681-1750, Apotheker">
<b>Becker, Gottfried,</b> 1681-1750, Apotheker. Han fødtes
i Kjøbenhavn 24. Jan. 1681, Søn af nedennævnte
Hofapotheker Johan Gottfried B. i dennes andet
Ægteskab. Efter at være oplært hos sin Fader
uddannede han sig 1702-5 i Udlandet, overtog 1708
sin Faders Apothek, blev 1709 Feltapotheker, fulgte
som saadan Hæren til Skaane, senere til Pommern og
var tilstede 1712 i Slaget ved Gadebusch med sit
Feltapothek, som ved sin smukke og hensigtsmæssige
Indretning vandt Kongens Bifald; s. A. udnævntes han
til kgl. Hofapotheker. Ildebranden 1728 lagde B.s
Apothek i Aske, hvorefter han opbyggede det særdeles
smukt og godt indrettet; foruden sin Apothekernæring
drev han Handel med forskjellige grove Varer efter en
stor Maalestok; 1749 fik han Kammerassessors Titel og
døde 19. Febr. 1750. B. giftede sig to Gange, nemlig

1. 6. Maj 1712 med Cathrine Schupp, f. 10. Avg. 1693
d. 30. Juni 1713, Datter af Kjøbmand og Raadmand
Christian S. i Kjøbenhavn, og 2. 14. Okt. 1714
med Johanna Heinricca Nørck, f. 28. Okt. 1694 d.
31. Jan. 1765, Datter af Kjøbmand Johan Heinrich N. i
Kjøbenhavn.

Burman Becker, Geschlechts-Register der Familie Becker, 1875, S. 16 ff.
Samme, Erindringer om Gottfried B., 1868.

<i>G. L. Wad.</i>
</chapter>
<chapter name="Becker, Gottfried, 1767-1845, Apotheker">
<b>Becker, Gottfried,</b> 1767-1845, Apotheker. B. var
født 9. Febr. 1767 i Kjøbenhavn, hvor hans Fader,
Professor Johan Gottfried B. (Søn af ovennævnte
Gottfried B.), var Hofapotheker; hans Moder var
Anna Christine f. Torm. Han blev Student 1786,
tog Aaret efter farmacevtisk Examen og tiltraadte
nu en lang Udenlandsrejse, paa hvilken han, især i
Berlin og Paris, uddannede sig i Naturvidenskaberne
og specielt i Kemi under Datidens berømteste
Videnskabsmænd. 1791 kom han hjem, overtog efter
sin afdøde Fader Hofapotheket og blev 1792 Hof-
og Rejseapotheker. Det følgende Aar holdt han
Forelæsninger over Kemi, i hvilken Videnskab han
1795 blev extraordinær Professor ved Universitetet,
som han dog forlod 1806; 1799 havde han faaet Sæde
i Collegium medicum. B. var en meget virksom Mand,
der med den største Interesse omfattede alle Slags
nye Oprindelser og Indretninger paa Teknikkens og
Industriens Omraade, og var Tid efter anden Medlem af
mange forskjellige Kommissioner, hvor der var Brug for
hans kemiske Indsigt; selv anlagde han en Farvefabrik,
der dog nedlagdes som Følge af den ved Krigen
1807 lidte Skade. I 1813 fik han Danebrogsordenen,
1829 Justitsraads Titel og 1842 Etatsraads Titel ved
sit 50 Aars Jubilæum som Hofapotheker; det følgende
Aar overdrog han sin Søn J. G. Burman Becker (se
d. Art.) Apotheket og døde 21. Juni 1845. 20. April
1794 havde han ægtet Nicollette Adriane Burman, f. i
Amsterdam 28. Avg. 1774 d. 13. Marts 1824, hvis Fader,
Dr. med. Nicolaus Laurentius B., af en berømt lærd
Slægt, var Professor i Botanik i Amsterdam.

Burman Becker, Geschlechts-Register der Familie Becker, 1875, S. 27 ff.

<i>G. L. Wad.</i>
</chapter>

<chapter name="Becker, Jacob Gottfried, 1638-1707, Apotheker">
<b>Becker, Jacob Gottfried,</b> 1638-1707, Apotheker. Han
var født 24. Juli 1638 i Husum, ved hvis lærde
Skole hans Fader, Mag. Gottfried B., var Rektor;
Moderen hed Elisabeth Ehrenreich. Efter at være
uddannet som Apotheker, dels i Kjøbenhavn, dels
i Udlandet, kjøbte han 1664 Apotheket i Odense og
erhvervede s. A. Privilegiet; fra 1667-82 var han
Raadmand. B. var en meget virksom Mand, der drev stor
Studehandel paa Hamborg og Holland og efterhaanden
tilforhandlede sig baade Kjøbstadejendomme og
Bøndergods; men ved disse forskjelligartede
Transaktioner vare hans Pengesager blevne saa
forviklede, at han var Ruin nær; imidlertid rejste han
sig dog igjen, og Kjøb og Salg af Jordegods spille
endnu i hans senere Aar en stor Rolle. Sit Apothek
overdrog han 1700 til sin Svigersøn og blev boende
i Odense, hvor 
han døde 29. Maj 1707. B. var 3 Gange gift:
1. 1667 med Cathrine Heerfordt, d. 7. Jan. 1672,
Datter af Hofapotheker Christoffer H. i Kjøbenhavn;
2. 15. Okt. 1673 med Kirstine Ram, f. 9. Sept. 1655
d. 7. Okt. 1686, Datter af Provinsialmedikus i Fyn,
Dr. Stephan R.; 3. 20. Maj 1692 med Susanne Hahne,
Datter af Raadmand Herman H.; hun var Enke efter
Assessor Peder Winding til Lammehave, hvilket Gods
hun bragte B., der solgte det 1696; hun døde i Marts
1701.

Burman Becker, Geschlechts-Register der Familie Becker, 1875, S. 9 ff.
Samme, En Borger i Odense, 1880.

<i>G. L. Wad.</i>
</chapter>

<chapter name="Becker, Johan Gottfried, 1639-1711, Apotheker">
<b>Becker, Johan Gottfried,</b> 1639-1711, Apotheker. Han
var født 9. Okt. 1639 i Husum og Broder til
forannævnte Jacob Gottfried B. Efter at have besøgt
Latinskolen sendtes han 1655 i Lære hos en Apotheker i
Flensborg. Efter en 6aarig Læretid begav han sig paa
en lang Udenlandsrejse, som med en kort Afbrydelse
varede i 18 Aar; dels anvendte han Tiden til at
se sig om, dels til at uddanne sig i sit Fag. Han
stiftede Bekjendtskab med Guldmageren Borri, paa hvis
Anbefaling Frederik III 1668 kaldte ham fra Wien, hvor
han arbejdede i et Apothek, til Kjøbenhavn og udnævnte
ham til Hof- og Rejseapotheker; 1669-70 indrettede han
med kgl. Bevilling det Apothek paa Kjøbmagergade, som
under Navn af Elefantapotheket i over 170 Aar dreves
af hans Slægt. B. ægtede 1671 Sophie Iversdatter,
f. 8. Juli 1656, Datter af Raadmand og Amtsskriver
Iver Nielsen i Nysted; ved Operahusets Brand
19. April 1689 omkom hun med 2 Døtre. 1. Maj 1694
ægtede B. Helene Margrethe Munk, Datter af Brygger
og islandsk Kjøbmand Erik M. i Kjøbenhavn. -- B. var
en dygtig Kemiker og blev som saadan ved forskjellige
Lejligheder brugt af Regeringen; til Litteraturen har
han kun leveret et Par Smaaskrifter. I 1708 overdrog
han sin Søn Gottfried (se ovfr.) Bestyrelsen af
Apotheket og døde efter længere Tids Svagelighed
17. Maj 1711. Hans Enke ægtede 1713 Etatsraad Hans
Seidelin til Hagestedgaard.

Burman Becker, Geschlechts-Register der Familie Becker, 1875, S. 11 ff.
Samme, J. G. Beckers Levnet, 1864.

<i>G. L. Wad.</i>
</chapter>

<chapter name="Becker, Johan Heinrich, 1715-61, Læge">
<b>Becker, Johan Heinrich,</b> 1715-61, Læge, blev født
i Aurich i Ostfriesland, Hannover, 18. Dec. 1715,
tog i 1736 den medicinske Doktorgrad i Halle med en
Dissertation «de natura corporis humani», fik i 1739
Tilladelse til at praktisere som Læge i Kjøbenhavn og
konkurrerede s. A. til den efter Johannes de Buchwald 
ledige Professorpost i Medicin. Han opnaaede
imidlertid ikke at blive ansat i denne Stilling,
men blev udnævnt til Professor philosophiæ
extraord. og ansattes i 1740 ved Oprettelsen af
Collegium medicum som dettes Sekretær. I 1742 blev han
udnævnt til Bergmedikus paa Kongsberg, blev i 1757
ved Oprettelsen af Bergseminariet tillige Lektor
herved i Mineralogi og Kemi og fik i 1760 Titel af
Bergraad. Han døde paa Kongsberg 21. Febr. 1761. --
Han skal have været særdeles kyndig i de nævnte Fag
og have indlagt sig ikke ringe Fortjeneste som Docent
ved Seminariet. Foruden den nævnte Dissertation har
han udgivet et Par Disputationer og et Par Jubeltaler
ved Frederik V's Salvingsfest.

Ingerslev, Danmarks Læger og Lægevæsen II, 327.

<i>F. C. Kiær.</i>
</chapter>

<chapter name="Becker, Knud Ahasverus, 1681-1738, Godsejer">
<b>Becker, Knud Ahasverus,</b> 1681-1738, Godsejer. B. var
Søn af Færgemand Ahasverus B. ved Hvalpsund, Lovns
Sogn, hvor han fødtes 7. Sept. 1681. Som Dreng kom
han i Tjeneste hos Landstingshører Peder Bering i
Viborg, af hvem B., der var «ikke lidet skalkagtig»,
ikke lærte noget godt. Efter at have færdedes mellem
forskjellige Folk kom han, henimod 30 Aar gammel, i
Frederik IV's Tjeneste og styrede i en lang Aarrække
som Anna Sophie Reventlows Ridefoged Vallø Gods. 1718
fik han Titel af Vice-Landsdommer over Laaland og
Falster, hvortil der først 1734 knyttedes Funktion
som Landsdommer. Som Godsinspektør laa B. jævnlig
i Strid med Kjøge By og havde et slet Rygte for sin
Haardhed mod Bønderne, og denne hans Strænghed blev
ikke bedre, efter at han 1729 havde kjøbt Bækkeskov
Gaard og Gods i Sydsjælland; han ydede her Bevis
for den Sætning, at Herremænd af lav Herkomst ofte
ere de ubarmhjærtigste Herrer mod deres Bønder. Hans
Hovbønder sammenrottede sig derfor om at myrde ham ved
given Lejlighed, og da han 12. Avg. 1738 var reden ud
til dem i Enghaven ved Gaarden og der irettesatte og
slog en af dem med sit Spanskrør og tog til Pistolen,
kastede de sig efter Aftale over ham og myrdede ham
med Høtyve, River o. lign. Forbryderne straffedes paa
Livet. B.s Enke, Helene Marie f. Brummondt, f. 1706,
Datter af Hofskrædder, Kommerceraad B., ægtede siden
Etatsraad Hans Folsach til Gjessinggaard og døde
22. Nov. 1769. Endnu paavises ved Bækkeskov Stedet,
hvor B. myrdedes, og i Almuens Mund lever Sagnet
endnu om den haarde Bondeplager.

Saml. t. jydsk Hist. og Topogr. II, 58 f.
Petersen, Vallø og Omegn S. 132 ff. 
Jensen, Snesere Sogn S. 35 ff.

<i>G. L. Wad.</i>
</chapter>
<chapter name="Becker, Peter Willemoës, 1808-77, Præst og Historiker">
<b>Becker, Peter Willemoës,</b> 1808-77, Præst og Historiker,
er født i Kjøbenhavn 21. Sept. 1808; hans Forældre
vare Justitsraad Erik B., Kontorchef i det norske
Revisionskontor, senere Kasserer ved Kjøbenhavns
Kæmnerkontor, og Catharina Sophia Wilhelmina
f. Willemoës (Søster til den bekjendte Peter
Willemoës). Han blev Student 1825 fra Frederiksborg
Skole, tog theologisk Examen 1830, blev samme Aar
Alumnus paa Borchs Kollegium, Aaret efter Lærer
i Historie ved Landkadetakademiet, disputerede
1835 for Magistergraden, foretog fra 1836-38 en
Rejse til Sverige, Nordtyskland, Holland, England,
Skotland, Frankrig, blev 1838 valgt til Medlem af
det kgl. danske Selskab for Fædrelandets Historie
og Sprog, blev 22. Okt. 1839 udnævnt til Sognepræst
til Kjøng i Sjælland, udnævntes 22. Okt. 1850 til
Provst for Hammer og Tybjærg Herreder, udnævntes
12. Sept. 1859 til Sognepræst til Soderup og
Eskildstrup i Sjælland, entlediget i Naade og med
Pension 21. Maj 1875, dødi Kjøbenhavn 5. April 1877. 
Han ægtede 26. Avg. 1840 Elisabeth Anna Margrethe Begtrup,
f. i Kjøbenhavn 3.  Sept. 1811, Datter af Professor
i Landøkonomi ved Universitetet Gregers Otto Bruun
B. og Christiane Marie f.  Møller.

B.s historiske Interesse og litterære Sans traadte
frem allerede tidlig; i Aaret 1828 vandt han
Universitetets Guldmedaille for Besvarelsen
af Opgaven: en fysisk, politisk og moralsk
Beskrivelse af Vendsyssel mod Slutningen af
det 11. Aarhundrede. Afhandlingen blev paa Dansk
trykt i «Nordisk Tidsskrift» IV. Som Alumnus paa
Borchs Kollegium skrev han to Disputatser, 1830:
«Commentatio de Sophia, Henrici Burwini III,
domini Rostochiensis uxore», 1831: «De Jo. Pauli
Resenii versione Danica sacræ scripturæ». Af større
Betydning er hans Disputats for Magistergraden
1835: «De rebus inter Joannem et Christianum II,
Daniæ reges, ae Ludovicum XII et Jacobum IV,
Galliæ Scotiæqve reges, a. 1511-14 actis». Paa
sin Udenlandsrejse havde han det Formaal at samle
Bidrag fra fremmede Arkiver til Danmarks Historie
i anden Halvdel af det 17. Aarhundrede, og Frugten
af disse Efterforskninger blev hans: «Samlinger til
Danmarks Historie under Kong Frederik III's Regering»
(fra fremmede Gesandters Indberetninger), som udkom i
2 Bind, 1847-57. B. havde samlet 
betydelige Bidrag  af samme Karakter til Danmarks
Historie under Christian V, men de forgik
tillige med hans af o. 6000 Bind
bestaaende Bogsamling i en ulykkelig
Ildsvaade, ved hvilken Kjøng Præstegaard
2. Jan. 1859 nedbrændte. Opholdet i England
affødte to store, indholdsrige 
Afhandlinger: «Universiteterne i Oxford og
Cambridge», trykt i Tidsskriftet «For Litteratur og
Kritik» IV (1846), og «Brudstykker om de kirkelige
Forhold i England», trykt i «Nyt theologisk
Tidsskrift» I (1849); begge Afhandlinger ere tillige
med den antikvariske Beskrivelse af Vendsyssel
optagne i 1. Del af den Samling af sine «Historiske
Aihandlinger», som B. udgav 1874; i den 2. Del af
disse, som udkom 1875, findes et Udvalg af hans
andre mindre Arbejder, der vise, i hvor forskjellige
Retninger hans Studier gik; men han har desuden i
Tidsskrifter og Rækker (f. Ex. «Danske Magasin»)
udgivet en Del Bidrag til Danmarks Historie og mindre
Afhandlinger, som ikke ere samlede.

B. var Præstemand og Historiker, han delte sig mellem
sit Embede og Videnskaben og var en nidkjær Arbejder
i begges Tjeneste. Hans Grundlag var den gamle Tid,
Bevægelsen fra 1848 og de følgende Aar paavirkede
ham hverken i politisk eller i kirkelig Henseende,
han var Medlem af den 1853 nedsatte Kommission til
Kirkeforfatningens Ordning. Begavet med en ualmindelig
Hukommelse, udrustet med en Viden, der var erhvervet
ved en omfattende Læsning, i Besiddelse af et
historisk Blik paa Tidernes Begivenheder og Personer
og i Stand til med et sjældent Liv at fortælle og
skildre var han en interessant Personlighed. Men han
havde Vanskelighed ved at samle sig for længere Tid
om et og samme større Æmne, hans litterære Virksomhed
fik derfor en vel spredt og noget usammenhængende
Karakter, hvortil dog hans Stilling som Landsbypræst
ikke lidet bidrog, kun nu og da kunde han benytte
Hovedstadens videnskabelige Anstalter. Følgen heraf
blev, at f. Ex. et af hans Arbejder, som i lang Tid
havde beskæftiget ham, ikke blev fuldendt, nemlig hans
bredt anlagte Studie om Katholikernes Forsøg paa at
trænge ind i Danmark efter Reformationen (Materialet
brændte 1859, men var blevet samlet paa ny), medens
et andet kun naaede til en Samling af Materiale,
nemlig Frederik III' s Historie.

Erslew, Forf. Lex.
Burman Becker, Geschlechts-Register der Familie Becker, 1875, S. 35 f.
Elvius, Danmarks Præstehist. 1869-84 S. 472 f.

<i>Chr. Bruun.</i>
</chapter>

<chapter name="Becker, Tyge Alexander, 1812-69, historisk og belletristisk Forfatter">
<b>Becker, Tyge Alexander,</b> 1812-69, historisk og
belletristisk Forfatter, fødtes 17. Maj 1812 paa
Herregaarden Tirsbæk, som den Gang ejedes af hans
Forældre, Generalkrigskommissær Carl F. B. (fra
Altona, d. 1858 i Kjøbenhavn) og Helene f. de Thygeson
(d. 1839, forhen gift med Generaladjudant, Kammerherre
Fr. Blücher). 
1830 dimitteredes B. fra Herlufsholm til
Universitetet, hvor Studenterlivet og forskjelligartet
historisk Læsning snart toge Kraften fra et paabegyndt
juridisk Studium. Med Aaret 1840 overtog han
Redaktionen af Dagbladet «Dagen», men kun et halvt
Aar varede denne Virksomhed. Noget livskraftigere
viste sig det af ham grundlagte Maanedsskrift «Orion»
(4 smaa Bind, 1839-41), fortsat med Kvartalsskriftet 
«Orion» (2 Bind, 1843-51), et historisk Tidsskrift, som
endnu citeres paa Grund af dets Meddelelser om danske
Adelsmænd og Herregaarde, hvori dog Forfatterens
utilstrækkelige Forberedelse kjendelig røber sig. Det
videnskabelige Stempel søgte han vel at erhverve sig
ved en Magisterkonferens i Historie 1842 og ved en
videnskabelig Udenlandsrejse 1843-44; men at han
fremdeles vedblev at regnes for en Mand uden for
Lavet, ses bl. a. af den næsten fuldstændige Mangel
paa videnskabelige Medarbejdere i hans Tidsskrift.

Men «en Videnskabsmand uden for Lavet» var netop
en særlig Specialitet for Kong Christian VIII, og
B. fik tidlig Anledning til at prise den kongelige
Naade. Fyldigst udtalte den sig 1845 i Oprettelsen af
det «genealogisk-historiske Arkiv» ved Ordenskapitlet
og B.s Udnævnelse til Chef derfor. Meningen dermed
var ved Afleveringer fra private og offentlige
Samlinger og Institutioner at tilvejebringe et ordnet
Materiale til let Benyttelse for historiske Forskere;
men Ophavsmandens frejdige Forventninger om store
Bidrag fra Herregaardes og lignende Arkiver viste
sig saa temmelig illusoriske. Den hele Indretning
faldt da ogsaa som et selvfølgeligt Offer for den
nye Ordning, Aaret 1848 medførte. Ogsaa paa anden
Maade greb 1848 bestemmende ind i B.s Liv, da han,
der 1847 havde opnaaet Titel af Professor, følte sig
saa stærkt revet med af den nationale Begejstring,
at han, den ret velstillede Embedsmand, meldte sig
som frivillig til Hæren. Han opnaaede Ansættelse som
Reservelieutenant; men 1849 fandt ham dog paa ny i
det Embede, hvorover Damoklessværdet hang, og som
virkelig inddroges ved Aarets Udgang.

Selv ansattes nu B. som «extraordinær Medarbejder» i
Gehejmearkivet, i hvilken Stilling han forblev lige
til sin Død. Hans Hovedopgave var her Registrering
af Arkivets «topografiske Samling paa Papir», som
besørgedes med stor Omhu og Udførlighed. Og ligesom
dette Arbejde faldt sammen med hans Tilbøjelighed,
saaledes færdedes han i Lokalet og mellem Kollegerne
som den, der havde fundet sig sin rette Plads. Hans
venskabelige og spøgefulde

Maade at være paa fandt god Anklang, og hans egen
Produktion vandt i videnskabelig Værdi, som det kan
kjendes paa Rækken af hans Herregaardsbeskrivelser
(«Prospekter af danske Herregaarde» I-VII af
Becker og F. Richardt, 1844-54, fortsat i B.s
Sted af C. E. Secher, VIII-XX). 1851 valgtes
han til Sekretær i «Danske Selskab» og har som
saadan givet en ikke ringe Mængde Meddelelser i
Tidsskriftet «Danske Magasin». Paa et andet Hovedværk,
Selskabet begyndte at udgive i hans Tid, «Ældste
danske Arkivregistraturer», figurerer hans Navn som
Udgiver, men da Arbejdet alene tilfaldt hans Kollega,
C. Plesner, er det ogsaa denne, hvem Æren derfor bør
tilkomme.

Efterhaanden opgav B. mere og mere sin historiske
Forfattervirksomhed, om end hans maaske smukkeste
Arbejde, «Herluf Trolle og Birgitte Gøie», først
fremkom i 1865 i Anledning af 300 Aars Jubelfesten
paa Herlufsholm. Historien var ham dog nærmest en
smuk Underholdning, der satte Fantasien i livlig
Bevægelse. Med fuld Ret kastede han sig derfor over
den populariserende Historieskrivning, og ganske
naturlig endte han paa en vis Maade som Forfatter af
historiske Romaner. Den lille Række af disse («Claus
Limbek», 1855, 2. Opl. 1866, «En Familiehistorie»,
1857, «Englænderne paa Gyllingnæs», 1857,
«Bondekrigen», 1858, 2. Opl. 1887, «To Fortællinger
fra Enevældens Barndom», 1863, og «Vandrefalken»,
1863) hører visselig ikke til Mesterværkerne,
men vandt sig talrige Læsere og deriblandt saa
troskyldige, at en af de nye Sagnsamlinger optager
et Uddrag af en saadan Digtning blandt Folkets
saakaldte historiske Minder. At dette har kunnet
ske, forstaas saa meget lettere, som det alt for
let hændtes B. at pryde sine digteriske Værker med
historiske Exkurser og at pynte sine historiske
Arbejder med luftige Hypotheser. I dette gjensidige
Overgreb mellem Videnskab og fantastisk Leg med
historiske Æmner skinner Forfatterens ejendommelige
Sangvinitet igjennem, der paa én Gang udgjorde
hans Styrke og hans Svaghed. Derfra hidrørte denne
vindende Personlighed og denne Gave til at opildnes
af Momentets Stemning, men derfra ogsaa Mangelen paa
skarp Begrebsbestemmelse og det alt for lette Mod til
at binde an med Opgaver, som ikke kunde forliges med
hans Evner.

Men selv vandrede han sin Livsbane som oftest og helst
i god Forstaaelse med sig selv og med al Verden. En
god Ven, en tjenstvillig Mand, en flink Kollega, en
fornøjelig Omgangsfælle var han til det sidste. Efter
en langvarig Sygdom (Ansigtskræft),

der krævede gjentagne smertelige Operationer,
døde han ugift 9. Nov.1869.

Leth og Wad, Dimitterede fra Herlufsholm. 
T. A. Beckers haandskrevne Samlinger paa det kgl. Bibliothek (Ny kgl. Saml.).

<i>Fr. Krarup.</i>
</chapter>

<chapter name="Burman Becker, Johan Gottfried, 1802-80, historisk Samler">
<b>Burman Becker, Johan Gottfried,</b> 1802-80, historisk
Samler. Han fødtes i Kjøbenhavn 26. April 1802 og
var Søn af ovfr. anførte Hofapotheker Gottfried
B. (d. 1845). Navnet Burman antog han 1825 efter sin
Morbroders Ønske. Efter at være bleven Student (1821)
og have taget anden Examen studerede han Farmaci,
til Dels under sin Faders Vejledning, og tog Examen
1825. Aaret efter tiltraadte han for yderligere at
uddanne sig en Udenlandsrejse, paa hvilken han især
studerede sit Fag i Paris, London og Berlin, i det
han dog ogsaa satte sig ind i de dermed beslægtede
Videnskaber, f. Ex. Mineralogien, og greb Lejligheden
til at gjøre sig bekjendt med forskjellige Fabrikker
og Bjærgværker; ogsaa Apothekerforholdene i Udlandet
satte han sig nøje ind i. I Efteraaret 1828 kom
han tilbage og blev nu antagen af sin Fader til
Medbestyrer af Hofapotheket. 1829 erhvervede han
Doktorgraden ved Universitetet i Jena for en til
dette indsendt kemisk Afhandling. Han giftede sig
derefter 24. Nov. 1830 med Anna Margrethe Baden,
f. 28. Jan. 1809, Datter af Professor Torkel B.,
og, efter at hun var død 30. Dec. 1832, ægtede
han 8. Nov. 1835 hendes Søster Jacobe Baden,
f. 29. Nov. 1810 d. 10. Marts 1874. Fra Nytaar 1844
udnævntes han til kgl. Hof- og Rejseapotheker og
drev nu Apotheket alene, men efter sin Faders Død
afhændede han det 1845; den stigende Konkurrence,
de stærkt formindskede Leverancer til Hoffet og
endelig B.s Lyst til Uafhængighed foranledigede ham
til dette Skridt. Han kunde nu med saa meget desto
større Iver lægge sig efter den Videnskab, som alt i
en Aarrække havde været hans Tilbøjelighed, nemlig
Historien, og da især Studiet af Danmarks Fortid
og Minderne derom. Allerede i 1830-32 havde han
udgivet 3 Hæfter «Efterretninger om de gamle Borge
i Danmark og Hertugdømmerne» og derved givet Stødet
til Undersøgelsen af de fra Fortiden levnede Ruiner
og Herregaarde; paa dette Felt udvidede han stedse
sine Kundskaber, og hans Undersøgelser omfattede
efterhaanden alle Mindesmærker, som han paa sine
mangfoldige Fodrejser aftegnede; de heraf fremgaaede
Samlinger ere særlig værdifulde derved, at meget af
det, han paa denne Maade gjorde til Antikvarernes Eje,
nu er forsvundet. Ved Siden heraf 
sysselsatte han sig med Opgaver vedkommende Personal-
og Kulturhistorien, væsentlig fra Tiden efter
Reformationen, og leverede saaledes forskjellige
Bidrag til Apothekervæsenets Historie. Hans levende
Familieinteresse affødte flere Skrifter om den
Beckerske og med denne beslægtede Familier, deriblandt
nogle Levnedsbeskrivelser af hans Forfædre. B.,
der i det hele var hjælpsom mod andre, viste denne
Tjenstagtighed ikke mindst over for dem, der dyrkede
hans Yndlingsstudier, og flere yngre have ham meget
at takke for i saa Henseende. Den kraftfulde Olding,
der endnu i 1875 kunde foretage den sidste af sine
mange Udenlandsrejser, begyndte i Sommeren 1880 at
skrante, og 6. Okt. s. A. bortkaldtes han. -- Hans
Søn, <i>Gottfried B. B.</i>, f. 19. Dec. 1831, har arvet
sin Faders historiske Interesser og i sin Stilling
som Fuldmægtig i Kultusministeriet indlagt sig
Fortjenester af de historiske Mindesmærkers Bevaring
og Fredning; han har udgivet «Helgenskrinene i
St. Knuds Kirke i Odense» (1886). Han døde 7. Marts 1894.

Burman Becker, Geschlechts-Register der Familie Becker, 1875, S. 37 ff.
Archiv for Pharmaci og technisk Chemi, 1882.

<i>G. L. Wad.</i>
</chapter>

<chapter name="Beckman, Henrik, 1761-1830, Præst">
<b>Beckman, Henrik,</b> 1761-1830, Præst, blev født
9. Okt. 1761 i Kjøbenhavn, hvor hans Fader,
Justitsraad Johan Diderich B., var Raadmand;
hans Moder, Elisabeth f. Dürkop, Datter af Præsten
ved St. Petri Kirke, døde kort efter hans Fødsel,
11 Aar gammel sattes han i Herlufsholms Skole og
dimitteredes der fra 1778. Han var bekjendt som en
ferm Student og stiftede ved sine litterærhistoriske
Interesser Bekjendtskab med R. Nyerup og O. Worm. 1782
tog han filologisk Examen og blev Alumn paa Borchs
Kollegium. Her udarbejdede han Kommunitetets Historie
(«Communitatis regiæ Havniensis historia»,
1785). Den er skrevet paa Latin i annalistisk
Form og affattet med stor Flid og Nøjagtighed
(jvfr. Hist. Tidssk. 3. R. III, 409). Samtidig var
han en ivrig Medarbejder ved 3. Del af J. Worms 
«Lexikon over lærde Mænd». «Han er den», siger Worm,
«som jeg først og fremfor alle bør yde min skyldigste
Taksigelse, da han med største Beredvillighed og
utrættet Flid har gjort sig en Fornøjelse af at samle
alle mulige Tillæg og Forbedringer til dette Værks
Fuldkommenhed.» Da han imidlertid paatænkte at blive
Præst, forberedte han sig med mindst mulige Pensum
i kort Tid til theologisk Attestats, underkastede
sig denne i Slutningen af 1786, og et Par Maaneder
efter sad han som Præst i Boslunde ved Skjelskør og
virkede her til sin Død, 11. Dec. 1830. 
Han var en dygtig Embedsmand, men myndig og stridbar;
i Aarhundredets Begyndelse maatte han gjøre Opbud
(jvfr. Kirkehist. Saml. I, 538). Han efterlod
en sjælden fuldstændig Samling af akademiske
Lejlighedsskrifter, navnlig indeholdende danske
lærdes Biografier. Hans Hustru, Pauline Marie Gustave
f. Engmann, overlevede ham kun 9 Maaneder.

Litt. Tid. 1831, Nr. 1. Erslew, Forf. Lex. 

<i>A. Jantzen.</i>
</chapter>

<chapter name="Beeken, Hartmann, 1743-81, Billedhugger">
<b>Beeken, Hartmann</b>, 1743-81, Billedhugger, var Skomager
Johan Peter B.s og Barbara Marie f. Bangs tredje Barn
og blev døbt i Helliggejstes Kirke 1. Okt. 1743. Han
lærte formodentlig Kunsten hos le Clerc og fik i
1765 Akademiets store Guldmedaille. Fra 1768-77 var
han i Udlandet, først nogen Tid i Paris, derpaa
i Rom, og blev efter sin Hjemkomst agreeret af
Akademiet. Det var trange Tider for Kunstnerne, særlig
for Billedhuggerne, og B. maatte snart for at leve
og for at understøtte sin fattige Familie give sig
til at tegne Portrætter med Sølvstift; ventelig var
det ogsaa Trang og Slid for det daglige Udkomme, der
hindrede ham i at udføre den Opgave til Medlemsstykke,
der var bleven stillet ham af Akademiet, saa at han,
skjønt agreeret, aldrig opnaaede at blive Medlem af
dette, en Ære, han til visse nok havde fortjent. Af
Arbejder fra hans Haand kan nævnes Buster af Luxdorph,
Wiedewelt og Johannes Ewald, af Hertug Ferdinand af
Brunsvig, Akademiets Æresmedlem, og af Frederik VI
som Barn (Rosenborg). Hans sidste Arbejde var den
nu i botanisk Have staaende Buste af Frederik V,
som han ikke naaede at faa fuldendt; den blev efter
B.s Død fuldført af Wiedewelt, som ogsaa har gjort
Marmorfodstykket, hvorpaa den staar. Den ringe Medbør,
der blev B. til Del, og hans trange Kaar synes at
have gjort hans Sind mørkt og tungt, hans bratte og
sørgelige Død (17. Juni 1781) vakte stor Beklagelse,

navnlig blandt Kunstnerne; Akademiet kjøbte senere
hans efterladte Tegninger.

Weilbach, Konstnerlex.
Meier, Wiedewelt.
Nationaltid. 24. Jan. 1887.

<i>F. J. Meier.</i>
</chapter>

<chapter name="Beeken, Jens Lorentz, 1786-1841, Boghandler">
<b>Beeken, Jens Lorentz,</b> 1786-1841, Boghandler. Han
er født 7. Okt. 1786 i Kjøbenhavn; hans Forældre
vare Hofskomager Friderich Wilhelm B. og dennes
Hustru «Madam Hurop, f. Sommerfeldt». Han oplærtes
som Bogtrykker, men 1806 etablerede han sig som
Boghandler, og 1811 blev han Hofboghandler. Han var 
en driftig Mand, der forlagde saa vel andres som egne
Skrifter, f. Ex. det af ham selv redigerede Ugeblad
«Statsvennen» (1821-25). Ved Siden heraf rejste
han efter den Tids Forhold meget. 1820 foretog han
en Rejse i Sverige og 1824 i Nordtyskland; til den
sidste nød han Understøttelse af Gehejmekonferensraad
J. Bülow, ja 1825 foretog han en Indenlandsrejse med
Understøttelse fra «høje vedkommende». Sine Rejser
beskrev han som Regel i udførlige Bøger, som baade
læstes og recenseredes. Han døde 20. Nov. 1841. 1807
havde han ægtet Johanne Ingeborg Nehrmann, Datter af
Tøjfabrikant N.

Erslew, Forf. Lex.
C. Nyrop, Den danske Boghandels Hist. II, 157. 179.

<i>C. Nyrop.</i>
</chapter>

<chapter name="Been, Hans, 1646-1708, Magister">
<b>Been, Hans,</b> 1646-1708, Magister, var født i
Christianssand, blev 1667 Student fra Helsingørs
Skole, tog 1669 theologisk Attestats, Aaret efter den
filosofiske Bakkalavrgrad og 1700 Magistergraden. Han
omtales som en gammel Filosof, der først i lang Tid
laa paa Regensen og siden lige til sin Død (1708)
paa Valkendorfs Kollegium, medens han samtidig i
mange Aar var Dekan i Kommunitetet. Han var en af
sin Tids mest øvede Disputatorer. «En fast utrolig
Mængde Disputatser» bevarede længe Mindet om den gamle
Studiosus perpetuus, hvis hele Liv var saa rent og
ubesmittet, at ingen Dadel kunde knytte sig dertil,
medens han samtidig var den mest karakteristiske
Repræsentant for den Tids akademiske Væsen. Blandt
hans Disputatser fremhæver N. M. Petersen «Utraqve
fortuna moderate ferenda» (1693), der er «vel spækket
med danske Vers», og «De voce danica Dannemand»
(1704).

Ny kirkehist. Saml. IV, 775 f.
Petersen, Den dsk. Lit. Hist. III, 141. 505.

<i>H. F. Rørdam.</i>
</chapter>

<chapter name="Beenfeldt, Christopher Poul, --1750, Officer">
<b>Beenfeldt, Christopher Poul,</b> --1750, Officer. Den fra
Kronborgs Overgivelse bekjendte, ndfr. nævnte Poul B.,
der blev barnløs 1675, kaldte sine tvende Brodersønner
Claus B. og Christopher Poul B. til sig og efterlod
dem sin Formue, da han døde 1676. Brødrene, der
vare Sønner af Oberst i hollandsk Tjeneste Joachim
B. og Magdalene Reventlow fra Lybek, gik begge i
dansk Krigstjeneste. C. P. B., der ved sin Tapperhed
tjente sig op fra simpel Rytter, blev Lieutenant i
2. jyske nationale Regiment 1700. Med denne Afdeling
deltog han med de danske Hjælpetropper i den spanske
Arvefølgekrig i Holland og Flandern, indtil han 1706
som Ritmester blev forsat til 4. jyske Rytterregiment,
som han nu 
fulgte i Krigen, og hvorved han 1711 blev Major. Et
langt Sygeleje afbrød hans Krigerbane efter et haardt
Saar i Hovedet, som han fik ved Malplaquet. Da
hans Regiment ved Hjemkomsten fra Flandern 1714
blev opløst, kom han til Livregiment Ryttere, ved
hvilken Afdeling han avancerede, til han endelig 1732
blev Regimentschef og Oberst for 2. søndenfjældske
Dragonregiment, der laa i Frederiksstad i Norge. Aaret
efter fik han Brigaders Karakter, 1740 blev han
Generalmajor, 1747 Ridder af Danebrog og 1749
Kommandant i Frederikssten og fik Generallieutenants
Karakter. Han døde som saadan 5. Nov. 1750 i en meget
høj Alder, Familieoptegnelser angive endogsaa, at han
var født 1647. Han var ugift og efterlod største Delen
af sin til Dels i Krigen erhvervede store Formue til
sin Brodersøn, ndfr. nævnte Herman Frederik B.

<i>P. F. Rist.</i>
</chapter>

<chapter name="Beenfeldt, Frederik Ludvig Christian, 1741-1801, Godsejer">
<b>Beenfeldt, Frederik Ludvig Christian,</b> 1741-1801,
Godsejer, var Søn af ndfr. nævnte Generallieutenant
Herman Frederik B. Han blev 1749 Premierlieutenant
ved et jysk Kavalleriregiment, 1759 Ritmester, 1768
Sekondmajor, 1774 Kammerherre, 1775 Premiermajor,
1779 Oberstlieutenant og o. 1789 Landstaldmester. 1765
ægtede han Elisabeth Cathrine de Lichtenberg (f. 1743
d. 1807), en Datter af Etatsraad Gerhard de L. Med
hende fik han Serridslevgaard (ved Horsens), hvor
han opførte en ny Hovedbygning. Mest bekjendt har han
gjort sig som Fører for de jyske Jorddrotter under
deres Kamp mod Landboreformerne i Slutningen af det
18. Aarhundrede. Da Kronprins Frederik i Avg. 1790
efter sin Formæling opholdt sig paa Louisenlund ved
Slesvig, overbragte B. og en anden jysk Godsejer,
Kammerherre Lüttichau til Aakjær, en Adresse,
underskreven med 103 jyske Godsejeres Navne, hvori der
nedlagdes en skarp Protest mod de nye Reformer som
stridende mod Landets sande Vel og Jordegodsejernes
lovlige Rettigheder. Efter at Adressen var oplæst,
var det, at Kronprinsen udtalte de bekjendte Ord:
«Jeg vil, at Folket skal vorde frit, men ingen
Proprietær fornærmes i sine Rettigheder.» Selve
Adressens Indhold gav Anledning til en skarp Kritik
fra Venner af Reformerne, og der blev rejst Tvivl om
Underskrifternes Ægthed. Der blev nedsat en Kommission
til at undersøge dette Spørgsmaal, og Resultatet
af dennes Virksomhed var, at Underskrifterne under 
den af Lüttichau til Kronprinsens Svigerfader overbragte 
tyske Adresse vare alle ægte, hvorimod dette ikke gjaldt 
om alle dem under den danske Adresse, som B. havde skrevet 
efter hin og leveret Kronprinsen. Mod Lüttichau anlagdes 
der Sag af Chr. Colbjørnsen for fornærmelige Beskyldninger, 
og Højesteret mortificerede disse og idømte Lüttichau en Bøde. 
Først efter Udfaldet af denne Sag, og efter at Regeringen 
havde frataget ham Kammerherrenøglen paa Grund af hans 
Optræden over for Undersøgelseskommissionen, forlod 
Lüttichau Landet. B. fik Tilkjendegivelse af Kongens 
Mishag med hans Fremgangsmaade i den hele Sag og maatte 
bøde 2000 Rdl. 
hvorimod B. ansøgte om Benaadning og slap med en
Bøde, hvorefter han sad rolig paa sin Gaard indtil
sin Død. I den Drøftelse for og imod, som gik forud
for Reformerne, tog B. Del med et Skrift: «Samtale
mellem trende danske Jordegodsejere angaaende nogle
af de nye Skrifter i Landbosagen» (1787), hvori han
lader 3 Godsejere, en fra Sjælland, en fra Jylland
og en fra Fyn, udtale sig om de paa Dagsordenen
staaende Spørgsmaal: Landbosagen i Almindelighed,
Vornedrettighed og Fødestavn, Hoveri, Selvejerbønder,
Tiender, Øxenhandel m. m. Han viser sig her som
en Mand, der ingenlunde mangler Blik for Landets
Brøst og heller ikke er uvillig stemt over for alle
Reformer, men han er bange for det nye og især for
Virkningen af den Frihed, man vil give Bonden. Det er
af den allerhøjeste Vigtighed for Riget, siger han,
at Bondestanden ophjælpes, men Hovedgrunden til dens
og Landets Elendighed er den Fattigdom, som Bønderne
ere komne i paa Grund af Misvæxt, høje Skatter til
Staten og «adskillige Steder» ilde Behandling af
Godsejerne. Hjælp Bonden af med Fattigdommen, saa ere
baade han og Landet hjulpne. Stavnsbaandets Løsning,
Friheden og alt det andet, der tales om, nytte intet,
men sætte Samfundet i Fare. -- I Anledning af Sagen
mod Lüttichau og B. for falske Underskrifter skrev
sidstnævnte et Forsvarsskrift, der oprindelig udkom
paa Tysk i «Altonaer Merkur», men senere udkom paa
Dansk (1792). -- B. døde i Avg. 1801 som den sidste
Mand af Slægten.

Nyerup, Lit. Lex.

<i>J. P. Petersen.</i>
</chapter>

<chapter name="Beenfeldt, Herman Frederik, 1688-1761, Officer">
<b>Beenfeldt, Herman Frederik,</b> 1688-1761, Officer,
var en Søn af ovfr. nævnte Christopher Poul B.s
Broder Claus B. og Anna Cathrine v. Hatten. I Følge
Slægtens Skik tjente han sig op fra simpel Soldat
og deltog med de danske Hjælpetropper i Kampene i
Flandern og Holland. Gjentagne Gange blev han haardt
saaret, saaledes baade ved Höchstedt og Ramillies,
hvor han fik to Heste skudt under sig. Han var den
Gang Adjudant hos Brigader Ütterwig, der faldt i
Slaget. 1709 blev han atter saaret ved Malplaquet,
5 Beenfeldter siges den Dag at have ligget Saarede
paa Valpladsen. 1712 blev han Ritmester ved
sjællandske nationale Dragonregiment, og samtidig
med at have Eskadron ved dette Regiment var han
Generaladjudantlieutenant hos Generalmajor Bendix
Brockdorff. Han deltog med megen Udmærkelse i Krigene
i Meklenborg og Pommern og skal især ved Stralsund
1715 have 
haft Lejlighed til at lægge sin Dygtighed for
Dagen. Ved Fredens Slutning 1720 blev han Major og
steg i den paafølgende mere fredelige Tid efterhaanden
i Vejret. 1729 blev han Oberstlieutenant, 1735 Oberst
og 1749 Chef for 5. jyske Rytterregiment, til han 1751
blev Generalmajor i Rytteriet. 1758 blev han udnævnt
til Generallieutenant, kort efter at han s. A. var
blevet Ridder af Danebrog. Aaret efter fik han sin
Afsked og blev s. A. optaget i den danske Adel. Han
blev gift 1721 med Marie Elisabeth Pogrell (f. 1687 d.
1734, Datter af Oberst Henning Mathias P. og Dorthe
v. Ahnen), der efter sin Farbroder arvede Lammehave
i Fyn; efter hendes Død blev Gaarden i B.s Eje. Han
giftede sig igjen 1735 med Baronesse Ide Dorothea
Gyldenkrone (f. 1713 d. 1745), Datter af Jørgen
G. og Viveke f. Gersdorf. Han døde i Okt. 1761 i
Jylland og blev begravet i Herringe Kirke paa Fyn.

<i>P. F. Rist.</i>
</chapter>

<chapter name="Beenfeldt, Poul, 1610-76, Officer">
<b>Beenfeldt, Poul,</b> 1610-76, Officer. Faderen, Sigismund
B., beklædte ved sin Død 1620 en høj Officersstilling
i Østerrig, men var for øvrigt en Elsasser og stammede
fra den lille Fæstning Bentfeld, efter hvilken han tog
Familienavn; Moderen var fra Hannover og hed Ulrikka
v. Wangenheim. Sønnen Poul kom under Christian IV's
Deltagelse i Trediveaarskrigen som ungt Menneske ind i
den danske Hær og tjente sig her op fra neden. 1644
ved Svenskekrigens Udbrud var han avanceret til
Kapitajn og førte Kompagni i det nordjyske Regiment
til Fods - Marsken Anders Billes Livregiment, der
kommanderedes af Frederik Rantzau --, og Aaret efter
blev han Oberstvagtmester. S. A. giftede han sig med
Margrethe Fischer, f. 1620 d. 1681, der vist hørte til
den jyske Slægt Fischer, som paa den Tid bl. a. ejede
Allinggaard ved Viborg, og med hvem han upaatvivlelig
har faaet en Del Formue. Han var i hvert Tilfælde
allerede den Gang saa vel stillet, at han kunde gjøre
Udlæg for Kongen og staa i Forskud for en betydelig
Sum til sit Mandskabs Underhold. Han havde Sæde i
den store Krigskommission, der skulde undersøge og
paakjende Generalmajor Frederik Bauers Forhold under
Krigen, og var den yngste af de 19 i Sagen voterende
Assessorer. Ved Reduktionen 1651 blev han stillet til
Raadighed som Oberstlieutenant og var nu ude af aktiv
Tjeneste indtil 1657, i hvilket Krigsaar han paa ny
deltog i Kampen paa Halvøen. Det følgende Aar, da det
gamle jyske Regiment, der var blevet oprevet som alle
de andre, der hørte til Anders Billes ulykkelige Hær,
efter Svenskernes Rømning af 
Jylland skulde gjenoprettes, blev B. i Maj  1658
udnævnt til Oberst og Chef for Regimentet.

B. var nu naaet frem til en anset Stilling og havde
Ord for at være en mere end almindelig kyndig Officer,
men -- under et tilfældigt Ophold i Kjøbenhavn, just
da Efterretningen om Carl Gustavs Landgang indtraf --
valgt til Kommandant paa Kronborg forskjertsede han
med ét sin Fremtid og Anseelse, i det han paa en for
ham og Landet beskæmmende Maade efter kun 3 Ugers
Belejring overgav det stolte Slot til den svenske
Rigs admiral. En Krigsretsdom, som han dog sikrede
sig imod ved Flugt til Lybek, dømte ham og hans
næstkommanderende, Oberstlieutenant Carl Brunow,
til Døden, men senere blev han paa Hans Schacks
Forbøn benaadet og fik Tilladelse til at vende
tilbage til Danmark. I 1666 under Rustningerne mod
England paatænkte man endog paa ny at tage ham til
Tjeneste. Han havde 2 Sønner, Claus og Poul, begge
Officerer i dansk Tjeneste, men mistede dem begge
1675 -- den ældste faldt for Wismar som Ritmester --, og
han indkaldte da Børnene af sin Broder Joachim B. til
at tage Arv efter sig. Disse Broderbørn forplantede
Slægten her i Danmark (s. ovfr. S. 33). I St. Nicolai
Kirke i Kolding lod B. indrette en Familiebegravelse
og stiftede et Legat i den Anledning. Han døde 1676.

<i>S. A. Sørensen.</i>

</chapter><chapter name="Beengjærd, s. Berengaria.">

<b>Beengjærd,</b> s. Berengaria.

</chapter><chapter name="Beermann, Friedrich Heinrich Andreas,</b> 1814-1895, Forstmand">

<b>Beermann, Friedrich Heinrich Andreas,</b> 1814-1895,
Forstmand. Søn af Førsteren Carl Heinrich
Christian B. og Eleonore Marie Elisabeth f. Seeger,
født 26. Jan. 1814 i Lassahn i Lauenborg. Lærte
Skovbrug hos sin Fader og senere 3 Aar i Harzen,
tog Forstexamen i Clausthal og var en kort
Tid ansat i Bøhmen, men da der var indrettet
en Forstexamen i Kjøbenhavn, begav han sig her
til og. tog Examen 1837. De følgende Aar var han
beskæftiget paa forskjellige Maader i Rentekammeret,
ved Forstundervisningen, i det praktiske Skovbrug
og skrev desuden nogle forstlige Afhandlinger. 1851
blev han Skovrider paa Flensborg-Distrikt og
1860 Overførster for den nyoprettede slesvigske
Inspektion. I denne vanskelige og meget omfattende
Virksomhed udfoldede han stor Dygtighed og blev
efter Opfordring fra den danske Regering i sin
Stilling indtil 1867, da han fik sin Afsked paa
Edsspørgsmaalet. Samme Aar blev han Skovrider paa
Ods Herreds 
Distrikt. B. er gift med Caroline Louise Kayser,
Datter af Førster Carl Wilhelm K. i Clausthal. Han døde 16. Dec. 1895. 

Erslew, Forf. Lex.
A. Oppermann, Bidrag t. d. danske Skovbrugs Hist., 1887.

<i>A. Oppermann.</i>
</chapter>

<chapter name="Begtrup, Gregers Otto Bruun, 1769-1841, Landøkonom">
<b>Begtrup, Gregers Otto Bruun,</b> 1769-1841, Landøkonom,
den eneste ved Kjøbenhavns Universitet ansatte
Professor i Landøkonomi. Han var født 6. Okt. 1769 i

Vistofte ved Æbeltoft, hvor Faderen, Mag. Erik Gjørup
B. (f. 1713 d. 1786), var Præst, Provst i Mols Herred
samt Stiftsbotanikus i Aarhus Stift; Moderen var
Christina Augusta f. Bruun (f. 1717 d. 1787). B. blev
5 Aar gammel antagen som Søn af sin Svoger, Rektor
Tauber i Horsens, men kom snart med denne til Odense,
fra hvis lærde Skole han 1787 blev Student, hvorefter
han 1791 tog theologisk Attestats. Som Hovmester
for Stamherren til Giesegaard, Grev K. B. Schack,
rejste han 1793 til Kiel, hvor han nærmest studerede
Theologi, Filosofi og Historie, men ogsaa hørte
Professorerne Weber og Moldenhawer «formedelst
deres Anvending af Botanikken paa Landøkonomien og
Frugthavers Kultur»; ligeledes rejste han en Del
omkring i Holsten og Slesvig. Disputerede i Kiel
1795 for Doktorgraden med en religionsfilosofisk
Afhandling. Fik s. A. det Rosenkrantz'ske Stipendium
for Theologer (120 Rdl. om Aaret) og rejste til Jena
og Gøttingen, men bestemte sig 1796 til at kaste sig
over Landøkonomien og dens Grundvidenskaber, drog
langs Rhinen til Schweits, der fra til Paris, hvor
han blev i 9 Maaneder, saa i 1797 gjennem Belgien og
Holland til England, hvor han rejste meget omkring,
benyttede Bibliothekerne osv.; nogle Maaneder var
han i Huset hos en Landmand i Sussex. Han havde under
Rejsen stadig det theologiske Stipendium, desuden en
aarlig Pension af Grev Schack til Giesegaard og til
Englandsrejsen 300 Rdl. af «Fonden ad usus publicos».

1. Maj 1798 begyndte han som Privatdocent
ved Kjøbenhavns Universitet Forelæsninger over
Landøkonomi. Hans Standpunkt var: «Den videnskabelige
Landmand skylder Agerdyrkningen sin forbedrede
Dyrkningsmaade, fra ham skal den vente sin videre
Kultur, og ej fra den, som har tilbragt sit hele Liv
bag Ploven. Den sidste ledes blot ved Exempler og
Erfaring, den første ved Grundsætninger.» B., som i
1799 havde giftet sig med Christiane Christine Møller,
en Bryggerdatter (f. 1772), blev 1801 Professor
extraordinarius, og der tillagdes ham «af Hs. Maj.s
Kasse» 600 Rdl. 
i aarlig Løn foruden Beløb til derfor at foretage
«Indenlandsrejser til nyttige Efterretnings Indsamling
orn Agerdyrkningen og dens Tilstand». Han androg
om Regeringens Understøttelse til at «fremme
de økonomiske Videnskaber blandt de theologiske
Kandidater», og det resolveredes virkelig, at der ved
Besættelsen af theologiske og juridiske Embeder paa
Landet skulde tages særligt Hensyn til de Attester,
«han maatte meddele de ansøgende Kandidater om
de Fremskridt, de have gjort i Landøkonomiens
Studium». Ikke desto mindre havde B. kun meget faa,
til Tider slet ingen Tilhørere, og dog vare hans Æmner
vel valgte, ligesom Foredragene ogsaa synes at have
været godt anlagte. Grunden til det daarlige Resultat,
han naaede, kan have ligget i hans store Bredde saa
vel som i, at han lige fra første Færd var bleven
til Latter i den theologiske Verden ved at skrive
om Kants Filosofi, som han aabenbart aldeles ikke
havde fordøjet. I det hele har B. været en Særling --
han kom slet ikke sammen med de Professorer, hvis Fag
vare beslægtede med hans eget --, og dertil var han i
de senere Aar meget tunghør, om ikke helt døv. Men
Grunden til, at han ikke slog igjennem, kan ogsaa
for en Del have ligget i den Tids fuldstændige Mangel
paa landøkonomisk Undervisningsmateriel, Forsøgsmark
osv. samt i Konkurrencen med den ganske anderledes
livlige Olufsen, som (1803-26) holdt landøkonomiske
Forelæsninger for det Classenske Fideikommis'
Regning, ja endog efter at være bleven Professor i
Statsøkonomi ved Universitetet i et enkelt Semester
læste over selve B.s Fag. B. udgav en Del af sine
Forelæsninger, saaledes «Bemærkninger om det engelske
Landbrug, samlede paa en Rejse i England i Aaret 1797»
(1800), oversat paa Tysk (1801) og Svensk (1805),
«Beskrivelse over Hovedgaardene i Sjælland, saa
vel komplette som ukomplette, med deres tilhørende
Tiender og Bøndergods» (1801), «Beskrivelse over
Agerdyrkningens Tilstand i Sjælland og Møen» (1803),
«-- i Fyn, Langeland, Ærø, Laaland og Falster» (1806),
«-- i Nørrejylland» (1808-12). Ogsaa i økonomiske
og æsthetiske periodiske Skrifter skrev han en Del
saa vel om Danmark som om Udlandet og vedrørende
dels Landbrug, dels Industri, og i 1817-22 udgav
han, dels sammen med Inspektør F. W. Trojel og
Konsistorialassessor C. N. Krarup, dels alene «Den
økonomiske Korrespondent. Et Blad til Landboeres
Nytte.» Han var en i det hele grundig, men ogsaa
yderlig bred Forfatter.

B. døde 13. Maj 1841 uden at
give Anledning til Omtale i den landøkonomiske Presse;
i Dagspressen omtalte kun «Dagen»
ham. Nogen stor Mand var B. vistnok ikke; til at
bryde Banen for det landøkonomiske Studium havde han
ikke Magt; men der var i hans hele Betragtningsmaade
noget solidt og grundigt, som gjør et godt Indtryk.

Erslew, Forf. Lex.
Nationaltid. 3. og 10. Nov. 1882.

<i>J. Uldall.</i>
</chapter>

<chapter name="Behagen, Gysbert, Handelsmand, 1725-1783">
<b>Behagen, Gysbert,</b> Handelsmand, 1725-1783, Søn af
Anthony B. (f. 1687 d. 1727) og Petronelle Elisabeth
f. Mestecker (f. 1703 d. 1778), blev født i Hamborg
8. Marts 1725. Da han var 9 Aar gammel, giftede hans
Moder sig anden Gang med Chefen for et af Danmarks
største Handelshuse, Etatsraad Joost v. Hemert. Det
faldt derefter naturligt, at B. blev opdraget til
Handelen, hvortil han sikkert har medbragt gode
Evner, som han udviklede ved ihærdig Virksomhed i
Stiffaderens omfattende Forretning, hvor han blev
Kompagnon. Man nærede ogsaa den Tillid til hans
Handelsdygtighed, at man paa en Generalforsamling 1761
udnævnte ham til «handelskyndig Hovedparticipant»
og 1769 til Direktør i det den Gang mægtige
asiatiske Kompagni. Da Oktroien 1772 skulde
fornyes, ytrede der sig dog en Del Misfornøjelse
med Direktionen. Kompagniet beskyldtes for at have
ligget i Dvale i de sidste Aar, og en ny Direktion
valgtes. Samtidig udspandt sig heraf en hel Pennefejde
mellem Datidens betydeligste Handelsmænd, hvori
ogsaa B. deltog. -- B., der var bleven Agent 1760
og Grosserer i Kjøbenhavn s. A., havde ogsaa ved
samme Tid fungeret i Kurantbankens Tjeneste, hvor
han o. 1765 blev Bankokommissarius. 1764 fik han
Privilegium paa at anlægge et Sukkerraffinaderi i
sin Gaard paa Christianshavn. -- 1755 var nan bleven
gift med Elisabeth Wasserfall (f. 1731 d. 1797), med
hvem han havde flere Børn. 1776 blev han Etatsraad,
og 1782 optoges han i den danske Adelsstand med
Tilladelse til fremdeles at føre det fra hans
Forfædre arvede Vaaben. Han døde 17. Dec. 1783.

<i>G. L. Grove.</i>
</chapter>

<chapter name="Behr, Joachim Ehrenreich, --1768, Amtmand">
<b>Behr, Joachim Ehrenreich,</b> --1768, Amtmand. Han var Søn
af Marskal hos Prins Carl, Georg Christopher B., blev
Hofjunker 1735, Kammerjunker 1741, Kammerherre 1752,
Amtmand i Aabenraa og Løgum Kloster 1756, Ridder
af Danebrog 1767. Han døde 1768. Han var gift med
Margrethe Hedvig v. Lützow.

Adresseavisen 1768 Nr. 151.

<i>P. Brock.</i>
</chapter>

<chapter name="Behrend, Carl Jacob, 1803-46, Bogtrykker">
<b>Behrend, Carl Jacob,</b> 1803-46, Bogtrykker, født
23. Okt. 1803 i Kjøbenhavn, er Søn af den i Datidens
Kjøbenhavn bekjendte Agent og Stadsmægler Israel
Joachim B. (d. 1821) og Jeannette f. 
Hirsch. Efter at han i det Brünnichske Officin var
oplært til Typograf, rejste han, efter forud at have
ladet sig døbe (1820), 17 Aar gammel til Udlandet,
besøgte Tyskland og Frankrig og opnaaede, da han i
1826 vendte tilbage, et Bogtrykkeri-Privilegium. Han
oprettede nu et efter fransk Mønster ordnet ypperligt
Bogtrykkeri i Kjøbenhavn, men strakte sig herved
videre, end hans pekuniære Evner tillode, og faa Aar
efter (1831) solgte hans Kreditorer Bogtrykkeriet, der
gik til Norge. 29. Sept. 1827 havde han i Berlin ægtet
Caroline Vilhelmine Bremer, Datter af en derværende
Typograf, og for at ernære en hurtig voxende Familie
blev den dygtige Bogtrykker nu tvungen ind paa at
trykke og udgive selvforfattede Smaaskrifter og
Gadeviser. Han blev en næsten epokegjørende «Poet
i Aabenraa», hvor han boede fra 1839. I Vejviseren
læses ved hans Navn «har Forlag af Viser og besørger
Lejlighedsdigte». Men ogsaa i disse Aar viste han
sin Interesse for Bogtrykkerkunsten. I det Røre,
som Hurtigpressens Indførelse vakte, søgte han
at organisere de kjøbenhavnske Bogtrykkersvendes
Forhold imod denne Presses, som han troede, uheldige
Indflydelse; i en Ansøgning af 1835 til Statsminister
Stemann kalder han sig «Bestyrer af de kjøbenhavnske
Bogtrykkersvendes Nutids-Forehavender». Ved
Bogtrykkerkunstens 400 Aars Jubilæum i 1840
udarbejdede og udgav han en Anvisning til at sætte
Sanskrit. I Sætning af østerlandske Sprog var han
særdeles dygtig, 11. Sept. 1846 døde han under et
apoplektisk Anfald; hans Enke overlevede ham til
31. Juli 1872.

Flyveposten 1846, Nr. 219. 221 (herefter i J. Davidsen, 
Fra det gl. Kongens Kjøbenhavn II, 176 ff.).
Skand. Bogtr. Tid. 1871, S. 21 f. 1872, S. 168 ff.

<i>C. Nyrop.</i>
</chapter>

<chapter name="Behrend, Peter Ludvig, 1825-83, Overretsassessor">
<b>Behrend, Peter Ludvig,</b> 1825-83, Overretsassessor,
en Søn af Mægler Christian Vilhelm B. (f 30. Marts
1843) og Kirstine f. Meyer (d. 2. Sept. 1870), fødtes
30. Juli 1825 i Kjøbenhavn, blev 1842 Student fra
v. Westenske Institut og 1848 juridisk Kandidat,
var fra 1849-55 Fuldmægtig hos forskjellige
Højesteretsadvokater, fra 1855-60 Avditør i
Armeen og konstitueredes i samme Tidsrum gjentagne
Gange i civile Dommerembeder, blev 1860 Assessor i
Kriminalretten, i hvilken Stilling han hurtig vandt et
anset Navn som en ualmindelig dygtig Forhørsdommer;
ved kgl. Kommissorier blev det derfor ogsaa i den
følgende Tid jævnlig overdraget ham at foretage
betydeligere kriminelle Undersøgelser uden for
Kjøbenhavn. 1872 blev han Assessor i Landsover-
samt Hof- og Stadsretten i Kjøbenhavn, 1874 tillige
Næstformand i Sø- og 
Handelsretten, en Stilling, som han dog paa Grund af sin
svækkede Helbred allerede opgav 1877. Af samme
Grund frabad han sig i 1876 efter kun 6 Aars
Virksomhed Gjenvalg som Medlem af Kjøbenhavns
Borgerrepræsentation, en Stilling, som han
omfattede med stor Interesse, og i hvilken han
gjorde fortrinlig Fyldest. Han døde 21. Nov. 1883
i Kjøbenhavn. 19. Maj 1860 ægtede han Elisabeth
Marie Amalie Ravn (f. 2. Avg. 1838), en Datter
af Fyrbøder i Krigsministeriet Chr. Henr. R. (d. 
1858) og Mette Marie f. Hansen (d. 1841).

<i>G. Kringelbach.</i>
</chapter>

<chapter name="Behrmann, Hans Heinrich, o.1769-1836, Historiker">
<b>Behrmann, Hans Heinrich,</b> o.1769-1836, Historiker,
født o. 1769 (ikke 1776) i Garstedt i det
pinnebergske, Faderen Gaardejer, studerede paa
Gymnasiet i Altona, senere 3 Aar i Jena, kom 1802 til
Kjøbenhavn som Lærer ved Christianis Institut, havde
tidlig, paavirket af Tidens Ideer, fattet Interesse
for Christian II's Personlighed og besluttede,
utilfreds med de tidligere tørre Fremstillinger og
ikke tiltalt af Riegels' Overfladiskhed, selv at
skrive Kongens Historie; hans «Geschichte Christian
II, 1. Theil» udkom i Kjøbenhavn 1805, det første
alvorlige Forsøg paa at skrive en kritisk Historie
af Kongens Regering, uafhængig af Huitfeldts og
Svanings Ensidighed. Dog havde B. den Gang ikke haft
Lejlighed til at benytte ret mange utrykte Kilder,
men havde flittig benyttet alt trykt, ogsaa Tidens
egne Stridsskrifter. Han fortsatte derfor Studiet
af Kongens Historie med flittig Benyttelse af de
kjøbenhavnske Arkiver, havde imidlertid giftet sig
(23. Juli 1805 med Catharine Munch, d. før 1836) og
blev 1806, da den nye Skolereform med Faglærere i
Steden for Klasselærere skulde gjennemføres, udnævnt
til Adjunkt i Roskilde med Historie og Tysk som Fag
(1810 titulær Overlærer). Holstenerens Myndighed faldt
ikke i den gamle svagelige Rektor Taubers Smag, men,
for meget Historiker til at indskrænke sig til tør
Examenslæsning, vandt hans livlige Undervisning hans
Lærlingers Interesse. Under stor legemlig Svaghed og
Næringssorg udfoldede han i disse Aar stor Virksomhed,
dels ved Skolebøger («Haandbog i den tyske Litteratur»
1808, 2. Opl. 1820), dels ved en Mængde Artikler i
danske og tyske Tidsskrifter, især til Christian II's
Historie. 1812 udkom «Christian II's Fængsels- og
Befrielseshistorie», endnu til Dels Hovedværket til
dette Afsnit af Kongens Historie. Allerede 1814 maatte
han paa Grund af Svagelighed søge Dispensation og
blev 1815 Arkivar i det slesvig-holsten-lauenborgske
Kancelli. I Mellemtiden var udkommet 
«Roskilde Domkirkes og dens Monumenters Historie»
og samme Aar (1815) endelig hans Hovedværk: «Kong
Christian II's Historie», i 2 Dele, hvorved der med
Benyttelse af en stor Mængde utrykte Kilder var lagt
Grunden for en retfærdigere Bedømmelse af Kongens
Færd, skrevet i absolutistisk-demokratisk Aand,
ofte panegyrisk-rosende, altid undskyldende. Om
dette Værk end nu maa siges til Dels at være
antikveret ved Allens store Værk, er det dog endnu
uundværligt for enhver Historiker, der vil behandle
Tidens Historie, især 2. Del, der indeholder et
betydeligt Kildemateriale. Blandt andet har B. ogsaa
Fortjenesten af at have paavist, hvor man skulde
søge Christian II's forsvundne, senere gjenfundne
udenlandske Arkiv, hvilket han imidlertid ikke selv
fik Lejlighed til at benytte. 1817 Kancelliraad,
1829 entlediget paa Grund af Svagelighed, tilbragte
han derpaa sin Tid under fortsat litterær Virksomhed
dels i Kjøbenhavn, dels atter et Aars Tid i Roskilde
(«Beskrivelse af Roskilde», Kbh. 1832), til sidst i
Altona, hvor den flittige Mand døde af Vattersot i sit
67. Aar 23. Okt. 1836. -- En Søn, <i>Heinrich Christian
B.,</i> jur. Kand., f. 1806, d. 1850 under Krigen som
Reserveintendant, optraadte som historisk Forfatter.

Erslew, Forf. Lex.
Alberti, Schlesw.-Holst.-Lauenb.  Schriftsteller-Lex.
Bloch, Roskilde Domskoles Hist. II, 20. 
Kirkehist. Saml. 3. R. IV, 672.
Alton. Merkur 1836, Nr. 172.

<i>A. Heise.</i>
</chapter>

<chapter name="Beich, Laurits, --1729, Præst">
<b>Beich, Laurits,</b> --1729, Præst, var fra Laaland og Søn
af Just B. I 25 Aar, til sin Død, var han Sognepræst
i Stiftsbjærgby i Sjælland. Han er Forfatter af en
Mængde Salmer og asketiske Skrifter, hvoraf flere
have opnaaet adskillige Oplag og haft betydelig
Udbredelse. En enkelt af Salmerne («Bedre kan
jeg ikke fare») er optaget i Landstads Salmebog. I
øvrigt røbe de alle en stærk Efterklang af Kingo. Hans
Passionssalmer «Rosen iblandt Torne» (1723 og oftere)
siges vel paa Titelbladet at være «samlede» af L. B.,
men i Dedikationen til Prins Carl og Prinsesse Sophie
Hedevig nævnede B. sig dog som den, Salmerne «ere
udgangne fra». Naar derfor den jødiske Konvertit
F. C. Fromm i en Udgave uden Aar, men som rimeligvis
er fra Midten af Halvtredserne, kalder sig «Forfatter»
af disse Salmer, da bliver dette vel en Gaade, men
ikke noget Bevis for at frakjende B., hvis øvrige
religiøse Digte de i høj Grad ligne, Forfatterskabet
(Bibl. Dan. I, 342).

Nyerup, Lit. Lex.

<i>A. Jantzen.</i>
</chapter>

<chapter name="Beichmann, Waldemar Nicolai Bryggemann, 1783-1862, Officer">
<b>Beichmann, Waldemar Nicolai Bryggemann,</b> 1783-1862,
Officer. B. blev født 22. Jan. 1783 paa Hedemarken
i Norge (døbt 
i Vange Kirke 28. s. M.) og var Søn af den i 1811 som
Oberst afskedigede Oberstlieutenant ved søndenfjældske
Dragonregiment Christian Frederik B. og Helle Sophie
f. Lund. Han beskikkedes til virkelig Kadet ved
Landkadetkompagniet i 1797 og afgik fra dette som
Officer til danske Livregiment 1. Jan. 1804 med
Sekondlieutenants Karakter fra 10. Juni 1803. I
1804 ansattes han med sin havende Anciennitet
som virkelig Sekondlieutenant i Ingeniørkorpset,
blev 1806 Premierlieutenant og virkede som saadan
under Kjøbenhavns Belejring 1807. 1809 udnævntes
han til Stabskapitajn og var dernæst i en lang
Aarrække, fra 1810 til 1841, ansat som Ingeniør ved
Nyborg og Korsør Fæstninger, i hvilket Tidsrum han
efterhaanden forfremmedes til virkelig Kapitajn
1810, karakt. Major 1828, virkelig Major 1834,
karakt. Oberstlieutenant uden Anciennitet 1835,
Oberstlieutenants Anciennitet 1840 og virkelig
Oberstlieutenant 1841. Ved sin Afrejse fra Nyborg
s. A. blev han Æresborger i bemeldte By. Fra 1841
var han dirigerende Stabsofficer ved Fæstnings- og
Bygningstjenesten i Kjøbenhavns Fæstning og Citadellet
Frederikshavn; han fik Aaret efter Obersts Karakter
og afskedigedes 31. Okt. 1848 som Generalmajor. Han
døde i Kjøbenhavn 20. Avg. 1862. -- B. var gift
med Margrethe Elisabeth Lund (f. 13. Jan. 1790 d.
23. Juli 1833), Datter af kgl. Handelsinspektør
for de søndre Kolonier i Grønland Andreas Molbech
L. og Sophia Amalia f. Westfalen, og havde i
sit Ægteskab 7 Børn, som alle døde før Faderen.

<i>V. E. Tychsen.</i>

</chapter><chapter name="Bekker, Carl Henrik, 1834-87, Advokat, Politiker">

<b>Bekker, Carl Henrik,</b> 1834-87, Advokat, Politiker. En
Degnesøn fra Gammel Haderslev, født 28. Marts
1834. Han tog slesvigsk dansk-juridisk Embedsexamen i
Flensborg 1861 og var derefter Sekretær paa Gottorp
Amtshus indtil Krigens Udbrud 1864. Deltog i Krigen
som frivillig Officersaspirant. 1866 nedsatte han
sig som Advokat og Notar i Aabenraa og virkede her
til sin Død som Talsmand for den danske Befolknings
Interesser. Død efter flere Aars smertefuld Sygdom
7. Maj 1887 i Flensborg.

Danmark,  ill. Kalender for  1888.

<i>A. D. Jørgensen.</i>

</chapter><chapter name="Beldenak, Jens, s. Andersen (I, 242).">

<b>Beldenak, Jens,</b> s. Andersen (I, 242).

</chapter><chapter name="Below, Henrik, 1540-1606">

<b>Below, Henrik,</b> 1540-1606, var Ætling af en gammel
meklenborgsk Adelsslægt og blev født paa Godset
Klincken 6. Dec. 1540 af Forældrene Claus B. til
Klincken og Dorothea Golitz. Han blev opdraget i sit
Fædrenehjem, til han var 9 Aar gammel, 
da han blev sat i Skole i Güstrow. Her forblev han
dog kun et Aars Tid, men sendtes saa af Faderen til
Universitetet i Rostock. Efter at have studeret her i
3 Aar maatte han afbryde sine Studier, da hans Fader,
som sad med en meget talrig Børneflok, ikke længere
formaaede at bære Udgifterne ved hans Ophold ved
Universitetet. Af Naturen var han imidlertid saa rigt
begavet, at han siden paa egen Haand kunde fortsætte
sine Studier og navnlig erhverve sig stor Færdighed
i at tale og skrive Latin. Da han var 15 Aar gammel,
sendtes han til Hertug Albrecht af Preussen, som 1557
gjorde ham væragtig, hvorefter han tog Tjeneste blandt
Hertugens Landsknægte; men da den franske Konge det
følgende Aar hvervede Ryttere i Preussen i Anledning
af Krigen med Spanien, lod han sig ogsaa hverve og
gjorde den Sommers Felttog med; om Vinteren drog
han hjem til sin Fædrenegaard, hvor han blev til
1564, da han blev antagen som Hofsinde hos Hertug
Johan Albrecht af Meklenborg; dog tog han allerede
2 Aar efter Orlov og gik i kejserlig Tjeneste og
deltog under Grev Giinther af Schwarzburg i Krigen i
Ungarn mod Tyrkerne. Der fra vendte han tilbage til
Hertug Johan Albrecht, som 1568 gjorde ham til sin
Hofmarskal og Hofraad, i hvilken Stilling han blev
brugt til adskillige diplomatiske Sendelser. Ved en
saadan Lejlighed kom han 1573 til Danmark, hvor han
vandt Kong Frederik II's Gunst i saa høj en Grad,
at han, efter at have taget sin Afsked hos Hertugen,
1575 drog til Danmark. Her fik han strax Ansættelse
som Hofsinde, og inden Aaret var omme, gjorde Kongen
ham til sin Hofmarskal. Han satte sig nu ganske
fast i Kongens Gunst, saa at han ikke blot 1577 fik
en Forlening i Skaane (Ønnestad og Strø), men 2 Aar
efter kongeligt Gavebrev paa Spøttrup Gaard og Gods i
Salling, og da han samtidig tog sin Afsked fra Hove,
blev han forlenet med Koldinghus. Allerede 1581,
altsaa efter kun 6 Aars Ophold her i Landet, optoges
han i Rigens Raad, og da han havde trolovet sig med en
af Dronningens Jomfruer, Lisbet Lauridsdatter Skram
til Hastrup (f. 11. Jan. 1563), gav Kongen ham et
nyt Bevis paa sin Yndest ved at gjøre hans Bryllup
paa Koldinghus 10. Febr. 1583. 1584 ombyttede han
Kolding Len med Skivehus, som han beholdt til 1592,
da han blev Lensmand paa Hald, 1596 forflyttedes han
her fra til Tranekjær og Aaret efter til Kalø, som han
beholdt til sin Død. I alle disse Aar blev han jævnlig
brugt som Gesandt til fremmede Hoffer, til Skotland,
England, Meklenborg, Sachsen osv. 13. Nov. 1600 havde
han den
Sorg at miste sin Hustru, der havde skjænket ham
4 Sønner og 3 Døtre. Selv døde H. B. paa Spøttrup
7. Dec. 1606 og ligger begraven i Rødding Kirke.

N. L. Arctander, Ligprædiken over H. B. 
Danmarks Adels Aarbog 1888, S. 36 f.

<i>Thiset.</i>
</chapter>

<chapter name="Below, Marie, 1586-1651">
<b>Below, Marie,</b> 1586-1651. Denne lærde og fromme
Adelsfrue var født 25. Dec. 1586 paa Spøttrup i
Salling, Datter af ovfr. nævnte Rigsraad Henrik
B. og Fru Lisbet Skram, en ved Aand og Gudsfrygt
udmærket Kvinde. Begavet med et hurtigt Nemme og
med en brændende Lyst til Læsning og Studering
erhvervede Datteren sig allerede i en ung Alder en
boglig Dannelse, som var ganske ualmindelig. Latin
læste og skrev hun med Sikkerhed; i Græsk var hun
ikke ukyndig; det franske Sprog, hvori Kundskaben
den Gang var lige saa sjælden blandt Kvinder, som den
nu er almindelig, lærte hun sig selv. I sit 14. Aar
mistede hun sin Moder og kom nu til sin Mormoder,
Fru Maren Bille, sal. Laurids Skrams til Hastrup. Kun
18 1/2 Aar gammel blev hun 1605 gift med den 47aarige
Rigsraad Christian Holck til Bustrup, en af de mere
fremragende Adelsmænd i sin Tid. Hun var hans anden
Hustru. I deres 36aarige Ægteskab fødte hun ham 8
Børn, af hvilke de 6 døde før Faderen (d. 1641) og de
to sidste i voxen Alder før Moderen, saa hun til sidst
blev ene tilbage. Disse og og andre Sorger, særlig de
store Tab, Familien led ved Fjendernes Plyndringer,
først i den kejserlige Krig (1627-28) og siden ved
Svenskernes Oversvømmelse af Jylland (1644), bar hun
med Taalmodighed, i det hun trøstede sig ved sine
Studeringer, særlig af Bibelen, med hvilken hun var
i høj Grad fortrolig, og de latinske Klassikere. Hun
døde paa Lisbjærggaard ved Aarhus 9. Sept. 1651.

Schønau, Saml. af danske lærde Fruentimmer S. 27 ff. 
Kirkehist. Saml. 3 R. V, 718. 
Rørdam, Kbhvns Universitets Hist. 1537-1621 III, 481 ff.

<i>H. F. Rørdam.</i>
</chapter>

<chapter name="Bendeke, Claus, 1763-1828, Overrets-Justitiarius">
<b>Bendeke, Claus,</b> 1763-1828, Overrets-Justitiarius,
Søn af Sorenskriver, Kancelliraad Andr. B. (f. 1710
d. 1780 ell. 1781) og Amalia Margrethe Rosenkrantz
f. Lerche, født i Vangs Præstegjeld paa Hedemarken
3. Dec. 1763, var først Handelsinspektør i Grønland
og havde Titel af Kammerraad. 22. Dec. 1804 blev
han udnævnt til Amtmand over Hedemarkens Amt. Ved
Resolution af 26. Okt. 1813 truedes han med at blive
removeret fra denne Stilling, hvis han ikke inden 6
Maaneder bragte al sin Forsømmelse i Orden,

hvilket formodentlig er sket, da Truselen ikke
udførtes. 1814 mødte han paa Rigsforsamlingen paa
Ejdsvold som 1. Repræsentant for Hedemarkens Amt. 1816
udnævntes han til Assessor i Christianssands
Stiftsoverret, hvor han 1823 blev Justitiarius. Han
døde i Christianssand 28. (29.?) Maj 1828. -- B. var
gift med Magdalena Catharina Pihl, Datter af Provst
Abraham P., Sognepræst til Vang. Hun døde 1843.

Moe, Eidsvolds-Repræsentanter S. 22 f. 
Langes haandskr. Saml. i det norske Rigsarkiv.

<i>Yngvar Nielsen.</i>
</chapter>

<chapter name="Bendix, Victor Emanuel, f. 1851, Komponist og Pianist">
<b>Bendix, Victor Emanuel,</b> f. 1851, Komponist og
Pianist. Victor B., den yngste af 3 i den danske
Musikverden bekjendte Brødre, er født i Kjøbenhavn
17. Maj 1851, Søn af Grosserer Emanuel B. og Ida
Caroline f. Magnus. Allerede som Dreng forsøgte
han sig i større Kompositioner, kom senere paa
Kjøbenhavns Musikkonservatorium og uddannede sig især
under Aug. Winding til en dygtig Pianist. I Forening
med Ax. Liebmann stiftede han i 1872 Korforeningen
(atter opløst ved L.s Død 1876), var derefter i
2 Aar Solorepetitør ved det kgl. Theater og har
senere i en Aarrække medvirket ved Indstuderingen
af større Korværker i Musikforeningen, ligesom
han jævnlig har optraadt ved Koncerter som
Kammermusikspiller. Flere større Kompositioner af
ham, nærmest sluttende sig til den nyere tyske Skole,
ere udførte i Musikforeningen, Koncertforeningen og
Kapelsoiréerne: Davids 33. Salme for Kor og Orkester,
Op. 7 (1874), en Klavertrio i A-Dur, Op. 11 (1877), en
Suite for Orkester, Op. 15 (1881), «Fjældstigning»,
Symfoni i C-Dur, Op. 16 (1882), en Klaverkoncert
i G-Mol, Op. 17 (1884) og en Lystspilouverture,
Op. 19 (1886), af disse «Fjældstigning» og Trioen
tillige i Tyskland, hvor han, efter i 1882 at
have faaet det Anckerske Legat, opholdt sig i
længere Tid. Davids Salme, «Fjældstigning» og
Klaverkoncerten ere udkomne i Tryk; desuden har han
udgivet 4 Hæfter Sangkompositioner for 1 Stemme og
5 Hæfter Klaverkompositioner for 2 og 4 Hænder. I
1879 ægtede han Rigmor Stampe, Datter af Baron
Henrik S. til Stampenborg. -- <i>Otto Julius Emanuel
B.,</i> fornævntes Broder, er født 26. Juli 1845 og
uddannede sig under Chr. Schiemann til en dygtig
Oboist, i hvilken Egenskab han 1868 fik Ansættelse
i det kgl. Kapel. Tillige havde han med Flid dyrket
Klaveret og blev, efter at have studeret i Udlandet,
navnlig under Liszt (1872 og 1874), en meget dygtig
Pianist, der ofte optraadte som Koncertspiller. I
1880 drog han til 
Nordamerika, hvor han har virket som Koncertspiller
og som Lærer ved Konservatoriet i Boston. --
<i>Fritz Emil B.,</i> Broder til de 2 foregaaende,
er født 12. Jan. 1847. Han dyrkede under sin
Skolegang Violoncellen under F. Rauchs Vejledning,
tog, efter at være bleven Student i 1864, Undervisning
af Fr. Neruda og drog i 1866 til Dresden for
at uddanne sig under Fr. Grützmacher. I 6 Aar
opholdt han sig i Tyskland, havde forskjellige
Ansættelser i Meiningen og Kassel og optraadte som
Kammermusikspiller og Solist i disse og flere andre
Byer. Efter sin Hjemkomst i 1871 blev han ansat
som Violoncellist i det kgl. Kapel og har tillige
jævnlig optraadt som Koncertspiller. Et lille i Akts
Lystspil af ham, «Efter Prøven», opførtes i 1884 paa
det kgl. Theater.

H. W. Schytte, Musiklex.

<i>G. St. Bricka.</i>
</chapter>

<chapter name="Bendixen, Jacob, 1774-1849, Regnelærer">
<b>Bendixen, Jacob,</b> 1774-1849, Regnelærer. Født 28. Maj
1774 i Bomsted, Bredsted Amt, Søn af Skolelærer
Bendix Carstensen. Efter at være uddannet paa
Seminariet i Kiel blev han 1798 Hjælpelærer og 1806
«Skrivemester» (Førstelærer) ved St. Nicolai Skole i
Flensborg. Nedlagde 1846 sit Embede og døde 17. Juli
1849. Han udgav fra 1804 af forskjellige Regnebøger,
som holdt sig i almindelig Brug i Hertugdømmerne i
henved 50 Aar. To Gange gift.

Lübker u. Schrøder, Schlesw.-Holst.-Lauenb. Schriftsteller-Lex.
Alberti, dito. Schleswig-Holst. Schulblatt IX (1849) S. 417 ff.

<i>A. D.Jørgensen.</i>
</chapter>

<chapter name="Bendixen, Jacob Friedrich Martini, 1805-79, Rektor">
<b>Bendixen, Jacob Friedrich Martini,</b> 1805-79, Rektor. 
B. blev født 18. Jan. 1805 i Flensborg;
hans Fader var ovfr. nævnte Jacob B., Moderen hed
Catharina Marie f. Kuss. Han studerede Theologi
og Filosofi i Kiel og Berlin, tog 1832 theologisk
Examen paa Gottorp, blev 1833 Privatdocent i Kiel,
1835 Kollaborator i Flensborg, 1838 Rektor i Husum,
1844 Professor og 2. Lærer ved Gymnasiet i Altona,
1850 Direktor sammesteds, 1853 Rektor i Pløen,
tog sin Afsked 1869, døde 27. Nov. 1879. Han var
en anset Skolemand med alsidig Dannelse. Foruden
Programmer af filologisk Indhold, Digte og mange
Bidrag i Tidsskrifter har han skrevet en satirisk
Kritik af Forchhammers «revolutionårer Sokrates und
die gesetzlichen Athener» (Husum 1839) og udgivet
(1857) og oversat (1850-53) Hroswithas Komedier.

Alberti, Schlesw.-Holst.-Lauenb. Schriftsteller-Lex.

<i>S. B.  Thrige.</i>
</chapter>

<chapter name="Bendsen, Bende (Bendt), 1787-1875, frisisk Lingvist">
<b>Bendsen, Bende (Bendt),</b> 1787-1875, frisisk Lingvist, 
Søn af en Bonde i Risum i Slesvig,
født 10. Dec. 1787. Han udmærkede sig allerede i
Landsbyskolen og besluttede at hellige sig til 
Lærervirksomheden. Han blev ogsaa tidlig Underlærer i
Klixbüll (Klægsbøl) og kom i 1807 paa Seminariet i
Kiel, som han dog, uvist af hvad Grund, forlod Aaret
efter. Han blev nu Huslærer i Odense i 3 Aar. I 1812
oprettede han en privat Skole i Ærøskjøbing, hvor han
levede næsten uafbrudt i 63 Aar. Han var to Gange
gift og havde en Søn, som døde før ham. Allerede i
Odense fik han Smag for den den Gang moderne Syslen
med dyrisk Magnetisme og rejste jævnlig omkring i
Landet som Magnetisør; han har ogsaa offentliggjort
en Mængde Afhandlinger og Smaaskrifter om Magnetisme
(se Erslew, Forf. Lex.). Han beskæftigede sig
ogsaa med Oldgranskning og har skrevet om Ærøs
Oldtidsminder («Berichte der Kieler ant. Ges.» I og
IV). Hans største Fortjeneste er dog hans Arbejde
om det frisiske Sprog. Allerede i 1824 havde han
indsendt en Afhandling om det nordfrisiske Sprog til
Videnskabernes Selskab i Kjøbenhavn (Manuskr. findes
paa Universitetsbibl.), hvorfor han fik udbetalt et
Honorar; men uagtet den blev undersøgt og rosende
bedømt af flere, til Dels berømte Videnskabsmænd
som Rask («Frisisk Sproglære» S. 23), Engelstoft,
Molbech, ja endog af Jacob Grimm, forblev den dog
utrykt, indtil han i en ældre Alder (1852) fik den
Idé at sende det omarbejdede Manuskript til Prof. de
Vries i Leiden, som selv besørgede det udgivet under
det hollandske Videnskabernes Selskabs Auspicier; det
udkom i Leiden 1860 under Titel: «Die nordfriesische
Sprache nach der Moringer Mundart, zur Vergleichung
mit den verwandten Sprachen». Desuden har B. skrevet
nogle tyske og frisiske Digte, som dog for det meste
ere utrykte. Han døde 88 Aar gammel paa Fattiggaarden
i Ærøskjøbing 17. Dec. 1875.

Zeitschr. der Gesellsch. für Schlesw.-Holst.-Lauenb. Gesch. VII, 333 ff.

<i>C. A. Nissen.</i>
</chapter>

<chapter name="Bendtsen, Bendt,</b> 1763-1830, Rektor">
<b>Bendtsen, Bendt,</b> 1763-1830, Rektor, fødtes
3. Febr. 1763 i Frederiksborg, ved hvis Latinskole
hans Fader, Mag. Poul B. (f. 1723 d. 1789), da
var Konrektor og senere blev Rektor; hans Moder
hed Anna Gjertrud f. Simonsen. Undervist først i
Hjemmet og siden (fra 1774) i Skolen kom han 1780 til
Universitetet, hvor han tog Artium med Udmærkelse og i
de næste 5 Aar sine øvrige Examina med Laud. (store
Filologicum 1782, theologisk Attestats 1785). I
Begyndelsen af 1786 kom han ind paa Borchs Kollegium
og skrev der sin første Disputats; i Marts 1787 drog
han med Rejsestipendium til det da meget berømte og
af mange fremmede besøgte Universitet i Gøttingen,
hvor han blev til Okt. 1789. Væsentlig drev han 
theologiske Studier, og hans Disputats for den
filosofiske Doktorgrad, som han forsvarede i
Sept. 1789 med megen Ros, behandlede et bibelkritisk
Æmne; men han hørte dog ogsaa flittig Filologen
Heynes og andres Forelæsninger. Efter sin Faders
Død i Okt. 1789 ilede han hjem, søgte og fik hans
Plads og var saa Rektor i Frederiksborg til sin
Død, 16. Dec. 1830; Professortitelen erholdt han
1811, og 1823 blev han Medlem af Videnskabernes
Selskab. 20. Sept. 1792 ægtede han Anna Henriette
Dorothea Goos (f. 2. Maj 1773 d. 11. Jan. 1840),
Datter af Slotsforvalteren A. J. G.; af deres mange
Børn blev Sønnen C. H. A. B. efter Faderens Død Rektor
i Ribe. -- B. var Skolemand med Liv og Sjæl og vandt
(ved Siden af Oluf Worm i Horsens) et anset Navn som
Rektor og Lærer, saa at hans Skole blomstrede stærkt,
navnlig i de første 20 Aar. Hans mere end almindelig
frie Blik viser sig i, at han optog Tysk og Fransk som
Undervisningsfag, endnu før det blev lovbefalet ved
Skolereformen 1806, og at han anbefalede Kommissionen,
som forberedte denne, ogsaa at optage Svensk,
Naturhistorie og især Gymnastik. Foruden Fransk,
hvori han udgav en lille Syntax 1810, underviste han
selv væsentlig i de gamle Sprog i øverste Klasse,
og hans Disciple rose meget hans omhyggelige og
baade intellektuelt og moralsk lærerige Gjennemgang
af de foresatte Pensa heri, hvorimod de anke over,
at hans Overhøring var noget mangelfuld. Han
var af et overmaade mildt og kjærligt Sind, og de
Disciple, som vilde fremad og viste Lyst og Anlæg til
Selvvirksomhed, var han altid beredt til at hjælpe paa
enhver Maade. Paa den anden Side gjorde hans bløde
Karakter hans Skolestyrelse noget svag, saa at der
herskede forskjellig Uorden blandt Lærerpersonalet og
Eleverne. Som Videnskabsmand udrettede han ikke meget,
i det han selv manglede en strængt videnskabelig
Skole, ikke var noget fremragende Geni og desuden
var aldeles optaget af sin Lærergjerning og ikke
fri for økonomisk Tryk; dog har han i Tiden 1808-19
i Tilknytning til Begivenheder i Skolen eller i
den ydre Verden skrevet en Række Skoleprogrammer
med Monografier over filologiske Æmner, som
fortjene at paaagtes for den deri fremtrædende
Kundskabsrigdom og klare Fremstilling. 

Danske Samlinger V.
Madvigs Livserindringer S. 58 ff. 
Progr. fra Frederiksborg Skole 1874.
Erslew, Forf. Lex.                            

<i>M. Cl. Gertz.</i>
</chapter>

<chapter name="Bendz, Carl Ludvig,</b> 1797-1843, Officer og Mathematiker">
<b>Bendz, Carl Ludvig,</b> 1797-1843, Officer og Mathematiker.
B., Søn af Borgmester i Odense Lauritz Martin B. og Regine 
Christence f. Bang, altsaa Broder til Anatomen,
Lægen og Maleren, der alle nævnes ndfr., er født
4. Jan. 1797 i Odense. Han blev 1809 Artillerikadet,
1813 Sekondlieutenant, 1820 Premierlieutenant og 1829
Kapitajn. Han fulgte med de danske Kontingenter ned i
Tyskland efter Kielerfreden og Napoleons Tilbagekomst
fra Elba. Derefter laa han i Garnison i Rensborg,
hvor han særlig gav sig af med Brovæsenet. For at
studere dette, af hvis Udvikling i vor Armé han ogsaa
senere har Fortjenester, var han i 1828-29 i Paris og
Strasburg. Umiddelbart efter sin Hjemkomst sendtes
han atter til Frankrig for at gjøre sig bekjendt
med det militære Undervisningsvæsen, særlig med
Ecole polytechnique. Han havde derefter en meget
væsentlig Andel i Organisationen af vor efter det
nævnte Mønster indrettede militære Højskole (1830),
hvis første Lærer han var i Mathematik og Mekanik.

Grundlaget for hans Forelæsninger meddeltes,
efterhaanden som de skrede frem, i lithografiske
Aftryk og ere 1838 trykte som Manuskript i «Ledetraad
ved Undervisningen i den mathematiske Analyse
og rationelle Mekanik». Om end dette Arbejde paa
Titelen siges at være udarbejdet efter forskjellige
Forfattere, vidner det dog om B.s store Dygtighed
og Begavelse og vistnok om en ikke ringe Grad af
Selvstændighed. Saaledes overraskes man ved i et
Arbejde fra 1838 at træffe Mekanikken inddelt
efter Ampéres i 1834 fremsatte Forslag, i det
en abstrakt Bevægelseslære gaar forud for Statik
og Dynamik. B. skal have været en fortrinlig og
vækkende Lærer, især for dem, der havde Anlæg for
Mathematik. Selv besad han en beundringsværdig
Hurtighed og Sikkerhed i Tilegnelsen, men følte
ingen Drift til Produktion. I 1834 blev han Medlem
af Videnskabernes Selskab.

B. ægtede i 1829 sin Kusine Augusta Wilhelmine
Jacobsen, Datter af Skibsmægler J. A. J. i Kjøbenhavn;
hun overlevede ham (d. 1844). Han var en Ven af
Mathematikeren v. Schmidten og af den senere Politiker
Tscherning. Han døde 7. Okt. 1843.

Videnskabernes Selskabs Oversigt 1844, S. 42 ff.
Erslew, Forf. Lex.

<i>H. G. Zeuthen.</i>
</chapter>

<chapter name="Bendz, Henrik Carl Bang, 1806-82, Anatom">
<b>Bendz, Henrik Carl Bang,</b> 1806-82, Anatom.
B. blev født 15. Febr. 1806 i Odense som yngste Broder
til den foregaaende og de to følgende. Han blev
Student fra Odense 1824, tog kirurgisk Examen 1830
og medicinsk Examen samme Efteraar. Det følgende
Aar var han en Tid lang Hjælpelæge i Store Heddinge
under en tyføs Koldfeberepidemi, fungerede i øvrigt
som Bataillonskirurg ved 
2. Livregiment i Kjøbenhavn, indtil han i Dec. 1831
blev ansat som Reservelæge ved St. Hans Hospital
paa Bistrupgaard paa det Tidspunkt, da man, for at
tilvejebringe en grundig Afskaffelse af den gamle
inhumane Behandling af de sindssyge, paa en Gang
afskedigede hele Lægepersonalet der nede. Her virkede
han i henved 6 Aar, dog med Afbrydelse af en toaarig
Udenlandsrejse, indtil han 1837 blev kaldet til Lærer
i Anatomi og Fysiologi ved Veterinærskolen. Efter
Flytningen til Veterinær- og Landbohøjskolen 1858 var
han tillige i nogle Aar Lærer i Zoologi. I 1869-70
og en Del af 1872 var han konst. Direktør for denne
Anstalt.

Under hele sit lægevidenskabelige Studium havde
B. følt sig mest tiltrukken af Naturvidenskaberne og
især da af Anatomien og Fysiologien. De udmærkede
Lærere i Naturvidenskaberne, som Universitetet
den Gang besad, drog han fuld Nytte af, og i
det han allerede den Gang følte, at Menneskets
Anatomi og Fysiologi kun rigtig kunne forstaas
ved Sammenligning med Dyrenes, begyndte han
tidlig paa komparativ-anatomiske Studier, hvorved
han knyttedes nøje til den berømte Zootom Ludvig
Jacobson. Efter hans Tilskyndelse indsendte B. 1831 en
anatomisk Monografi over den almindelige Havesnegl
(Helix nemoralis) til Videnskabernes Selskab,
som herfor skjænkede ham sin Sølvmedaille, Derpaa
kastede han sig over Studiet af Nervesystemet hos
Hvirveldyrene. Frugterne heraf bleve for en Del
nedlagte i hans Dissertationer for Licentiat- og
Doktorgraden 1833 og 1836, 2 omhyggelige anatomiske
Undersøgelser over nogle af Hjærnenerverne hos
Mennesket og Hvirveldyr («de anastomosi Jacobsonii
et ganglio Arnoldi» og «de connexu inter nervum vagum
et access. Willisii»).

Under den med offentlig Understøttelse foretagne
Udenlandsrejse (1833-35) var det ogsaa især komparativ
Anatomi, han studerede i Berlin og Paris. Men denne
Rejse, under hvilken han tillige besøgte Østerrig
og Schweits og opholdt sig flere Maaneder i Italien,
blev ogsaa af stor almindelig Betydning for ham ved at
styrke hans Sans for Naturiagttagelse, samtidig med
at hans Skjønhedssans udvikledes ved Betragtningen
af Sydens herlige Kunstværker.

Det var selvfølgelig hans varme Interesse for
Naturvidenskaberne og især den komparative Anatomi,
der bevægede ham til at modtage en Lærerstilling
ved Veterinærskolen, et Skridt, der sikkert ikke
kostede saa lidt Overvindelse. Alt, hvad der hørte
til Dyrlægevæsenet, betragtedes nemlig den Gang endnu
mere end nu som værende af en betydelig lavere Art
end de tilsvarende
Discipliner i den menneskelige Medicin, og den danske
Veterinærskole var tilmed den Gang i en kjendelig
Forfaldsperiode. Desto mere var der at udrette for
en energisk og talentfuld Mand som han, og B. kunde i
sit Livs Aften med berettiget Stolthed se tilbage paa
Resultatet af sit Arbejde. Hans Betydning for Skolen
og for Dyrlægestanden har været meget stor. Faa
have været saa højt skattede som Lærere og færre
vistnok med mere Grund. Han var som skabt til denne
Virksomhed. Hans Fremstilling var klar, elegant og
anskuelig, og han besad en næsten enestaaende Evne
til at støtte den ved under Foredraget at henkaste
fortrinlige Afbildninger paa Tavlen. Men hans Foredrag
var tillige i ualmindelig Grad fængslende og rev
Tilhørerne med sig, fordi han selv var i højeste
Grad opfyldt af Kjærlighed til sit Æmne, af Glæde,
ja Begejstring over dets Skjønhed. Dette stod i nøje
Sammenhæng med hans hele Naturopfattelse. Han havde
altid Blikket særlig opladt for den fysiologiske
Betydning af enhver given Legemsform og forfaldt
derfor ikke som mange af Datidens Anatomer til en tør,
rent deskriptiv Fremstilling, men fik altid Plads til
at fremhæve den nøje Forbindelse mellem Legemsdelenes
Form og deres Funktion. De talrige Ændringer, som
det samme Organ undergaar hos de forskjellige Husdyr,
indbøde særlig til en saadan Fremstilling og bidroge
til at give den Liv og Anskuelighed.

Ogsaa uden for sit eget Fag virkede han stadig for at
bringe Skolen og Dyrlægevæsenet fremad. Oprettelsen
af det veterinære Sundhedsraad og flere andre
nyttige Foranstaltninger vare saaledes hans Værk,
og gjennem «Tidsskrift for Veterinærer», som han
stiftede 1851 sammen med Bagge, har han i en lang
Aarrække virket meget for at berige Dyrlægernes
Kundskaber. -- Men ogsaa for langt videre Kredse,
nemlig for hele Landbostanden, har hans Virksomhed
haft Betydning ved den væsentlige Andel, han har haft
i Oprettelsen af en højere Undervisningsanstalt for
de Landbruget vedrørende Fag. Opfyldt, som han var,
af Naturvidenskabernes Aand ønskede han, at Kundskab
til Naturens Husholdning skulde trænge saa dybt ned i
Folket som muligt. «Der er intet Foretagende, ingen
Levevej», skriver han i 1852, «som gaar ud paa at
behandle Gjenstande eller Frembringelser af Naturen,
uden at de kunne hente Oplysninger fra en eller anden
Gren af Naturvidenskaberne, en Sandhed, der har en
desto dybere Betydning, som det langt overvejende
Flertal af Folket direkte lever af sin Virken med
Naturgjenstande .... Men desuden fordrer Nutiden
til almindelig Dannelse en vis Indsigt i
de almindeligste Naturlove og de vigtigste
Naturgjenstande, ikke alene for at man som
Menneske kan forstaa den Natur, hvori man lever,
men ogsaa fordi denne Kundskab danner Aanden og
vækker Selvtænkningen paa en ejendommelig Maade og
aabner Øjet for en Verden, hvis Omfang og Rigdom
overgaar alt, hvad der kan bydes det ad anden
Tænkningens Vej.» -- Der havde den Gang allerede
længe været følt Trang til Indretningen af en højere
naturvidenskabelig Undervisning for Landbrugere,
men der var hidtil kun gjort alt for lidet; vel var
der ved Polyteknisk Læreanstalt ansat en Docent
i Landøkonomi (B. S. Jørgensen), men det herved
tilvejebragte Kursus kunde kun omfatte nogle Sider af
de for Landmanden vigtige Fag, medens han for alt,
hvad der vedrørte Husdyrholdet, var henvist til at
søge privat Vejledning ved Veterinærskolen. B. fik
nu den Tanke at benytte den Lejlighed, som den i
høj Grad paatrængende Udvidelse og Omdannelse af
Veterinærskolen frembød, til at forbinde denne Anstalt
med Undervisningsanstalter for de nærbeslægtede Fag,
som alle dreje sig om Anvendelse af Naturvidenskaberne
i Jordbrugets Tjeneste. Sine Tanker i den Retning
fremsatte han i nogle Artikler i «Fædrelandet» 1852 og
1853. Hans første Plan var dog langt mere omfattende,
saaledes at den første Artikel handlede om Oprettelsen
af et naturvidenskabeligt Universitet, i det han
tænkte at forene den ovennævnte Undervisningsanstalt
med det naturvidenskabelige og medicinske Fakultet
ved Universitetet, med Polyteknisk Læreanstalt,
den militære Højskole, Navigationsskolen og en
Undervisningsanstalt for Farmacevter. Denne Plan
vandt, som man kunde vente, ingen Tilslutning, men
derimod gav den Plan, han næste Aar fremsatte, om at
forene med Veterinærskolen en Undervisningsanstalt
for Landbrugere, Havebrugere, Forstmænd og Landmaalere
Stødet til, at der af Indenrigsministeriet i 1854 blev
nedsat en Kommission med daværende Professor E. Fenger
som Formand og i øvrigt bestaaende af B., Prosch,
B. S. Jørgensen og Wegge til at drøfte og gjøre
Forslag om «Veterinærskolens Udvidelse til en Anstalt,
hvorved samtlige de Veterinær- og Landbovæsenet
vedkommende Discipliner foredroges». Denne Kommissions
Betænkning blev forelagt Rigsdagen, hvorefter Loven
af 8. Marts 1856 om Oprettelsen af Veterinær- og
Landbohøjskolen udgik. -- Landbohøjskolens Oprettelse
var B. en overordentlig Glæde; han elskede denne
Anstalt og omfattede alt, hvad der vedrørte den,
med den største Interesse. Hvor var han glad,
naar han viste en sin store, smukke Dissektionssal
og det smukke anatomiske Musæum!

B. var en overordentlig flittig Mand, og
hans litterære Virksomhed er forholdsvis meget
betydelig. I 1846-47 udgav han et stort Værk (646
S. med 7 Tavler), «Haandbog i den almindelige Anatomi
med Hensyn til Mennesket og Husdyrene» dvs. Læren om
Vævenes mikroskopiske Bygning; dette Værk var bygget
paa selvstændige, grundige Undersøgelser og gav en
fortrinlig Fremstilling af Datidens histologiske
Anskuelser. I 1850 udgav han det første Hæfte af et
stort Værk, «Icones anatomicæ vulgarium Danicorum
mammalium domesticorum», der skulde indeholde
Afbildninger med Textforklaring af de danske
Huspattedyr. Dette Hæfte omhandlede kun Knoglerne
og indeholdt en Mængde fortrinlige Afbildninger,
men Værket var anlagt efter en alt for kostbar Plan
og blev ikke fortsat.

Hans Hovedværk, hvori han har nedlagt Resultatet af
største Delen af sit Livs Arbejde, er hans «Haandbog
i den fysiologiske Anatomi af de almindelige danske
Huspattedyr», udgivet i 4 tykke Bind 1853-76. Dette
betydelige, i mange Henseender udmærkede Værk er helt
igjennem bygget paa hans egne anatomiske Undersøgelser
og vil som saadant til alle Tider bevare stor Værdi,
om det end maa siges at være anlagt efter en med
Hensyn til dets praktiske Anvendelse alt for stor
Plan. I saa Henseende er det ogsaa til stor Skade,
at Bogen ikke er forsynet med Afbildninger. Hans
mindre Lærebog i Anatomi og Fysiologi, særlig
beregnet til Brug for Landmænd, «Kort Fremstilling
af de almindeligste danske Huspattedyrs Bygning og
Liv» (306 S.), er udkommen i 4 Udgaver (1858-81)
og forsynet med mange overmaade smukke Afbildninger
efter Forfatterens Tegninger. Denne Bog er oversat
paa Tysk.

Naar B.s Navn langt fra var saa bekjendt i Udlandets
videnskabelige Verden, som det fortjente, laa det
vistnok for en stor Del deri, at han hele sit Liv
igjennem havde arbejdet med den Plan for Øje at
skabe et stort Værk, der omfattede Husdyrenes hele
Anatomi og Fysiologi, og derved blev hindret i at
fordybe sig i Specialstudier, hvorved man har mere
Udsigt til at gjøre Saadanne Opdagelser, der vække
Opsigt. De talrige smaa Forskninger, hvis Resultater
nedlægges i en Haandbog, have langt mindre Udsigt
til at skaffe videnskabelig Berømmelse, -- især da,
naar Haandbogen ikke er skreven paa en af de store
Nationers Sprog. Vare B.s Arbejder i sin Tid blevne
oversatte paa Tysk, er
der næppe Tvivl om, at de vilde have vundet almindelig
Anerkjendelse og Udbredelse.

Ydre Anerkjendelse savnede han ikke. Allerede
1840 blev han optagen i Videnskabernes Selskab og
senere i flere indenlandske og ogsaa udenlandske
Selskaber; han blev Professor, Etatsraad og
ved sin Afskedigelse 1880 Konferensraad, fik
Fortjenstmedailler fra Sverige og Rusland for sine
«Icones anatomicæ», fik flere Ordensdekorationer og
blev ved Universitetets Firehundredaarsfest Æresdoktor
i det mathematisk-naturvidenskabelige Fakultet. Ved
sit 25 Aars Jubilæum 1862 hædredes han af Medlærere
og Elever ved en smuk Fest og en Hædersgave, og efter
hans Afgang fra Højskolen indsamlede hans gamle Elever
en Sum, for hvilken en af Peters udført Marmorbuste
af ham blev anskaffet og efter hans Død opstillet
paa Landbohøjskolen.

B. beholdt en udmærket Helbred og en usædvanlig
Arbejdsevne lige til sine sidste Aar, da han
begyndte at lide af Stær, som til sidst gjorde ham
helt blind. Han døde 8. Sept. 1882 af Følgerne af et
apoplektisk Tilfælde, som var indtraadt 14 Maaneder
forud. B. ægtede 1838 Henrise Necoline Drebolt,
som overlevede ham et Par Aar. Hun var Datter af
Malermester, senere Toldassistent D. i Kjøbenhavn.

Levnedsbeskrivelser af de ved Kbhvns Universitets Firehundredaarsfest promov. Doktorer S. 7 ff. 
Illustr. Tid. 1882, Nr. 1200.
Tidsskrift for Veter. 1882, S. 220 ff.
Erslew, Forf. Lex.

<i>B. Bang.</i>
</chapter>

<chapter name="Bendz, Jacob Christian,</b> 1802-58, Læge">
<b>Bendz, Jacob Christian,</b> 1802-58, Læge,
Broder til de to foregaaende og den efterfølgende, blev født i
Odense 20. Marts 1802, dimitteredes fra den derværende
Skole 1819 og tog kirurgisk Examen 1825. 1827-29
studerede han i Udlandet, og derefter var han i nogle
Aar Reservekirurg ved Akademiet og ved Frederiks
Hospital samt Læge ved den militære Højskole. 1833
blev han Regimentskirurg. Hans levende Interesse
og Begavelse for Kirurgien gav sig tidlig Udtryk i
Litteraturen, saaledes i Afhandlinger i «Journal for
Medicin og Kirurgi», hvoraf han i nogen Tid (1833)
var Medredaktør, og i hans Doktordisputats (1836). Han
var ogsaa (1832) en af de «tre Læger», der rejste
en meget skarp og nærgaaende Kritik mod Professor
Gundelach Møller i Anledning af dennes «Aarbog for
det kgl. Frederiks Hospital», og det stridbare Sind,
han her gav Beviser paa, forlod ham heller ikke i
hans senere praktiske og litterære Virken. 1838 fik
han den officielle videnskabelige Anerkjendelse at
blive titulær Professor, og 1843 
blev han Overlæge i Armeen. Ogsaa som praktisk
Militærlæge kom han hurtig til at indtage en
fremragende Plads, var virksomt Medlem af en 1847
nedsat Kommission til en bedre Organisation af Armeens
Sundhedsvæsen og blev ved Krigens Udbrud næste Aar
Korpsstabslæge. Med Opbydelse af alle sine Kræfter
søgte han at udfylde denne saa vigtige og ansvarsfulde
Post, men Opgavens store Vanskeligheder i Forbindelse
med en vis urolig og mindre vel overvejet Færd, som
han af og til gjorde sig skyldig i, voldte en Del
Utilfredshed med hans Administration, navnlig fra
de underordnede Lægers Side, medens han derimod hos
de øverste Myndigheder fandt Medhold og fuldstændig
blev frifunden for de Beskyldninger for Malkonduite,
der navnlig efter Slaget ved Fredericia rettedes mod
ham; han vedblev at beklæde sin overordnede Post
til Krigens Slutning. 1848-53 var han Medudgiver
af «Hospitals-Meddelelser». Da den ondartede
ægyptiske Øjensygdom i 1853 begyndte at brede sig
i Garnisonerne, tog han med sin sædvanlige Energi
fat paa Bekæmpelsen deraf; han arbejdede ikke alene
rent praktisk derpaa, men fordybede sig tillige
i videnskabelige ofthalmologiske Studier, ligesom
han ogsaa med Iver deltog i den store ofthalmologiske
Kongres i Brüssel 1857 og nød den Udmærkelse at blive
en af dennes Vicepræsidenter. Men ogsaa hans Virken
paa dette betydningsfulde Felt blev vanskeliggjort
ved en af forskjellige af hans Kolleger rejst skarp
Kritik af hans hele Standpunkt og Færd, der vistnok
frembød Blottelser ved den Ensidighed og hensynsløse
Heftighed, som i tiltagende Grad kom til Syne hos ham,
og som navnlig prægede hans næsten lige til hans Død
(12. Sept. 1858) energisk og utrættelig fortsatte
litterære Kamp for hans Opfattelse af Sygdommen. --
Hans Hustru var Christiane Sophie f. Waagepetersen,
Datter af Etatsraad, Hofvinhandler W.


Smith og Bladt, Den danske Lægestand, 4. Udg. 
Hospit.-Tidende I, 81 ff. 
Tidsskrift f. Krigsvæsen 1858, S. 310 ff.

<i>Jul Petersen.</i>
</chapter>

<chapter name="Bendz, Vilhelm Ferdinand, 1804-32, Maler">
<b>Bendz, Vilhelm Ferdinand,</b> 1804-32, Maler.
V. B., en Broder til de tre foregaaende, var født i Odense
20. Marts 1804. Da han havde mere Lyst til Tegning
end til Studeringer, blev han taget ud af Odense
lærde Skole og sendt til Kjøbenhavn, hvor han under
C. F. Hansens Vejledning skulde være uddannet til
Bygmester, men han foretrak at gaa paa Tegneskolen for
Malere. Det var dog først, da han i C. V. Eckersbergs
Malerstue fik Penselen i Haanden, at hans Talent kom
til Udbrud. En Konkurrence om 
Guldmedaillen (1825) lykkedes ikke, og han besluttede
nu at hellige sig Portræt- og Genremaleriet, der
laa hans Natur nærmere, thi hvor kraftig hans Talent
end udviklede sig i Retning af Finhed i Tegning og
ualmindelig Sans for Farvevirkningen og den maleriske
Anordning, synes han, trods sin livfulde Natur, at
have savnet Opfindelsesevne eller Anlæg for at give
en Handling, en «Fortælling» i sine Billeder. Hans
første Arbejder, Portræt af Pastor Hornsyld (1825),
«Modelskolen paa Kunstakademiet», «En ung Kunstner
(Blunck) betragtende en Skitse i et Spejl» og endelig
det største af dem, «En Billedhugger (Medaillør
C. Christensen), der arbejder efter den levende
Model», de 3 sidstnævnte i den kgl. Malerisamling, ere
umiddelbare Virkelighedsbilleder, de 2 sidste ligefrem
Portrætter, forestillende vedkommende i deres daglige
Virksomhed. Hans udprægede Sans for Farven førte ham
til en vis Forkjærlighed for det kunstige Lys, og
af de faa Billeder, som ere offentlig tilgængelige,
gjengive de 2 Lampebelysning, «Modelskolen» og det
fra Rejsen hjemsendte «Fincks Kaffehus». Efter at
han havde malet en Del Portrætter, som oftest i
Legemsstørrelse, eller omhyggelig sammenstillede
Portrætgrupper, anbefalede Akademiet ham nemlig
saa varmt til at rejse med kgl. Understøttelse,
at han i 1831 opnaaede en saadan og kunde ile til
Rejsens første Maal, München, hvor han opholdt sig
et helt Aar. Afskeden fra Hjemmet og hans forlovede,
Marie Raffenberg, en Søster til afd. Etatsraad R.,
dæmpede et Øjeblik hans sprudlende Livslyst, men
den blussede snart op igjen i det friske Samliv
med muntre Kunstfæller i München, og de Breve,
han skrev til Hjemmet, strømmede over af livlig
Meddelsomhed. Hovedfrugten af hans Virksomhed der er
hans sidste større Arbejde, «Kunstnernes Bord i det
Finckske Kaffehus». Det er en stor Samling heldig
grupperede og vel trufne Portrætter af samtidige
Kunstnere i en med megen Skjønhedssans og Virkning
gjennemført Aftenbelysning (udst. 1834, Thorvaldsens
Mus.). Om Efteraaret rejste han over Tyrol til
Italien; i Venedig følte han sig syg, men rejste
dog videre med Vennen Blunck, som han traf der. I de
første Dage af Nov. kom han til Vicenza og døde der
14. Nov. 1832, endnu ikke fyldt 29 Aar. Kunstakademiet
havde Grund til at beklage det uerstattelige Tab, den
danske Kunst havde lidt ved hans Død, thi hans faa
Billeder, skjønt for en Del «Ungdomsarbejder», bare
et saa levende Præg af sund Naturopfattelse, af Blik
for Farvens ejendommelige Liv, for Reflexernes Spil,
at enhver Gjengivelse, i sin simple Portrætlighed,
blev til ægte Kunst under
hans Haand, og de have udøvet og udøve stadig ikke
ringe Indflydelse paa den unge, som med Begejstring
for sit Kald kaster Blikket tilbage paa Forgængeres
Studier.

Danske Samlinger 2. R. I, 313 ff.
Weilbach, Konstnerlex. 
Gæa 1845, S. 341.

<i>Ph. Weilbach.</i>
</chapter>

<chapter name="Benedicht, Laurens,</b> --1573--, Bogtrykker">
<b>Benedicht, Laurens,</b> --1573--, Bogtrykker.
Naar og hvor han er født, vides ikke, og første Gang,
hans Navn forekommer, er formentlig paa en lille Bønnebog fra
1552, prentet i Kjøbenhavn af L. B. Han synes at
have erhvervet sig den i 1559 afdøde kjøbenhavnske
Bogtrykker Hans Vingaards Bogtrykkeri, thi paa en af
B. i 1561 trykt Bog hedder det, at den er trykt i
Hans Vingaards Arvingers Officin; en anden Bog fra
samme Aar giver den Oplysning, at den er prentet
af L. B. «udi det nye Klosterstræde», hvor Hans
Vingaards Bogtrykkeri var. Det er i det hele en stor
Række Skrifter, der ere udgaaede fra B.s Presser,
og han er bleven kaldt «den dygtigste Bogtrykker,
Kjøbenhavn havde i det 16. Aarhundrede». I flere
af hans Bøger findes efter Datidens Forhold ganske
dygtige Træsnit, og hans Bogtrykkeri synes i det hele
at have været godt forsynet, kun havde det, mærkelig
nok, ikke hebraiske Typer. Af de hos ham trykte Bøger
forlagde han en Del selv, saaledes baade Salmebøger og
Folkebøger om f. Ex. Persenober, Griseldis osv. 1564
blev han til Fremme for sin Virksomhed fritagen
for al Byens Skat, Sise og Tynge, og 1565 fik han
et mærkeligt Privilegium, hvorefter han «alene og
ingen anden maa og skal fri, ubehindret prente alle
de Bøger, latine, danske og tyske, som her udi Riget
udgaar og prentes skulle». En saadan Eneret kom dog
ikke i Virkeligheden til at existere, hvad bl. a. kan
ses deraf, at han ikke er den eneste, der trykker
for Universitetet. Han trykker for det 1563-73 og
derefter ogsaa i 1584, men i Mellemtiden træffes andre
Bogtrykkere. Af hans Fortale til Joh. Spangenbergs
«Ægteskabs Ordens Spejl og Regel» (1601) ses det,
at han paa sine gamle Dage opholdt sig i Roskilde,
hvor han havde et Vikarie, og af Fortalen til en af
den flittige Præst og Litterat Rasm. Hansen Reravius
i 1569 udgiven Bog ses det, at han og B. vare Svogre,
han takker sin Svoger for beviste Velgjerninger. Det
er blevet udtalt som en Formodning, at den her
omhandlede L. B. maatte deles i en ældre (d. o. 1580)
og en yngre, men en saadan Delinger i og for sig næppe
nødvendig, én Mand kan godt virke som Bogtrykker i
50 Aar. L. B. har formentlig haft en Søn Benedict 
Laurensen (Benedictus Laurentii), der nævnes som
Bogtrykker i Kjøbenhavn fra 1590 til 1610.

C. Nyrop, Den danske Boghandels Hist. I, 118 ff. 126. 
Rørdam, Kbhvns Universitets Hist. 1537-1621 II, 240 f. 
677 ff. IV, 207 ff.

<i>Nyrop.</i>
</chapter>

<chapter name="Benedict,</b> --1086, uægte Søn af Svend Estridsen">
<b>Benedict,</b> --1086, uægte Søn af Svend Estridsen.
B. sluttede sig nøje til sin Broder Kong
Knud og indtog en høj Plads i hans Hird. Ligesom
han var ved Kongens Side, da denne straffede
Blod-Egil, saaledes stod han ham djærvt bi under
Forhandlingerne med de oprørske jyske Bønder. Til
sidst led han ogsaa Døden ved sin Broders Side
under Kampen 10. Juli 1086. Kongen var med sine
Mænd fra Kongsgaarden i Odense tyet ind i Albani
Kirke; den stærktbyggede B. stillede sig op midt
i Kordøren og forsvarede tappert Indgangen. Længe
holdt han og hans Fæller Stand, men da blev Kong
Knud ramt af et gjennem Vinduet kastet Spyd; han
omfavnede og kyssede sin Broder og afventede Døden
liggende foran Alteret. B. kastede nu sit Skjold,
greb Sværdet med begge Hænder og banede sig Vej
til Kirkedøren, hvor Bønderne overvældede ham og
senere lemlæstede Liget. Enkelte nyere Forfattere
have antaget, at B. af Folket er bleven æret som
Helgen, og at et sølvbeslaget Skrin, der er bevaret
i St. Knuds Kirke sammen med St. Knuds Helgenskrin,
skulde indeholde hans Skelet. Den første Antagelse
er dog næppe rigtig; med Hensyn til det nævnte Skrin
hævde andre Forfattere, at det indeholder Levninger
af St. Alban, Odense Bys tidligste Skytshelgen.

Suhm, Hist. af Danmark IV.
Helgenskrinene i St. Knuds Kirke i Odense, 1886.
Aarbøger f. nord. Oldkyndighed 1886-87.

<i>Johannes C. H. R. Steenstrup.</i>
</chapter>

<chapter name="Benkestok, Thrond, --1558">
<b>Benkestok, Thrond,</b> --1558. Han er formentlig født i
1490-Aarene og var Søn af Thord Throndsen B., der
i Anetavler skrives til Haraldsejd (i Skjolds Sogn
i Ryfylke); hans Moder kaldes snart Sigrid Urup og
snart Anna Fleming, begge Dele vistnok urigtig. Meløen
i Rødø Sogn (Helgeland) var hans Arvegods, hvorom han
dog i lang Tid laa i Strid med Fru Ingerd Ottesdatter
(Rømer) og hendes Svigersøn, Hr. Vincents Lunge, og
i hvilken Anledning det formodentlig var, at han 1538
fik et kongeligt Protektorium; han ejede desuden Mel
i Kvind Herred (Hardanger), Jordanger i Hafslo i Sogn
samt formentlig en Del af Hananger i Vanse paa Lister,
hvori dog hans Slægtning, Jomfru Magdalene Olafsdatter
Bagge til Hatteberg, synes at have ejet det meste, 
hvilket hun siden skjænkede til T. B.s Datter Adelus,
men hvorom han 1547 synes at have haft Trætte med
Hr. Gude Galde. 1523 skal han allerede have faaet
Lerdals og 4 andre Skibreder i Sogn i Forlening, i
alle Fald havde han dem 1525-29; 1541 fik han Brev
paa Melø Kapel med dets Gods og Rente og 1547 paa
Søndmøre Len, som han beholdt til sin Død. Under
Kong Christian II's Ophold i Norge 1531 bemægtigede
Ærkebiskop Olaf af Throndhjem sig noget af hans Gods,
hvorfor han endnu flere Aar senere ikke havde faaet
Erstatning. 1535 var han dog blandt de 7 Væbnere, der
tillige med flere i Throndhjem dømte Hr. Niels Lykke
med Liv og Gods i Ærkebispens Hænder i Anledning af
hans Forhold til sin afdøde Frues Søster. Han synes
for det meste at have opholdt sig i Bergen, hvor han
foruden andet Bygods ejede en Gaard, der brændte i
den store Ildebrand 1561. Han fungerede ogsaa i 1555
i Christopher Huitfeldts Fraværelse som Befalingsmand
paa Bergenhus. 14. Febr. 1558 afgik han ved Døden i
Bergen under et Bryllup, han holdt for en af sine
Piger. Hans Hustru, Anna Jonsdatter, der henføres
til Slægten Haar, overlevede ham til 27. Nov. 1569,
da ogsaa hun døde i Bergen. I 1570 foretoge deres
Børn Skifte af det temmelig betydelige Jordegods
og Bygods. En ret talrig Efterslægt levede endnu et
Aarhundrede senere, da Mandslinjen uddøde.

Saml. t. d. norske Folks Sprog og Hist. IV, 595 ff.
Norske Magasin I.

<i>H. J. Huitfeldt-Kaas.</i>
</chapter>

<chapter name="Benstrup, Knud Nielsen, o. 1691-1742, Søofficer og Overfabrikmester">
<b>Benstrup, Knud Nielsen,</b> o. 1691-1742, Søofficer og Overfabrikmester.
B. var født o. 1691 i Æbeltoft,
hvor Faderen var Byskriver Han blev Sekondlieutenant
1714, Premierlieutenant 1719, Kapitajnlieutenant
1723 og Kommandørkapitajn 1731. I sin Ungdom
studerede han Skibsbyggeri i Frankrig og blev efter
sin Tilbagekomst 1729 ansat som Fabrikmester paa
Holmen sammen med Lieutenant Bragenæs, 2 Aar efter
at Admiral Judichär, der i en lang Aarrække havde
ledet Skibsbyggeriet, var blevet afskediget som
Følge af en Krigsretsdom. Bragenæs døde imidlertid
samme Aar, han var bleven ansat, og efterfulgtes af
Kapitajnlieutenant Thura, med B. som overordnet. I
Modsætning til Judichärs brede og langsomt sejlende,
men stive Skibe lagde B. Hovedvægten paa skarpe, fine
Linjer, hvorved Flaaden kom i Besiddelse af adskillige
velsejlende Orlogsskibe. Hans System billigedes dog
ikke af alle Flaadens Officerer, navnlig ikke af de
ældre. Klagerne over hans Konstruktioner maa dog nu
anses som ugrundede, thi Marinebestyrelsen 
bandt i for høj Grad hans Hænder, i det den anviste
alt for smaa Summer til hvert enkelt Skib, da den
foretrak at have mange smaa i Stedet for færre, men
større Kampskibe. 1731 udnævntes B., samtidig med at
han var bleven forfremmet til Kommandørkapitajn, til
Overfabrikmester. Af Karakter synes han at have været
heftig og opfarende, om end ærlig og rettænkende;
det varede derfor heller ikke længe, inden han kom
paa en spændt Fod med Marinens den Gang altformaaende
Overbestyrer, den dygtige, men herskesyge Grev F. 
Danneskjold-Samsøe, til hvilken Kommandørkapitajnerne
Suhm og Kragh samt Underfabrikmesteren Thura strax
sluttede sig. I 1734 nedsattes en kgl. Kommission
med det Hverv at undersøge og bedømme B.s sidste
Nybygning, Orlogsskibet «Christianus Sixtus»,
som efter Afløbningen var blevet lidt for dybt
stikkende, og over hvilket den for øvrigt som
Skibskonstruktør uduelige Thura havde fremført
Klage. Kommissionen bestod af Kommandørkapitajnerne
Suhm, Kragh, Neuspitzer og Coningh samt Kapitajnerne
Thura, Lütken og Lützow; dens Flertal afgav en
for B. ufordelagtig Dom, hvorimod Lütken og Lützow
toge ham kraftig i Forsvar. For at komme til Klarhed i
Sagen lod Kongen (Christian VI) dem alle møde for sig,
og ved den Lejlighed udtalte Lütken sig saa djærvt,
at han paadrog sig saa vel Kongens som Danneskjolds
Unaade, hvilket atter havde til Følge, at han Aaret
efter blev afskediget paa en lige saa uretfærdig
som formløs Maade. B. selv fik senere Tilladelse
til at forsvare sig mod de rejste Beskyldninger,
men gjorde dette i et saa heftigt og uærbødigt Sprog 
(B. synes egentlig ikke at have vist Mangel paa 
Ærbødighed, men selve det, at han fastholdt at 
have Retten paa sin Side, vakte Anstød.), 
at man lod ham stille for en Krigsret,
der dømte ham til at have sit Embede forbrudt og
desuden til Fængsel i Kastellet. Her forblev han til
Dokkens Indvielsesdag, 26. Maj 1739, da han atter
benaadedes og med en Pension af 800 Rdl. aarlig fik
Tilladelse til at tage Bopæl i Riget, hvor som helst
uden for Kjøbenhavn. Han valgte Æbeltoft og levede
der til sin Død, 26. Febr. 1742. I sin Funktionstid
havde han konstrueret 14 Orlogsskibe og 1 Fregat. At
Marinen var daarlig tjent med at miste denne dygtige
Mand, fremgik strax deraf, at man Aaret efter hans
Bortfjærnelse saa sig nødt til at indkalde den
franske Konstruktør L. Barbé, i det hverken Kragh,
Thura eller Overskibsbygmesteren Andr. Thuresen
formaaede at magte Skibsbyggeriet paa Holmen.

Garde, Sømagtens Hist. 1700-1814.

<i>C. With.</i>

</chapter><chapter name="Bent (d. 1086), s. Benedict.">

<b>Bent</b> (d. 1086), s. Benedict.
</chapter>
<chapter name="Bentley, Daniel Gottvald Reimer, 1786-1869, Borgmester">
<b>Bentley, Daniel Gottvald Reimer,</b> 1786-1869, Borgmester,
en Søn af Fabrikant Richard B. og Maria f. Reimer,
fødtes i Kjøbenhavn 13. Dec. 1786,
blev privat dimitteret 1802, juridisk Kandidat
1805, Underkancellist i Kancelliet 1806,
Kancellisekretær 1808, Kancellist 1811, Kontorchef
og Departementssekretær for de norske Sager 1812,
Kancelliraad 1813, paa Grund af Norges Afstaaelse
entlediget 1814 med sin fulde Gage i Ventepenge, blev
1815 Borgmester, Byfoged, By- og Raadstueskriver i
Kjøge, Herredsfoged og Skriver i Bjeverskov Herred
samt Birkedommer og Skriver i Gammel Kjøgegaards
Birk, dog med Forbehold af sin Anciennitet
i Kancelliet, 1821 Borgmester i Kjøbenhavn og
modtog kort efter en Tilkjendegivelse af Kongens
«allerhøjeste Tilfredshed med hans Embedsførelse»
i det tidligere Embede. 1822 blev han Justitsraad,
1826 Etatsraad, 1849 Konferensraad, 1856 i Anledning
af sit 50aarige Embedsjubilæum Kommandør af Danebrog
og afgik som Borgmester efter Indførelsen af den
nye Kommunalforfatning for Kjøbenhavn 1857. Han
døde i Kjøbenhavn 13. Juni 1869. Han var gift
med Cecilie Catharine Lehmann (f. 4. Juni 1798
d. 23. Jan. 1882), en Datter af Kapitajn Johan
Frederik L. og Ellen Margrethe f. Nyegaard.

<i>G. Kringelbach.</i>
</chapter>

<chapter name="Bentsen, Nicolai Julius, f. 1823, Læge">
<b>Bentsen, Nicolai Julius,</b> f. 1823, Læge,
er en Søn af Slotskantor og Skolelærer Isak B. og
Cecilie Marie f. Kunde, født i Fredensborg 1. Sept. 1823,
dimitteredes 1843 fra Viborg Skole og tog Lægeexamen
1850. Efter at have fungeret som Underlæge i Felttoget
1849-50 og derefter som Kandidat paa Almindeligt
Hospital praktiserede han i Hørsholm 1851-71, var
under Krigen 1864 Overlæge ved et Lasaret i Fyn og har
fra 1871 virket som Fysikus i Viborg og Thisted Amter
med Bopæl i Viborg. Hans Hustru er Birgitte Susanne
Cathrine f. Weber, Datter af afdøde Distriktslæge
i Hørsholm Chr. Frederik W. Han har udgivet flere
større Afhandlinger omhandlende medicinsk Statistik,
navnlig Mortalitetsstatistikken, og Hygiejnen. Et
af den danske Lægeforening prisbelønnet Skrift,
«Om Renlighedens Nytte for Befolkningens Sundhed og
Velvære» (1867), kan særlig fremhæves.

Smith og Bladt, Den danske Lægestand, 5. Udg.

<i>Jul. Petersen.</i>
</chapter>

<chapter name="Bentzen, Hans Georg, 1789-1857, Kancellideputeret">
<b>Bentzen, Hans Georg,</b> 1789-1857, Kancellideputeret,
en Søn af Renteskriver Lauritz B. (f. 1751 d. 1830) og
Louise f. Lund (f. 1758 d. 1826), fødtes 10. Sept. 1789
i Kjøbenhavn, blev 1806 Student 
fra v. Westenske Institut, 1809 juridisk Kandidat,
s. A. Volontær i danske Kancelli, 1811 Underkancellist
sammesteds, 1813 Protokolsekretær i Højesteret, 1818
Assessor i Landsover- samt Hof- og Stadsretten, 1826
tillige Kongens Foged i Kjøbenhavn, 1828 Justitsraad,
1831 Højesteretsassessor, s. A. Deputeret i Kancelliet
med Ret til at gjenindtræde i Højesteret, 1847
Konferensraad, entledigedes 1848 ved Kancelliets
Omdannelse, blev s. A. Kommandør af Danebrog og døde
3. Okt. 1857 i Kjøbenhavn; ugift. 

</i>G. Kringelbach.</i>
</chapter>

<chapter name="Bentzen, Lauritz Christian, 1803-81, Officer">
<b>Bentzen, Lauritz Christian,</b> 1803-81, Officer,
er født i Kjøbenhavn 27. April 1803 og Søn af Kapitajn i
Kongens Regiment, senere Justitsraad og Toldforvalter
i Viborg Carl Thue B. (f. 1776 d. 26. Sept. 1851) og
Christine Amalie f. Larsen (f. 1780 d. 16. Jan. 1852),
Datter af Kjøbmand Lars L. i Nykjøbing p. S. B. blev
Volontær ved Kadetakademiet 1813, virkelig Kadet
1818, Sekondlieutenant 1821 og derefter 1823
ansat ved Kongens Regiment, hvor han 1827 blev
Premierlieutenant, 1838 Kapitajn. En stor Del af
sin Lieutenants- og Kapitajnstid forrettede han
dog kun liden praktisk Tjeneste ved Regimentet,
i det Staten søgte at drage særlig Nytte af hans
Flid og mange Kundskaber ved i en Række af Aar at
anvende ham ved Gradmaalingen. 1848 rykkede han ud
som Kompagnichef ved 10. Bataillon, der, underlagt
Schleppegrells Flankekorps, tog en fremragende Del
i dette Aars Felttog. Efter Slaget ved Slesvig, hvor
B. blev saaret, forfremmedes han med Forbigaaelse af
en Mængde af sine Kammerater til Major og Kommandør
for Bataillonen, hvilket vakte nogen Opsigt, da man
ikke i Almindelighed i Hæren syntes at antage, at
han besad fremtrædende Evner som taktisk Fører. Det
følgende Aar stod han i Ryes berømte Brigade som
Kommandør for 6. Bataillon og deltog i alle Brigadens
Kampe, saaledes ogsaa i Slaget ved Fredericia, hvor
navnlig Stormen paa Redoute Nr. 5 -- Treldeskansen --
kostede Bataillonen blodige Ofre af over en Fjerdedel
af dens Styrke. B.s Kommandoføring undgik heller
ikke ved denne Lejlighed en noget nedsættende Kritik,
der maaske noget forstærket kom til Orde derved,
at B. ikke var populær blandt Soldaterne. I Kampene
1850 kom B. ikke til at deltage, han var syg,
da Hæren stilledes paa Krigsfod, og overtog først
nogen Tid efter Slaget ved Isted Kommandoen over
6. Bataillon. Denne vedblev han at staa i Spidsen
for indtil 1860, da han stilledes til Disposition og
derpaa i 1862 afgik med Generalmajors Karakter. -- 
B. var gift med Emma Jacobine Lüders
(f. 29. Jan. 1806 d. 3. Maj 1864), Datter
af Justitsraad Johan L. i Poppenbüttel og
Marie Eva f. Find. Han døde paa Frederiksberg
18. Okt. 1881. 

<i>S. A. Sørensen.</i>
</chapter>

<chapter name="Bentzien, Julius August, 1815-82, Gartner">
<b>Bentzien, Julius August,</b> 1815-82, Gartner,
fødtes 23. Juli 1815 i Kjøbenhavn, hvor Faderen,
Joh. Chr. B., var Bagermester, (Moderen hed Helene
Frederikke f. Benthien), blev Student i 1833 og tog af
Familiehensyn i 1839 theologisk Embedsexamen; men hans
Interesse for Havevæsenet bragte ham til derpaa helt
at hellige sig dette, hvori han fik Undervisning,
først i den botaniske Have under O. J. N. Mørch,
saa paa Fredensborg under Rud. Rothe og dernæst ved
Rosenborg under J. P. Petersen, samt i 1843 bestod
Examen som Kunstgartner. Til videre Uddannelse
arbejdede han saa i 2 1/2 Aar i Udlandet, navnlig i
Hamborg i James Booth & Söhne's Handelsgartneri og
hos Magnaten Salomon Heine, hvis Have ved Ottensen
han omdannede og forestod, virkede derpaa i 1 1/2 Aar
under det af H. C. Riegels stiftede jyske Haveselskab,
som imidlertid ikke havde Kræfter til lang Bestaaen,
hvorfor B. atter begav sig paa Rejse, besøgte og tog
Ophold ved flere af de større Havebrug i Tyskland,
Holland og Belgien, indtil han, efter at L. Rathsack
1. Febr. 1847 havde opgivet Pladsen som Gartner
for Haveselskabet i Kjøbenhavn, valgtes til dennes
Eftermand. I denne Stilling, som han beklædte i
henved 17 Aar, udøvede B. en livlig Virksomhed ej
alene i Selskabets egen Have i Frederiksberg Allé,
hvor han sørgede for, at der fulgtes godt med Tiden
baade i Henseende til Anskaffelse og Anvendelse af
Prydplanter og ved Indføring samt Undersøgelse af nye
Frugtsorter, hvoraf talrige Podekviste m. m. uddeltes,
men ogsaa ved mundtlig Vejledning -- han var en søgt
Manuduktør -- og ved litterært Arbejde, saa at han
har bidraget meget til i Danmark at vække Sansen og
udbrede Kjendskabet til Havevæsenet. Ved Siden af
«Dansk Havetidende», som han redigerede i omtrent
33 Aar, lige til sin Død, og for en væsentlig
Del selv maatte udfylde, har han udgivet en lang
Række af andre Skrifter om forskjellige Grene af
Havebruget. Af disse skal nævnes: «Køkkenhaven»
(1858), «Haandbog for Frugttrædyrkere» (1861),
«Ledsageren i Blomsterhaven» (1852, 2. Opl. 1859),
«Vinterflora» (1860), «De vigtigste Træer og Buske»
(1852), «Anvisning til at binde Buketter» (1863),
«Havebog for Landbostanden» (1865), «Fuldstændig
Haandbog for Gartnere og Havedyrkere» (1865) foruden
ikke faa andre, især Oversættelser og 
Bearbejdelser af fremmede Værker. Denne Forfatter
virksomhed har, foruden at vidne om Arbejdsomhed og
Iver for Sagen, utvivlsomt gjort en hel Del Nytte,
men kan ikke nægtes i flere Retninger at være præget
af Overfladiskhed samt af Mangel paa Evne til ret
at vurdere og ordne Stoffet, og den standsede, efter
at de svage Sider derved vare blevne skarpt paaviste
af Dr. P. Heiberg i «Dagbladet» for 7. Sept. og for
20. Okt. 1865.

I 1857-58 var B. Medlem af den af Regeringen med
E. Fenger som Formand dannede Komité, der udarbejdede
Planen for Landbohøjskolens Haver, som væsentlig
anlagdes efter hans Udkast. Det gartneriske Tilsyn
med den forstbotaniske Have i Charlottenlund var ham
ogsaa i nogen Tid overdraget. Paa Ordningen af flere
store og vellykkede Produktudstillinger øvede han en
heldig Indflydelse. Sit Forhold til Haveselskabet
løste B. i. Juli 1864 og grundede en selvstændig
Forretning som Frøhandler og Anlægsgartner, ligesom
han bl. a. ogsaa i nogle Aar bestyrede Havevæsenet
i Tivoli, var Lotterikollektør m. m. Hans senere
Foretagender bragte ham ikke det forhaabede Udbytte,
til Dels vel som Følge af hans eget vanskelige Sind og
tiltagende Sygelighed. Døden bortkaldte ham 8. Marts
1882, efter at han havde været to Gange gift, først
med Kirstine Nielsen, der døde i 1852, og senere med
sin Slægtning Johanne Bentzien, som overlever ham,
medens han ikke efterlader sig Børn.

Erslew, Forf. Lex.

<i>Tyge Rothe.</i>
</chapter>

<chapter name="Bentzon, Adrian Benjamin (Benoni), 1777-1827, Generalgouvernør">
<b>Bentzon, Adrian Benjamin</b> (Benoni), 1777-1827, Generalgouvernør.
B. blev født 22. April 1777 i Tønsberg,
hvor hans Fader var konstitueret Byfoged;
han blev dimitteret fra Bergens Latinskole (1793),
og efter at han som Student havde besvaret et af
Universitetet udsat Prisspørgsmaal: «Hvilken Alder er
bedst skikket til at danne store Digtere?» (optaget i
«Minerva» for 1796, Aprilhæftet), blev han 1798, Aaret
efter at have taget juridisk Examen og efter at have
sejret ved en Konkurrence, Adjunkt og Notarius ved
det juridiske Fakultet. Det følgende Aar ansattes han
som Medlem af Regeringen paa de vestindiske Øer. I de
Aar, han som ungt Menneske tilbragte i Kjøbenhavn, var
han Gjenstand for sine Omgangsvenners Beundring. Saa
forskjellige Mænd som J. P. Mynster og Diplomaten
Rist have i deres efterladte Selvbiografier omtalt
ham som noget forbavsende, hvad Kundskabsfylde,
fin æsthetisk Sans og skarp Forstand angik. Begge 
følte sig styrkede og vækkede ved Omgangen med denne
tillige saa kraftige og rene Karakter. «Hver Time»,
skriver Rist, «som jeg tilbragte sammen med ham, var
mig en ny Vinding.» Desto værre havde en Benskade, der
havde plaget ham fra hans Ungdom, kastet en Bitterhed
ind i hans Sind, der ikke blev formindsket ved svære
Sorger, som senere ramte ham. Selve den Løbebane, han
kom ind paa, gav ham heller ikke Lejlighed til paa
rette Maade at udfolde sine store Evner. Vestindien
var sikkert ikke det Sted, der passede bedst
dertil. Efter at have været Medlem af Regeringen
der ovre under de skiftende Forhold, som Krigen med
England fremkaldte, blev han 1816 Generalgouvernør
(med Titel af Generalmajor). Men skjønt han ved
Højesteretsdom (1825) blev frikjendt under en
Sag angaaende Forholdene paa de vestindiske Øer,
hvori han var bleven indviklet, maatte han fratræde
Gouvernørpladsen. Han døde snart efter, 15. Jan. 1827,
i Christianssted. 1814 var han bleven Etatsraad,
1817 Kommandør af Danebrog, l litterær Henseende er
hans Navn kun knyttet til Oversættelsen af et Stykke
af Kotzebue og et af Schrøder (begge udg. 1798).

Erslew, Forf.  Lex.

<i>E. Holm.</i>
</chapter>

<chapter name="Bentzon, Frederikke Louise, 1702-45, Stifterinde af Estvadgaards Stiftelse">
<b>Bentzon, Frederikke Louise,</b> 1702-45, Stifterinde af Estvadgaards Stiftelse.
Hun fødtes 10. Nov. 1702 paa Bragnæs i Norge,
hvor hendes Fader, Poul Glud, var Amtmand;
hendes Moder, Ingeborg Marie Bording
(Datter af Professor Laurids B.), dræbtes ved et
Vaadeskud af sin Mand. I ung Alder blev hun 1719
gift med Kancellisekretær Johan Severin Bentzon,
f. 27. April 1692, Ejer af Estvadgaard, som hun
efter hans Død, 9. Maj 1741, blev Ejerinde af, da
Ægteskabet var barnløst. Kort før sin Død oprettede
hun, efter derom mellem hende og hendes Ægtefælle
truffen Aftale, ved Testamente af 4. Marts 1745 sit
Gods til en Stiftelse for Enker efter og ugifte
Døtre af Mænd af Adelen eller i Rangen, hvilken
Stiftelse endnu bestaar, i det dog Gaarden er solgt
og substitueret med en Kapital; ogsaa de fattige i
Viborg betænkte hun. Fru B. døde 16. Marts 1745 og
ligger begraven i Estvad Kirke ved sin Mands Side.

Hofman, Fundationer IV, 628 ff.

<i>G. L. Wad.</i>
</chapter>

<chapter name="Bentzon, Jens Winther, 1743-1823, Præst">
<b>Bentzon, Jens Winther,</b> 1743-1823, Præst, Søn af
Renteskriver N. B. og Maren Jensdatter f. Winther,
er født i Kjøbenhavn 23. Nov. 1743. Han blev Student
1762, Kandidat 1767, Alumnus og siden Inspektør paa
Borchs Kollegium 1768 og Dekanus 
ved Kommunitetet 1770. 1774 udnævntes han til
residerende Kapellan i Kjøge, 1777 til anden og 1782
til første Kapellan ved Frue Kirke i Kjøbenhavn,
1797 til Sognepræst for Gladsaxe og Herlev Menigheder
i Kjøbenhavns Amt. Han valgtes 1805 til Provst for
Sokkelund Herred, men nedlagde dette Embede 1808,
da Amtsprovstierne vare blevne oprettede. Han
døde 19. Febr. 1823. B. var 3 Gange gift: 1. 1774
med Mette Kirstine Nyeborg (f. 1757 d. 1786), hvis
Fader var Spisevært i Kjøbenhavn, 2. 1786 med hendes
Søster, Anne Cathrine Weile (f. 1756 d. 1787), Enke
efter Silkefarver Fr. W. i Kjøbenhavn, 3. 1788 med
Marie Elisabeth Bay (f. 1770 d. 1836). -- I Aarene
1777-97, da B. var ansat i Kjøbenhavn, deltog han
stærkt i disse Aars litterære Rørelser. Da Bastholm
havde skrevet sit «Forsøg til en forbedret Plan
af den udvortes Gudstjeneste», udgav han det af
O. Fabricius ved Frelsers Kirke forfattede Skrift
«En forfaren gejstlig Mands uforgribelige Tanker om
Konfessionarius Bastholms Forsøg». Fra 1778-82 var
han Medarbejder af «Lærde Efterretninger», og 1790-95
redigerede han «Kritik og Antikritik». Det var i disse
Aar, Angrebene paa Kirke og Kristendom vare stærkest,
og B. kom flere Gange i Strid med Oplysningens
voldsomste Talsmænd. Saaledes truede Malthe Møller i
«Repertorium for Fædrelandets Religionslærere» med at
opslaa hans og hans Medarbejderes, J. H. Rørbyes og
Dr. R. Fleischers, Navne paa Kirkehistoriens Galge,
fordi de havde anbefalet et Skrift, som han mente
var udgaaet fra den ophævede Jesuiterorden. B.s
Virksomhed synes dog heller ikke altid at have
tilfredsstillet Biskop Balle, der ellers omtrent ene
var Kristendommens Talsmand. -- Som Præst tilhørte
han den rationalistiske Retning. Han faar af en af
dennes Talsmænd det Vidnesbyrd, «at hans Fortjenester
som Præst i Kjøbenhavn i Frivolitetens Tid bør mindes
af hver den, som elsker sand uhykkelsk Religiøsitet,
renset fra alt Bigotteri, al Bogstavtro». Naar han
prædikede, var det «ingen Djævel, intet coup de main
(Prædikestolskneb), som nu til Dags synes at komme
i Brug, ingen Skjænden og Larmen, men Jesu blide
Lære». Biskop Balle siger om ham ved en Visitats 1799,
at han har prædiket ordentlig, grundig, bibelsk og
opbyggelig, og at han katekiserer og messer meget
godt. I den korte Tid, han var Provst, stod han i
det venligste Forhold til Biskop Balle saa vel som
til Herredets Præster.

Borgervennen 1823 Nr. 12.
Erslew, Forf. Lex.
Kirkehist. Saml. 3. R. V, 764 ff.

<i>L. Koch.</i>
</chapter>
<chapter name="Bentzon, Niels Ludvig Christian, 1780-1846, Præst">
<b>Bentzon, Niels Ludvig Christian,</b> 1780-1846, Præst,
Søn af ovfr. nævnte J. W. B. og dennes første Hustru, er
født i Kjøbenhavn 5. Nov. 1780, blev Student 1796 og
Kandidat 1801. I Aarene 1806-7 fik han Guldmedaillen
og Accessit for Besvarelsen af to af Universitetets
Prisopgaver. Han udnævntes 1809 til Sognepræst i
Snedsted, og her oprettede han 1812 et Seminarium. I
Aaret 1830 blev han Sognepræst for Ringsted og
Benløse og Provst for Ringsted og Alsted Herreder;
han døde 15. Dec. 1846. Han ægtede 1809 Elna Stina
Thenstedt fra Skaane (f. 1779 d. l868). -- Han havde
været en brav og dygtig Seminarieforstander og var
en myndig Provst. Han har skrevet nogle theologiske
og pædagogiske Afhandlinger og var 1820-21 Udgiver
af «Magasin for Skolevæsenet».

Erslew, Forf. Lex.

<i>L. Koch.</i>
</chapter>

<chapter name="Benzon, Alfred Nicolai, 1823-84, Apotheker">
<b>Benzon, Alfred Nicolai,</b> 1823-84, Apotheker,
fødtes 4. Dec. 1823 i Stubbekjøbing, hvor Faderen, Agent
Lorenz Jacob B., drev en stor Kjøbmandsforretning;
Moderens Navn var Kirstine f. Hansen. 1838 blev han
Lærling hos Hofapotheker G. Becker i Kjøbenhavn,
og 1845 tog han farmacevtisk Kandidatexamen. Nu
gjorde han sig i nogle Aar bekjendt med større
Drogueriforretninger i Udlandet, ligesom han en Tid
studerede i Bonn, og 1. Jan. 1849 overtog han som
Ejer Svaneapotheket paa Østergade i Kjøbenhavn. En
almindelig Apothekervirksomhed tilfredsstillede ham
imidlertid ikke, og han oprettede derfor ved Siden
af den en Medicinalhandel en gros, der yderligere
udvidedes, da han i 1863 kjøbte en Ejendom ved
Kalvebodstrand og her indrettede en kemisk Fabrik
og Damppulveriserings-Anstalt. Hans Maal, der
ogsaa væsentlig blev naaet, var at kunne forsyne
Landets Apothekere med Droguer. 1865 oprettede
han endnu «Østergades Materialhandel» og i 1873 et
homøopathisk Apothek, alt i det gamle Svaneapothek,
som han endelig i 1877 helt ombyggede, da den smalle
Peder Madsens Gang, hvortil Indgangen var gjennem
en Port i Apotheket, ved Kjøbenhavns Byggeselskabs
Bestræbelser bragtes til at forsvinde. Samme Aar
oprettede han «Ny Østergades tekniske Materialhandel»,
og i 1883 anlagde han efter Regeringens Opfordring et
Apothek paa Færøerne (Thorshavn). I Forbindelse med
denne hans store farmacevtiske Virksomhed skal det
nævnes, at han i 1862 var ivrig for Gjennemførelsen
af A. W. Andersens, oprindelig i 1857 fremkomne,
Projekt til Kalvebodstrands Uddybning som nyttigt
for den kjøbenhavnske 
Industri, at han med Liv deltog i Diskussionen om
den bedste Ordning af vore Toldforhold sete fra
Industriens Standpunkt (1862, 1873), og at han fra
1859-75 var et virksomt Medlem af Industriforeningens
Bestyrelse. Det hører endnu til hans industrielle
Virksomhed, at han fra 1873 til sin Død var den
ledende Aand i Aktieselskabet Kastrup Glasværk,
samt at han ved Verdensudstillingen i Wien 1873
fungerede som dansk Jurymedlem (hvad han ogsaa
gjorde 1881 i Malmø og ved flere indenlandske
landboindustrielle Udstillinger). I den officielle
Beretning om Wiener-Udstillingen gav han en omfattende
Meddelelse om den grønlandske Kryolith og den paa den
grundede Industri. B. var nemlig ikke alene en virksom
Forretningsmand, men en kundskabsrig naturkyndig. Han
dyrkede navnlig Botanik og Ornithologi, hvorom flere
Afhandlinger af ham i udenlandske Tidsskrifter vidne;
han var korresponderende Medlem af flere udenlandske
Selskaber, bl. a. Norddeutscher Apothekerverein. I de
nævnte Fag besad han store, af ham selv tilvejebragte
Samlinger, hvortil endnu sluttede sig betydelige
Samlinger af Mollusker og Konkylier, ikke at tale
om to energisk gjennemføre Samlinger af Oldsager
og Mønter. Et praktisk Udslag af hans Kjærlighed
til Naturen er endelig hans virksomme Deltagelse i
Oprettelsen af det Aktieselskab, som i 1872 overtog
og udvidede den zoologiske Have ved Kjøbenhavn, som
han stadig omfattede med levende Interesse. Han var i
det hele en energisk, livlig og vittig Mand, der var
godt skikket til at bryde nye Baner. 19. Dec. 1884
afgik han ved Døden, og efter hans Bestemmelse fik de
offentlige Musæer Lov til at udtage de Sjældenheder
af hans Samlinger, som de maatte ønske; hans
farmakognostiske Samling overgik hel til Botanisk
Musæum. 17. Juli 1849 havde han ægtet Anna Dorthea
Vilhelmine Østergaard (f. i Aalborg), hvem der i
Marts 1885 blev tillagt Rang lige med Etatsraadinder;
B.s Udnævnelse til Etatsraad blev nemlig hindret
ved hans Død.

Illustr. Tid. XXVI, 197 ff.

<i>C. Nyrop.</i>
</chapter>

<chapter name="Benzon, Carl Ludvig Adolf, 1823-1891, Overpræsident i Kjøbenhavn">
<b>Benzon, Carl Ludvig Adolf,</b> 1823-1891, Overpræsident i Kjøbenhavn,
en Søn af Kammerherre Christian Frederik Otto B.
til Tirsbæk Fideikommis og Christiansdal
(f. 23. Marts 1786 d. 4. Juni 1875) og Nielsine
f. Jermiin (f. 1795 d. 1867). Han er født paa
Christiansdal 18. Nov. 1823, blev 1840 Student
fra Sorø, 1847 juridisk Kandidat, 1848 Volontær
i Justitsministeriet, 1852 Kancellist sammesteds,
tog 1853 slesvigsk juridisk Examen, blev s. A. 
Fuldmægtig i Ministeriet for Slesvig og Kammerjunker,
1854 Bureauchef, entledigedes 1864 paa Grund af
Hertugdømmernes Afstaaelse, blev 1868 Amtmand over
Ringkjøbing Amt, 1869 Kammerherre, 1873 Amtmand over
Holbæk Amt og 1886 Overpræsident i Kjøbenhavn. 1885
blev han Kommandør af Danebrogs 2. Grad, 1887 af
dens 1. Grad. Han blev gift 1. (2. Juni 1853) med
Georgette Falsen, f. 24. Sept. 1832 d. 10. Avg. 1868,
en Datter af Stiftamtsskriver i Bergen Hagbarth
F. og Aletta f. Fleischer, 2. (5. Febr. 1870) med
Caroline Antoinette Elisabeth Cathrine Castenschiold,
f. 27. Okt. 1824 d. 13. Juli 1879, en Datter af
Kammerherre, Stiftamtmand Johan Carl Thuerecht
C. og Frederikke Vilhelmine f. Grevinde Lüttichau,
3. (21. Jan. 1880) med sin anden Hustrus Søster,
Frederikke Louise Vilhelmine C., f. 10. Juni
1831. Han døde 29 Dec. 1891.

<i>G. Kringelbach.</i>
</chapter>

<chapter name="Benzon, Carl Otto Valdemar, f. 1856, Forfatter">
<b>Benzon, Carl Otto Valdemar,</b> f. 1856, Forfatter.
Otto B., en Søn af ovfr. nævnte Apotheker Alfr. Nic. B.,
er født i Kjøbenhavn 17. Jan. 1856. 1873 blev B. Student,
og efter et Par Aar at have været Discipel paa
Svaneapotheket og underkastet sig farmacevtisk
Medhjælperexamen blev han 1876 farmacevtisk
Kandidat. Tilskyndet af Interesse for sociale og
økonomiske Spørgsmaal studerede han Statsvidenskab
og tog 1878 den herhen hørende Examen. Derefter
indtraadte han i Faderens Forretning, som han nu leder
i Forening med en Broder. Den hjemlige Uddannelse
er bleven støttet af Rejser i Frankrig, Tyskland,
Ungarn, Schweits, Italien, Sverige. Som Dreng var
B. mere optaget af legemlig Idræt end af Litteratur;
først senere vaktes hans Interesse for Kunst og
Digtning. Naar nogle Smaating i forskjellige Blade
undtages, har hans Produktion hidtil udelukkende været
dramatisk. Han debuterede i Sæsonen 1881-82 paa
det kgl. Theater med Proverbet «Surrogater», hvis
gratiøse Blanding af Lune, Ironi og Vemod strax vandt
et stort Publikum. 2 Aar senere fulgte det større
Skuespil «En Skandale» og atter et Par Aar efter de
2 Smaastykker «Provisorisk» og « ilfældigheder»,
alle opførte under stort Bifald. B. s Omraade er «det
gode Selskab», hvis Følemaade og Dannelsestrin han
er nøje fortrolig med, og hvis Fejl og Dyder hans
slebne og smidige Talent véd at iklæde en vittig og
underholdende Form. Hans sunde, stundum lidt dristige
Satire er slagfærdig og aandrig, men svækkes ikke
sjælden af et spidst, skeptisk Smil. Yderpunkterne
i B. s Talent betegnes maaske bedst ved den sarte
Inderlighed, hvormed han i «Tilfældigheder» tegner
en ung Pigeskikkelse, og de 
Tilløb til kraftig Komik, der findes i «En Skandale»
-- et Skuespil, der i Modsætning til Forfatterens
Smaastykker gjør et noget blandet Indtryk.

<i>Bertel Elmgaard.</i>
</chapter>

<chapter name="Benzon, Christian, 1718-1801, Godsejer">
<b>Benzon, Christian,</b> 1718-1801, Godsejer.    
B., der var en Søn af Konferensraad Peder B. til Aggersvold,
Gjeddesdal m. m. og Sophie f. Wissing, fødtes
12. Juli 1718. Han gik den militære Vej og var, da
han 1757 fik Majors Karakter, Ritmester ved slesvigske
Kavalleriregiment; 1759 blev han Sekondmajor.og 1761
Oberstlieutenant; 1768 fik han Kammerherrenøglen og
1777 det hvide Baand. B., der ved Salget af det fynske
Ryttergods 1765 havde kjøbt Christiansdal ved Odense,
arvede efter sin Farbroder, Gehejmeraad Jacob B.,
1775 Herregaardene Rugaard i Jylland og Cathrinebjærg
i Sjælland som et Stamhus samt 80000 Rdl. til Kjøb af
endnu et Stamhus; denne Forpligtelse indløste han ved
1779 at kjøbe Tirsbæk ved Vejle, som han fik oprettet
til Stamhus; han flyttede nu her til og overførte
1787 med kgl. Tilladelse Stamhusbaandet fra Rugaard
og Cathrinebjærg til Christiansdal og afhændede
snart efter begge Gaardene; men heller ikke Tirsbæk
beholdt han længe, i det han allerede 1792 erhvervede
Bevilling til at maatte udstykke og bortsælge det mod
at oprette et Pengefideikommis; han benyttede sig
i fuldeste Maal af Tilladelsen, og 1797 solgte han
selve Gaarden og Resten af Godset til sin Søn. B. døde
9. Maj 1801. 7. April 1758 havde han ægtet Albertine
Christine Heinen, f. 11. Okt. 1736 d. 15. Febr. 1805,
Datter af Major Ulrik Frederik H. til Ulriksholm.

Danske Herregaarde I: Tirsbæk. V: Rugaard. XV: Christiansdal.

<i>G. L. Wad.</i>
</chapter>

<chapter name="Benzon, Frederik Vilhelm Casper, 1791-1832, Genealog">
<b>Benzon, Frederik Vilhelm Casper,</b> 1791-1832, Genealog,
blev født 7. Maj 1791 i Kjøge og var en Søn af
Kammerjunker, Major i Kavalleriet Lars B. til Kaden og
Catharina Hedevig f. Fabritius Tengnagel. 1809 blev
han dimitteret fra det Schousboeske Institut,
og allerede Aaret efter udnævntes han til
Hofjunker. Efter i 1812 at have taget juridisk
Examen blev han endnu s. A. Kammerjunker og ansat
som Avskultant i det danske Kancelli, hvorfra han
to Aar efter forflyttedes til Rentekammeret. 1815
udnævntes han til Forst- og Jagtjunker. Allerede
1813 var B. bleven optagen i det kongl. danske
Selskab for Fædrelandets Historie og Sprog, med
hvilket Selskab det tidligere kongl. genealogiske
og heraldiske Selskab faa Aar i Forvejen var bleven
forenet, og han blev snart 
et af dets virksomste Medlemmer; fra 1817 var han dets
Sekretær og Arkivar og fra 1818 tillige Selskabets
Kasserer. Strax efter sin Optagelse udarbejdede
han tillige med Abraham Kall det 1814 udkomne
Slutningshæfte af «Lexikon over adelige Familier i
Danmark», og end videre indeholder det af Selskabet
udgivne «Magasin til den danske Adels Historie»
flere værdifulde Bidrag fra hans Haand, navnlig
Tillæg til det nævnte Lexikon og en Fortegnelse
over de danske Majorater. Hans Hovedværk er dog de
saakaldte Benzonske Stamtavler over de til den danske
Adel fra 1660-1820 henhørende Slægter, 5 Foliobind
(i Gehejmearkivet), der vel aldrig ere blevne trykte,
men for længst burde have været udgivne. Naar henses
til, at de ere udarbejdede i Løbet af forholdsvis
faa Aar, bære disse Slægttavler Vidnesbyrd om en
ganske ualmindelig Flid og ogsaa om stor Nøjagtighed,
i det mindste for Tiden efter 1660, hvorimod de for
den ældre Tid hverken i Henseende til Fuldstændighed
eller Paalidelighed kunne maale sig med Klevenfeldts
Samlinger. I Almindelighed have de gjort god Fyldest
og fuldt ud fortjent den overordentlig flittige
Benyttelse, som nu i en Menneskealder er bleven dem
til Del fra private Forskeres Side, men de ere dog
ved den Omstændighed, at Gehejmearkivet i Mangel
af et bedre Materiale hovedsagelig paa dem har
funderet de genealogiske Responsa, som det jævnlig
som en Art Substitut for et Heroldembede afgiver,
blevne omgivne med en større Avtoritet, end der kan
tilkomme privat Mands ukontrollerede Arbejde; B. har
nemlig ingen specificeret Angivelse af de Kilder,
hvorfra han i hvert enkelt Tilfælde har samlet
sit rige Materiale. Desuden kan hans Arbejde ikke
betragtes som fuldført, thi allerede 1823 afbrødes
hans hele genealogiske Virksomhed og dermed ogsaa
hans officielle Stillinger i Danske Selskab ved hans
Udnævnelse til Amtmand paa Femern, og da Faderen
s. A. døde, overtog han tillige sit Fædrenegods
Kaden i Holsten nær Hamborg. Aaret efter giftede
han sig 24. Marts med Emilie Henriette Massmann,
f. 6. Febr. 1798. Hans Helbred synes snart efter
at være bleven nedbrudt, thi 1830 maatte han søge
sin Afsked som Amtmand, og allerede 24. Jan. 1832
bortreves han ved Døden i Burg. Hans Hustru, der
havde født ham to Børn, døde 25. Maj 1864.

Erslew, Forf. Lex.

<i>Thiset.</i>
</chapter>

<chapter name="Benzon, Hans, 1657-1715, Godsejer">
<b>Benzon, Hans,</b> 1657-1715, Godsejer. 
B. var født 4. Okt. og Søn af Provst, Mag.
Søren Hansen B. i Randers og 
Elisabeth Aand. Som ungt Menneske fik han Ansættelse
i Rentekammeret, blev 1683 Renteskriver og 1698
Kommerceraad. Formue har han formentlig haft
efter sine Forældre, og den forøgedes, da han
1690 ægtede Elisabeth Lasson, død 1714, Datter af
Krigs- og Landkommissær Thøger L. til Rødslet og
Vesterladegaard, hvilken sidste Gaard B. fik; desuden
tilkjøbte B. sig Sohngaardsholm i Jylland. I Sjælland
kjøbte han 1702 for 32000 Rdlr. Juellund, hvis
betydelige Gods han yderligere forøgede, og som han
forskjønnede ved store Haveanlæg. Sin Formue anslog
han selv nogle Aar senere til 1300 Tdr. Hartkorn og
20000 Rdlr. Han døde 12. Marts 1715 «efter mange
udstandne Møjsommeligheder og Gjenvordigheder»,
hvilke han dog, i Følge Indskriften paa hans Sarkofag
i Vor Frelsers Kirke paa Christianshavn, fordrev med
Arbejdsomhed og Byggeforetagender. Ved sit Testamente
betænkte han forskjellige Kirker, især Garnisonskirken
i Kjøbenhavn.

Danske Herregaarde VII: Juellund. Marmora Danica I, 121.

<i>G. L. Wad.</i>
</chapter>

<chapter name="Benzon, Jacob, 1688-1775, Statholder i Norge">
<b>Benzon, Jacob,</b> 1688-1775, Statholder i Norge,
er født 31. Okt. 1688 og Søn af ndfr. nævnte Generalprokurør
Niels B. (d. 1708). J. B. skal allerede være bleven
Hofjunker 1701, maaske dog fejlagtig for 1711,
hvis Hofjunker ikke skal betyde Page; i alle
Fald vides han 1704-6 at have været Elev af det
ridderlige Akademi i Kjøbenhavn, hvorefter han
formentlig har gjort en længere Udenlandsrejse,
paa hvilken han synes at have besøgt Italien. 1715
blev han Kammerjunker, 1721 Assessor i Hofretten,
1726 Stiftamtmand i Throndhjems Stift og Amtmand
over Throndhjems Amt, 1730 Etatsraad, 1731 Ridder
af Danebrog, 1735 Stiftamtmand i Akershus Stift og
Amtmand over Akershus Amt, 1737 første Deputeret i
Kammerkollegiet og Deputeret i General-Landøkonomi-
og Kommercekollegiet, 1740 Stiftamtmand i Aarhus Stift
og Amtmand over Stjærnholm og Havreballegaards Amt,
1744 Gehejmeraad, 1747 Overpræsident i Kjøbenhavn,
1750 Gehejmekonferensraad og s. A. Vicestatholder
i Norge, Præses i Overhofretten og Stiftamtmand i
Akershus Stift, hvilken sidste Post han 1763 afgav
til Amtmanden i Akershus Amt, C. H. v. Storm. 1763
udnævntes han til Ridder af Elefanten og 26. Jan. 1770
til virkelig Statholder i Norge, fra hvilket Embede
han dog allerede Aarsdagen derefter fjærnedes under
det Struenseeske Regimente, som det angives, paa Grund
af Alderdom, og han henlevede derpaa sine sidste Aar
i Rolighed. Han afgik ved Døden i Aarhus 25. Nov. 1775
i ugift Stand 
og «efterlod sig for sin Gudsfrygt og Retsindighed
et berømmeligt Efterminde». Hans Lig førtes til
Kjøbenhavn og blev bisat i hans Fædrenebegravelse i
Holmens Kapel. Han havde efterhaanden ejet en Mængde
Herregaarde som Aastrup, Aggersvold, Bjørnkjær,
Benzonsdal, som han atter solgte, Cathrinebjærg
og Rugaard og efterlod en betydelig Rigdom, som
han dog til Dels ansaas for at have samlet ved en
Gjerrighed, der lidet sømmede sig for hans høje
Stand. Af hans efterladte store Jordegods blev der
i Følge hans Testamente af 1766 oprettet to Stamhuse
for hans Universalarvings, Brodersønnen Kammerherre
Chr. Benzons, Descendenter og efter disses eventuelle
Afgang for fjærnere Slægtninge. Efter en Mængde
Forandringer og Ombytninger ejes disse endnu af
hans Familie under Form af Stamhuset Benzon og det
tirsbækske Pengefideikommis.

Som norsk Embedsmand gjennem en lang Række af Aar
havde B. erhvervet baade Indsigt i og Interesse
for Norges specielle indre Anliggender, hvilket
selvfølgelig paa mange Maader gjorde sig gjældende
i hans Embedsførelse, som ogsaa nød almindelig
Anerkjendelse i Norge, hvor han i Virkeligheden
baade var agtet og afholdt, hvad der fremgaar af
mange samtidige og efterfølgende Vidnesbyrd. Dette
har vel ogsaa været Grunden til, at han beholdt sin
Vicestatholderpost i 1766, uagtet Prins Carl af Hessen
4. Juli udnævntes til Statholder, en Stilling, denne
ikke engang kom til at tiltræde. B.s Afskedigelse
vakte i sin Tid megen Opsigt og vistnok ogsaa Sorg
og Misfornøjelse i Norge.

J. B. Hass, Ære- og Eftermæle (Mskr. Nr. 338 in fol. i Univ. Bibl. i Chra.) ved Aar 1775.
Giessing, Jubel-Lærere I, 269 f.
Krogh, Dansk Adelskalender S. 80 f.
Norsk Hist. Tidsskr. 2. R. V, 263.

<i>H. F. Huitfeldt-Kaas.</i>
</chapter>

<chapter name="Benzon, Jens, 1767-1839, Amtmand">
<b>Benzon, Jens,</b> 1767-1839, Amtmand, en Søn af
ovfr. nævnte Oberstlieutenant Christian B. (d. 1801),
blev født i Odense 1. Juni 1767, studerede ved
Sorø Akademi fra 1784-88, blev 1790 Avskultant
i Generaltoldkammeret, 1791 Kammerjunker, 1794
Vice-Landsdommer ved Fynbo Landsting, 1800
Assessor i Højesteret, 1801 Amtmand over Randers
Amt, entledigedes efter eget Ønske paa Grund af
Øjensvaghed 1805, tog derefter Ophold i Odense, hvor
han bl. a. virkede for Oprettelsen af en Sparekasse,
ligesom han allerede tidligere havde arbejdet for
Fængselsvæsenets bedre Indretning i Fyn, blev 1826
Kammerherre, var Medlem af den Forsamling af oplyste
Mænd, der 1832 bleve sammenkaldte til at drøfte
forskjellige, Provinsialstænderne vedrørende Forhold,
oprettede 1836 
det Benzonske Familielegat og døde i Odense
24. Dec. 1839. Han har skrevet forskjellige mindre
Afhandlinger. 1797 blev han gift med Antoinette
Margrethe Gersdorff (f. 24. April 1773 d. 31. Maj
1834), en Datter af Gehejmeraad, Stiftamtmand Poul
Rosenørn G. til Vosnæsgaard (f. 1745 d. 1810) og
Georgine Vilhelmine f. Pogrell (f. 1746 d. 1775).

Erslew, Forf. Lex.

<i>G. Kringelbach.</i>
</chapter>

<chapter name="Benzon, Lars, 1687-1742, Deputeret i Søetatens Generalkommissariat">
<b>Benzon, Lars,</b> 1687-1742, Deputeret i Søetatens Generalkommissariat,
fødtes paa Sæbygaard, Søn af ndfr. nævnte Generalprokurør Niels B.
(d. 1708). 1717, da han var Kammerjunker, modtog han
Ansættelse som Deputeret og virkede i dette paa Grev
Danneskjold-Samsøes Tid; sammen med nogle andre
udarbejdede han 1721 en ny Instrux for Søetatens
Regnskabsvæsen. 1731 blev han Konferensraad. 1738 blev
der af en anonym indgivet Klage over Danneskjolds
Bestyrelse, i hvilken Anledning Admiralitetets og
Kommissariatets Betænkning blev indhentet. Ved denne
Lejlighed gik B.s Dom Danneskjold imod. Kong Christian
VI gav imidlertid Danneskjold Ret og lod B. tildele
en skarp Irettesættelse. Danneskjold forlangte
endogsaa, at han skulde afskediges, hvilket Kongen
dog modsatte sig. 1738 tog han sin Afsked, trak sig
tilbage til sine Godser (Sæbygaard, Hagestedgaard
og Kornerup gaard) og døde 1742. -- B. var gift
med Charlotte Amalie Adeler (f. 1703 d. 1724).

<i>C. With.</i>
</chapter>

<chapter name="Benzon, Lorents Jacob, 1740-99, Præst">
<b>Benzon, Lorents Jacob,</b> 1740-99, Præst,
blev født i Stubbekjøbing, hvor Faderen, Christian B.,
var Byfoged; hans Moder var Gjørgel Cathrine
f. Bildsøe. 18 Aar gammel blev han dimitteret fra
Nykjøbing Kathedralskole. Som Student laa han paa
Valkendorfs Kollegium og var Digteren Johannes Ewalds
Kontubernal og Ven. Her udarbejdede han pligtskyldigst
nogle Disputatser over gammeltestamentlige Æmner,
men hans Hu stod langt mere til Digtekunsten. Da
Selskabet for de skjønne Videnskabers Fremme udsatte
Prisopgaver, var B. først Tullins Medbejler ved
sit Digt om «Skabningen», der vandt Selskabets
Bifald og tryktes i «Forsøgenes» 3. Stykke, og 1765
vandt han Selskabets Guldmedaille ved sin Ode over
«Algodheden». B.s Ode er for længst glemt, men den har
faaet historisk Betydning derved, at Ewald samtidig
konkurrerede, og da han ogsaa blandt de guddommelige
Egenskaber havde valgt «Algodheden» som sit Æmne,
«vilde han ugjærne komme i Kollision med sin Ven»
og valgte at behandle 
Opgaven dramatisk, -- det blev Oprindelsen til hans
«Adam og Eva». Men B. betragtedes nu af sin Samtid
som et stort digterisk Geni, og selv Ewald gjorde
ham til Dommer over sine Arbejder; men B. havde nær
skræmmet Ewald bort fra Parnas med den Forsikring, at
hans Vers ikke duede, og raadede ham alvorlig til at
lade en Kunst fare, som han ingen Evner havde til. Men
med de nævnte tvende Arbejder er B.s Digtervirksomhed
udtømt, og hans øvrige Levnedsomstændigheder have ikke
sat synderlig mærkbart Spor. Efter at han i Slutningen
af 1768 havde underkastet sig Attestats, blev han 1771
resid. Kapellan i Nakskov og forflyttedes 1777 til det
nærliggende Vestenskov Sognekald, i hvilket Embede
han døde 29. Juni 1799. Foruden et Par Ligtaler har
han kun (anonymt) 1773 udgivet en Piece, «Egne Tanker
og Erfaringer, optegnede til Religionens Tjeneste
af en Præst». B. var 3 Gange gift, først i 17 Aar
med en Præstedatter fra Utterslev, Sophie Amalie
Suhr, anden Gang med en Præstedatter fra Gloslunde,
Karen Sophie Seidelin, og tredje Gang med Dorothea
Bertelsen, som overlevede ham i 9 Aar.

Rahbek og Nyerup, Udsigt over dansk Digtekunst VI, 76 ff.
Hammerich, Ewalds Levnet S. 33 ff. 151.

<i>A. Jantzen.</i>
</chapter>

<chapter name="Benzon, Niels, 1609-74, Læge">
<b>Benzon, Niels,</b> 1609-74, Læge.
Han var født i Randers, hvor hans Fader, Bent Hansen,
var Borgmester og Handelsmand; hans Moder hed Karen Poulsdatter;
Traditionen om, at Slægten skulde være af skotsk
Afbyrd, er mere end usikker. Som Student fulgte han
Tidens Skik at rejse og begav sig udenlands for at
studere Medicin. Paa Rejsen, der strakte sig over
Tyskland, Frankrig, Belgien, England og Italien, kom
B. ogsaa til det den Gang saa besøgte Universitet
i Padua, hvor han fra 1633 opholdt sig i flere Aar
og gjorde sig saa bemærket, at han et Par Aar var
Consiliarius for den tyske Nation og senere valgtes
til Prorektor; som saadan indlagde han sig megen
Fortjeneste ved at hævde de studerendes Rettigheder
over for Borgerne og styrede i det hele Universitetets
Anliggender med saa megen Dygtighed, at Republikken
Venedigs Doge 1637 belønnede ham ved at slaa ham
til Ridder af St. Marcus i Senatets Forsamling,
en for en dansk lærd enestaaende Udmærkelse. Samme
Aar erhvervede han i Basel den medicinske Doktorgrad
for en Afhandling «de catarrho» og blev optagen som
Medlem af det derværende medicinske Fakultet, hvilket
efter hans eget Udsagn ikke hændtes enhver Dr. med.;
han opholdt 
sig her en Del af 1638, og det følgende Aar synes
han at være kommen hjem til Danmark. Her var
den Gang ikke megen Efterspørgsel efter Læger;
men Forholdene stillede sig saa heldig for B.,
at en Læge, der havde praktiseret i Aalborg, 1639
kaldtes til Viborg; B. nedsatte sig da i Aalborg
som praktiserende Læge og virkede her til sin Død,
12. Avg. 1674, dog med en længere Afbrydelse, i
det han ved Svenskernes Indfald 1657 bortflygtede
med sin Familie til Kalundborg, hvorfra han vendte
tilbage efter Fredslutningen. Under hans Fraværelse
havde en Slægtning af B. maattet udrede en ikke
ubetydelig Sum til Fjenden i Brandskat af hans Gaard;
Tilbagebetalingen søgte B. siden at unddrage sig,
men blev ved Dom tilpligtet at udrede Beløbet. Ved
denne Lejlighed skød B. sig ind under Konsistoriums
Ret, i det han anførte, at han var «Collega facultatis
medicæ Hafniensis», og virkelig blev han 1658 optagen
som Medlem af det medicinske Fakultet, hvilket ikke
alene var en stor Ære for ham, men ogsaa, som Thomas
Bartholin siger i sin Lovtale over B., spredte en
utrolig Glans over den medicinske Stat; han roses
i denne Tale i høje Toner for sin videnskabelige
Indsigt og store Erfaring.

B., der var af formuende Familie, forøgede sin
Velstand, da han 1640 ægtede sit Bysbarn Mette
Nielsdatter, Datter af den ansete Borgmester Niels
Jacobsen; hun, der roses for «hendes Forstand udi sin
Alderdom», overlevede B. og døde i Juni 1687, 82 Aar
gammel. Ved hende blev B. Stamfader til den største
af de adelige Slægter Benzon. -- B.s Formue har vistnok
været meget betydelig og hans Praxis som eneste Læge i
mange Miles Omkreds og i en velhavende Kjøbstad meget
indbringende; han havde betydelige Summer udestaaende,
f. Ex. i Lybek og hos Herremænd; han maatte saaledes
1657 efter Erik Juels Død overtage hans Gaard Højris,
som han afhændede 1664; nan ejede desuden Korsøgaard,
Bjørnkjær og Vaargaard.

Worm, Lex. ov. lærde Mænd I, 94.
Danske Herregaarde XIII: Højris.
Hofman, Lassons Fundationer S. XIV. 16 ff.
T. Bartholin, Orationes varii arg. S. 278 ff.

<i>G. L. Wad.</i>
</chapter>

<chapter name="Benzon, Niels, 1646-1708, Generalprokurør">
<b>Benzon, Niels,</b> 1646-1708, Generalprokurør.
Han var Søn af foregaaende og fødtes i Aalborg 1. Maj 1646;
allerede som Barn vakte han Beundring ved sine ualmindelige Evner,
og endnu ikke 10 Aar gammel havde han gjort saadanne Fremskridt i Latin,
Græsk og Filosofiens Fundamenter, at han vandt alles Bifald
ved en latinsk Tale, han offentlig holdt. 1660 blev han Student fra 
Herlufsholm og var den øverste af o. 100
immatrikulerede. Efter at have tilbragt et Par
Aar i sine Forældres Hus med omfattende Studier
fortsatte han disse i Kjøbenhavn i Th. Bartholins
Hus, og inden det fyldte 18. Aar tog han 1664
theologisk Attestats. S. A. tiltraadte han en lang
Udenlandsrejse, hvorfra han 1669 vendte tilbage
efter at have besøgt Tyskland, Italien, Frankrig,
England, Holland og Østerrig; i Leiden havde
han s. A. taget den juridiske Doktorgrad for en
Afhandling «de repressaliis». Hans Fader overdrog
ham nu Bestyrelsen af en Del af sin Formue og 1672
Vaargaard. Da han paa en Forretningsrejse samme
Efteraar var i Kjøbenhavn, blev han indtaget i den kun
13aarige Else Scavenius, f. 15. April 1659, Datter
af Generalprokurør, Etatsraad Peder S. til Aastrup,
og ved hans Onkel, den berømte Jurist Peder Lassens
Mellemkomst vandt hans Frieri hendes Forældres Bifald,
og hendes eget Samtykke vandt B. snart efter; for
hendes Ungdoms Skyld blev Brylluppet udsat, og først
10. Dec. 1675 hjemførte B. sin Brud. Dette Giftermaal
gav Anledning til, at B. s. A. blev succederende
Medhjælper for sin Svigerfader Generalprokurøren
og Assessor i Kammerkollegiet; Slægtskabet med
Peder Lassen var sikkert en god Anbefaling. Ved
Masse-Nobiliteringen 1679 fik ogsaa B. Adelsbrev,
og han steg nu fra den ene Værdighed til den anden;
1682 blev han Admiralitetsraad, 1684 Kancelliraad
og virkelig Kammerraad, 1685 efter sin Svigerfaders
Død Justitsraad og Generalprokurør og 1688 Etatsraad;
endelig fik han 1692 Fritagelse for sine Forretninger
i Rentekammeret for bedre at kunne varetage
Generalprokurørembedet, hvorhos Kongen tilkjendegav
ham sin Tilfredshed med hans Embedsførelse. Kort
efter blev han virkelig Etatsraad; 1704 udnævntes
han desuden til Vicepræsident i Kommercekollegiet og
opnaaede s. A. efter Ansøgning at faa Gehejmeraads
Titel; Aaret efter blev han Ridder af Danebrog med
Valgsproget «prisca virtute fideqve». B. døde i
Kjøbenhavn 14. Jan. 1708 og blev efter eget Ønske
jordfæstet med den størst mulige Simpelhed.

Om B.s Dygtighed som Embedsmand havde hans Samtid
kun én Mening; han var en af de bedste af disse
homines novi, som i Enevældens Barndom grundlagde
de nye Administrationsformer; han blev derfor ogsaa
benyttet i utallige Anliggender og Kommissioner
af yderst forskjellig Karakter; som Kammerassessor
forestod og ordnede han Kollegiets Arkiv 1679-85;
ogsaa Hverv af videnskabelig Beskaffenhed overdroges
ham; han var saaledes Medlem
af den Kommission, der skulde revidere Vitus
Berings «Florus Danicus». Hvor omfattende hans
Embedsforretninger som Generalprokurør vare, faar man
Begreb om ved den ham 1686 meddelte Instrux, i Følge
hvilken han ogsaa skulde føre flittig Korrespondance
med baade gejstlige og verdslige Øvrighedspersoner i
begge Riger for at komme til Kundskab om, at intet
skete, der kunde svække Kongens Souverænitet eller
Interesse.

B. havde samlet betydelige Godser; efter sin Fader fik
han Vaargaard, 1681 blev Mørkegaard ham udlagt for
Gjæld, og 1706 kjøbte han Gjeddesdal, som han inden
sin Død overdrog en af sine Sønner; desuden ejede
han Aggersvold og Aastrup; som sædvanligt i den Tid
forøgede han sit Gods ved at faa Patronatsrettigheder
udlagte for resterende Løn. Han mentes at efterlade
sig nogle Tønder Guld; men Samtiden undrede sig over,
at han intet efterlod til Stiftelser eller fattige.

B.s Hustru omkom tillige med sin ældste Datter ved
Operahusets Brand 19. April 1689, medens B. just
var paa en Rejse i Jylland. 20. Marts 1691 ægtede
B. derefter Anna v. Meulengracht, f. 8. Juli 1656 d.
14. Marts 1723, Datter af Hans v. M. til Svendstrup
og Enke efter den rige Kjøbmand Henrik Schupp.

Universitetsprogram over B. Danske Herregaarde VI: Frydendal. XV: Gjeddesdal.
Leth og Wad, Dimitterede fra Herlufsholm I, 58. II, 164 ff.

<i>G. L. Wad.</i>
</chapter>

<chapter name="Benzon, Niels, 1684-1709, Bogsamler">
<b>Benzon, Niels,</b> 1684-1709, Bogsamler.
N. B. til Havnø er født i Aalborg 14. Sept. 1684,
Faderen ndfr. nævnte Kancelliraad Peder B. til Havnø
(d. 1701). 1701-3 studerede han ved det ridderlige
Akademi i Kjøbenhavn, 1704 rejste han udenlands, over
Hamborg og Amsterdam til Leiden, der fra til Paris,
i Foraaret 1705 kom han hjem. 19. Jan. 1706 udnævnt
til Kancelliraad. Han var af svagelig Helbred og
døde allerede 30. Dec. 1709. 22. Juli 1705 ægtede
han Adelheid Magdalena v. Schwanewedel. B. havde
æsthetiske og litterære Interesser, han havde anlagt
en sjælden Samling af nyere latinske Digteres poetiske
Skrifter, over hvilken han i Leiden lod trykke en
Fortegnelse med Titel: «Bibliotheca poetica nobilis
cujusdam Dani» (1704); denne Bog vakte saa megen
Interesse, at den var udsolgt Aaret efter. B.s Bøger
solgtes ved Avktion i hans Ven Frederik Rostgaards
Hus 1711, Samlingen af Digternes Værker udgjorde da
1238 Bind.

Personalhist. Tidsskr. 2. R. I, 277 ff.

<i>Chr. Bruun.</i>
</chapter>
<chapter name="Benzon, Peder, 1652-1701, Godsejer">
<b>Benzon, Peder,</b> 1652-1701, Godsejer.
Han var født i Aalborg 29. Sept. 1652 og Broder til ovennævnte
Generalprokurør Niels B. (d. 1708), sammen med hvem han
først gik i Aalborg Skole og senere i Herlufsholms,
hvorfra han 1664 blev Student. Han lagde sig efter
det juridiske Studium, som han ogsaa dyrkede paa en
Udenlandsrejse. Ved sin Hjemkomst blev han Assessor i
Kommercekollegiet og 1686 Kancelliraad; 1679 optoges
han i Adelsstanden. B. var en meget rig Mand og ejede
i Jylland Herregaardene Aagaard, Korsøgaard samt
Havnø, hvor han døde «meget hasteligen» 25. Juni
1701. B. var to Gange gift, 1. (1679) med Drude
Foss, f. 1658 d. 1684, Datter af Biskop Matthias F.,
og 2. (1688) med Margrethe Rantzau, d. 1699, 33 Aar
gammel, Datter af Oberst Frants R. til Estvadgaard.

Leth og Wad, Dimitterede fra Herlufsholm I, 61. II, 171.

<i>G. L.  Wad.</i>


<b>Benzon, Peter Ulrich Frederik,</b> 1760-1840, Amtmand,
en Søn af ovfr. nævnte Oberstlieutenant Christian
B. (d. 1801), blev 1777 Kammerjunker, 1778 Hofjunker,
1779 Exam. Juris, fik 1781, altsaa kun 21 Aar
gammel, ikke alene Kammerherrenøglen, men ogsaa
i Følge en Kabinetsordre Bestalling som Amtmand
over Stavanger Amt, uagtet Rentekammeret gjorde
opmærksom paa, at bl. a. en saa dygtig Mand som
Kammeradvokat Colbjørnsen var Ansøger til Embedet;
men allerede 1785 søgte <i>og fik</i> han af Hensyn til
sin «Hustrus svagelige Helbred, der ikke kunde
taale Stavanger Amts strænge Luft», sin Afsked med
300 Rdl. aarlig i Ventepenge, «indtil hans Vilkaar
maatte forbedre sig», -- et talende Vidnesbyrd om,
hvad Hofgunst i hine Tider kunde udrette. 1801
overtog han det tirsbækske Fideikommis, som han
senere mageskiftede med Christiansdal, og døde
21. Jan. 1840. Han blev 4. Sept. 1781 gift med
Juliane Wilhelmine Wedel-Jarlsberg (f. 14. Maj 1753
d. 25. Juli 1802), en Datter af Grev Fred. Chr. Otto
W.-J. og Sophie f. Huitfeldt. Efter hendes Død
ægtede han 19. Okt. 1805 Frederica Edel Benedicta
Brüggemann (f. 25. Marts 1777 d. 24. Dec. 1846), en
Datter af Oberst Nic. B. og Vibeke Marie f. Pentz.

<i>G. Kringelbach.</i>
</chapter>

<chapter name="Benzon-Buchwald, Julius Peter Tamm, 1821-77, Nationaløkonom">
<b>Benzon-Buchwald, Julius Peter Tamm,</b> 1821-77, Nationaløkonom,
Søn af H. C. F. B.-B. (afskediget Premierlieutenant)
og Maria Magdalene f. Tamm, født i Kjøbenhavn 17. Avg. 1821,
blev, efter at have taget juridisk Examen (1845),
Volontær i det daværende Rentekammer, hvor han avancerede til Fuldmægtig.
1856 efter 
forudgaaende Konkurrence Professor ved Universitetet
i Nationaløkonomi og Statistik. 1862 Chef for
Revisionsdepartementet, i hvilken Stilling han
døde 28. Febr. 1877. Gift 1. 1849 med Andreasine
Cæcilie Benzon, f. 4. Jan. 1822 d. 28. April 1853
(Datter af Kammerjunker H. B.), 2. 1855 med Henriette
Hendriksen, d. 1. Juni 1873. B. var Medstifter af
Livsforsikringsselskabet «Hafnia», af hvis Direktion
han var Medlem, og af Landmandsbanken. Nogen betydelig
Rolle som nationaløkonomisk Forfatter har B. ikke
spillet, men har dog ved enkelte Lejligheder leveret
velskrevne Bidrag til Spørgsmaal, der stode paa
Dagsordenen (1867 om Beskatningsforholdene, 1872 om
Guldmøntsystemet).

Erslew, Forf. Lex.

<i>H. Westergaard.</i>
</chapter>

<chapter name="Berckentin, Christian August Greve, 1694-1758, Statsminister">
<b>Berckentin, Christian August</b> Greve, 1694-1758,
Statsminister, var født 8. Dec. 1694 i Meklenborg,
hvor han havde Familiegodser. Han studerede en Tid
i Kiel og har her affattet en akademisk Disputats:
«De solennitatibus in genere» (1712). Som saa mange
andre unge meklenborgske Adelsmænd søgte han at
gjøre sin Lykke i den dansk-norske Stat. Efter at
han havde begyndt med at være Kammerjunker hos sin
Landsmandinde Dronning Louise, gik han 1721 over
til den diplomatiske Løbebane, som han aabnede med
(1721) at blive sendt som Statsafsending (envoyé) til
Stockholm. 1722 fik han Etatsraads Titel. Man
maa have gjort sig gode Tanker om hans Talent som
Diplomat. I det mindste blev han Aaret derefter
forflyttet til Wien og kom derved til at overtage en
af de vigtigste Diplomatstillinger. Kejserhoffet var
kun lidet venlig stemt mod den dansk-norske Regering,
og B. havde en Række Aar at bekæmpe denne Uvilje,
der snart viste sig i at begunstige den gottorpske
Hertug Carl Frederiks Planer, snart i at modarbejde
Frederik IV, da han efter den pløenske Hertug Joachim
Frederiks Død (1722) erkjendte dennes Brodersøn,
Frederik Carl v. Carlstein, som berettiget til at
arve Hertugdømmet Pløen, snart endelig ved at ville
frakjende Kongen Ret til efter Grev Christian Ditlev
Rantzaus Mord (1721) at lade hans Broder Grev Vilhelm
Adolf Rantzau, der havde faaet Mordet i Stand, fængsle
og domfælde. Det var meget sejpinende Forhandlinger,
der imidlertid endte med, at Frederik IV satte sin
Mening og Vilje igjennem.

Ogsaa under Christian VI repræsenterede B. i
adskillige Aar den dansk-norske Stat i Wien, og det
var ikke uden Grund, at 
han i Udlandets Øjne gjaldt for at være en af
de Diplomater, der havde størst Indflydelse her
hjemme. Datidens politiske Korrespondance viser,
at Regeringen satte megen Pris paa ham. Gjentagne
Gange bevidnedes der ham Kongens Tilfredshed med hans
«Iver», hans «Conduite, Prudence og Forsigtighed». Man
kan ikke frakjende ham Omhyggelighed, Nidkjærhed
og Interesse for at give Regeringen klar Besked om
Stillingen og om, hvorledes han selv mente, den maatte
opfattes. Det var ydre Vidnesbyrd om Regeringens
Anerkjendelse, at han 1727 var bleven Konferensraad,
1730 Ridder af Danebrog, 1731 Kammerherre og 1738
Gehejmeraad.

Ved Aaret 1740, da Ivar Rosenkrantz afskedigedes
fra sin Plads i Konseillet, kaldtes B. hjem til
Kjøbenhavn for at indtage hans Plads her. Samtidig
blev han første Deputeret for Finanserne og Direktør
i General-Landøkonomi- og Kommercekollegiet. I de 18
Aar, han var Medlem af Konseillet, indtil sin Død
2. Juli 1758, opnaaede han forskjellige Stillinger
og Titler, fik 1741 Ordenen «de la fidelité»,
blev 1747 Ridder af Elefanten, Direktør for «de
fattiges Væsen» 1745 samt Præsident for det almindelige
Handelsselskab, 1750 udnævntes han til Greve og 1755
til Overhofmester hos Kronprins Christian. 1750-51
fungerede han en kort Tid som Oversekretær i tyske
Kancelli. Men hvor glimrende end denne hans senere
Løbebane var, maa man holde hans Virksomhedstid i
Wien for hans bedste Tid, i det mindste for den Tid,
da han mest gjorde Fyldest. Han synes mere at have
været en dygtig Diplomat end en fremragende Statsmand,
og i Konseillet maatte han staa langt i Skygge, først
for Schulin, siden for J. H. E. Bernstorff. Mest
bekjendt er han i denne Tid bleven ved sin Sendelse
til Stockholm 1743, hvor han skulde lægge forøget
Styrke i de Underhandlinger, som allerede i Forvejen
her vare blevne drevne af Gesandten Oberst Grüner
for at skaffe Kronprins Frederik Tronfølgen. Det var
en umulig Opgave, der var paalagt disse to Mænd at
løse, umulig, fordi Kejserinde Elisabeth af Rusland
efter den for Svenskerne uheldige finske Krig havde
det i sin Magt, ved at give gunstigere Fredsvilkaar,
at faa Valget til at falde paa den, hun vilde have,
nemlig Adolf Frederik af Gottorp, umulig endelig,
fordi Christian VI ikke paa sin Side turde drive
Sagen paa Spidsen for at faa sin Søn valgt. Man har
næppe Ret til at bebrejde B., at hans Bestræbelser
sloge fejl.

B. ægtede 1724 Susanne Margrethe v. Boineburg (f. 1697
d. 1732). En Datter af ham, der var gift med
C. S. v. Plessen, blev siden bekjendt som
Overhofmesterinde hos Caroline Mathilde.

<i>E. Holm.</i>
</chapter>

<chapter name="Berendt, Nicolai, 1826-1889, Pianist og Komponist">
<b>Berendt, Nicolai</b>, 1826-1889, Pianist og Komponist.
Han er født i Kjøbenhavn 7. Juli 1826 af danske Forældre,
Klasselotterikollektør. Abraham B. og Rosa f. Mannheimer,
Søster til Præsten ved den jødiske Menighed i Wien
Isak Noa M. Undervist i Klaverspil, først af den ældre, senere
af den yngre Stein, debuterede han som Pianist i
Nov. 1846 paa det kgl. Theater med en Koncert af
Hummel. 1851-53 studerede han i Wien Kompositionslære
og Pianospil under S. Sechter og A. Halm og levede
derefter som Klaverlærer i Hannover, hvorfra han
gjorde forskjellige Koncertrejser. Siden 1856 har han
været bosat i Kjøbenhavn, hvor han fra 1862-83 har
haft Ansættelse som Kordirigent ved Synagogen og endnu
fungerer som Organist, Forskjellige Lejlighedskantater
og en stor Del danske Salmer til Brug i Synagogen ere
komponerede af ham i dette Tidsrum. Et Syngestykke
af ham, «Hjærtet paa Prøve», med Text af Overskou,
blev opført 1860 paa det kgl. Theater og modtoges
med Bifald, men holdt sig ikke paa Repertoiret. Han
har udgivet en Del Klaverkompositioner, hvoraf de
tidligste (deriblandt som Op. 1 et Hæfte Fugaer)
udkom i Hannover. 5. Dec. 1869 ægtede han sin
Kusine Mathilde Berendt, Datter af Manufakturhandler
Bernhard B. Fra 1862-75 var han Musikanmelder ved
«Dagstelegrafen».

H. V. Schytte, Musiklex.

<i>S. A. E. Hagen.</i>
</chapter>

<chapter name="Berengaria, --1221, Valdemar Sejrs anden Dronning">
<b>Berengaria,</b> --1221, Valdemar Sejrs anden Dronning,
var upaatvivlelig yngste Datter (af Portugiserne
kaldet Donna Berenguella) af Kong Sancho I af
Portugal og Dronning Aldonça. Da Moderen døde 1198
efter 24 Aars Ægteskab og efter at have født 11 Børn
til Verden, er B. rimeligvis født efter 1192. Efter
Moderens Død blev hun opdraget af sin ældste Søster,
som havde været gift med Kong Alfonso af Leon. De
portugisiske Krønniker antage, at hun er død ugift;
men maaske har hun under Søstrenes Stridigheder med
deres ældste Broder, Kong Alfonso II af Portugal,
begivet sig til sin yngre Broder, Ferdinand, som ved
Ægteskab var bleven Greve i Flandern, hvorfra hun
let kunde blive bekjendt i Danmark; thi 1214 blev hun
gift med Kong Valdemar. Hun blev Moder til 3 Konger,
men døde allerede 1221, 27. Marts, efterladende sig
et Rygte om stor Skjønhed, men ogsaa om Hovmod 
og Strenghed, navnlig mod Bondestanden. Dette
Rygte har Folkedigtningen grebet og benyttet med
fri Fantasi, i det den omgjorde hendes Navn til
«Beengjærd». Da hendes Grav i Ringsted blev aabnet
1855, bekræftede Benbygningen Rygtet om hendes
Skjønhed; men den Ufred, som var tilføjet Graven,
tydede ogsaa paa Hadet imod hende. Det fortjener ogsaa
at bemærkes, at ingen af hendes Sønner opkaldte nogen
af sine Døtre efter hende.

Suhm, Hist. af Danmark IX.
Duarte Nunez, Primeira parte das Chronicas dos reis de Portugal, reformadas, Bl. 64 v.
Worsaae, Kongegravene i Ringsted Kirke.

<i>J. Kinch.</i>

</chapter><chapter name="Berg, jvfr. Bergh.">

<b>Berg,</b> jvfr. Bergh.

</chapter><chapter name="Berg, Carl, 1812-1895, Rektor">

<b>Berg, Carl,</b> 1812-1895, Rektor, Søn af Peter Christian B.,
Kjøbmand i Kolding og Forligelseskommissær (d. 1846),
og Marie Christine f. Karberg. Han blev
født i Kolding 20. Juni 1812 og dimitteredes 1832
fra den lærde Skole der til Universitetet. I de
første Aar studerede han Filologi, senere hen, da
han 1836 var bleven Mathematiklærer ved v. Westens
Institut, Mathematik og Filosofi og udgav en lille
filosofisk Propædevtik (1839). Efter en kortvarig
Konstitution som Lærer ved Vordingborg lærde Skole
(1840-41) gjenoptog han i Kjøbenhavn sine filologiske
Studier og absolverede 1842 sin Embedsexamen. Han
virkede nu som Lærer i Græsk ved Borgerdydskolen
paa Christianshavn og v. Westens Institut; 1846
gik han over til Metropolitanskolen, hvor han 1847
blev Adjunkt, 1849 Overlærer med de gamle Sprog til
Undervisningsfag. 26. April 1864 forflyttedes han som
Rektor til Frederiksborg. 10. Avg. 1843 ægtede han
Clemenze Emilie Marcher, f. 29. Okt. 1812, Datter af
Koffardikapitajn Christian M. fra Bornholm.

B.s Disciple rose hans interessante og vækkende
Undervisning, og for hans Dygtighed som Rektor taler
den blomstrende Tilstand, hvortil han har hævet sin
forud temmelig forfaldne Skole. Han har desuden været
en frugtbar Forfatter, og om end hans fleste Arbejder
kun i mindre Grad gjøre Krav paa Originalitet, vidne
de dog om hans ivrige Stræben efter stadig at holde
Skridt med sin Videnskabs Udvikling. Særlig har han
udarbejdet Hjælpemidler for Græskundervisningen;
hans «Skema til den græske Formlære» (1843) nar
efterhaanden udviklet sig til en meget fyldig, paa
den komparative Filologis Resultater bygget Formlære,
der har fundet almindelig Indgang (6. Udg. 1884), og
hans «Græske Ordbog» (1864; 2. forkortede Udg. 1885)
er en god Afløser for Arnesens Ordbog. 
Han har ogsaa bearbejdet græske Forfatteres Text til
Skolebrug (Udvalg af Herodot og andre Historikere
og af Talerne, Xenofons Anabasis); Kommentarerne
dertil ere mest skrevne af andre Filologer,
men et smukt lille Kommentararbejde af ham selv
er det til Xenofons Hieron i Metropolitanskolens
Program 1852. I Programmer fra Frederiksborg har
han skrevet læseværdige, men til Dels ufuldendte
Afhandlinger om «Sprogenes Udbredelse og Slægtskab»
(1868); «Vor ABC's Historie» (1871); «Asiens
Litteratur, især i Fortiden» (1873 f.). Siden 1875,
da en ny Ordning forberedtes ved hans Skole, have
Programmerne væsentlig haft pædagogisk Karakter;
med megen Varme har han deri talt for den humane og
ægte demokratiske Tanke om en Forbindelse mellem den
lavere og højere Skole og en saadan Ordning af vore
Undervisningsforhold, hvorved «det kan blive muligt
for enhver aandelig rig Dreng at faa i vor Skole sine
Evner udviklede uden Hensyn til Forældrenes sociale
Stilling eller Formuesvilkaar», og han har fundet
Lejlighed til at prøve Tankens Gjennemførlighed
ved sin egen Skole, hvis stærke Opblomstring
han anser for den første Frugt deraf. Senere har
han arbejdet ivrig for Undervisningen i Sløjd og
faaet den indført i sin Skole. Han har ogsaa været
en af Ordførerne for Fordringerne om de vordende
Latinskolelæreres theoretiske og praktiske Uddannelse
i Pædagogik. Endnu maa nævnes, at han har været
Medstifter af «Filologisk-historisk Samfund»,
hvis Formand han var 1854-60, og ligeledes af 
«Nordisk Tidsskrift for Filologi og Pædagogik»,
i hvis Redaktion han var Formand til 1865; af hans
Bidrag hertil maa fremhæves hans Mindeskrift over 
K. J. Lyngby. Han døde 12. Jan. 1895.

Erslew, Forf. Lex.

<i>M. Cl. Gertz.</i>
</chapter>

<chapter name="Berg, Christen, 1829-1891, Politiker">
<b>Berg, Christen,</b> 1829-1891, Politiker.
B. fødtes 18. Dec. 1829 paa Gaarden Sønder Bjærg i
Fjaltring Sogn ved Lemvig, Søn af Gaardejer,
Sognefoged Poul Madsen Bjerg (f. 1770 d. 1840) og Ane
Christensen (f. 1793 d. 1863). B. kom 1848 paa Ranum
Skolelærerseminarium (under L. C. Müllers Ledelse)
og afgik der fra 1850 med Karakter «udmærket duelig». 
Næste Aar blev B. Huslærer hos en rig Gaardejer
Henriksen paa Skovgaard ved Kolding (en Slægtning af
hans senere Hustru) og 1852 Lærer ved Borgerskolen
i Kolding; han viste tidlig Iver for en videre
Udvikling af Undervisningen og holdt selv Aftenskole
for Haandværkssvende og Handelslærlinger. Ogsaa blev
B. lønnet Sekretær for Byraadet og 
tog snart Del i den offentlige Forhandling baade
i Blade og paa Møder. 1861 blev B. Førstelærer
paa Bogø, hvor han snart fik indført væsentlige
Ændringer i Skolens Ordning og selv 1865 grundlagde
en Sømandshøjskole; den udvikledes næste Aar til
en egentlig Navigationsskole, og o. 1000 Søfolk ere
udgaaede her fra. 1871 blev B. Formand i Sogneraadet,
gjennemførte mange Forbedringer i de kommunale Forhold
og fik efterhaanden en Telegraf- og en meteorologisk
Station henlagt til Øen.

30. Jan. 1865 førtes B. ind i det politiske
Liv, i det han valgtes i Kolding til Rigsraadets
Folketing; han gjenvalgtes 30. Maj s. A. og valgtes
4. Juni 1866 tillige til Rigsdagens Folketing,
hvortil han siden stadig er bleven gjenvalgt,
som oftest uden Modstand. B. tog vigtig Del i
Grundlovs-Forhandlingerne, men stemte til sidst
for den gjennemsete Grundlov i Tillid til, at
Folketinget ogsaa under denne skulde vedligeholde
den overvejende Indflydelse, og at Udviklingen vilde
gaa i demokratisk Retning. 1867 øvede B. væsentlig
Indflydelse paa Hærlovens Gjennemførelse og deltog i
de nærmeste Aar flittig i Tingets Forhandlinger som
en af Ordførerne for «det nationale Venstre». 1870
var B. en af Hovedmændene ved Dannelsen af «det
forenede Venstre» og blev snart en af dettes Ledere
og dets Hovedtaler, i det han særlig kastede sig
over Finanslovens Behandling og med overordentlig
Flid arbejdede sig ind i dens mange Enkeltheder; dog
tillod hans store Arbejdsevne ham ogsaa at medvirke
ved mange andre Sagers Drøftelse.

Ikke mindre Iver udfoldede B. uden for Rigsdagen
paa talrige Folkemøder rundt om i Landet. Allerede
1868 begyndte han denne Virksomhed, og 1871 fik hans
Agitationsrejser gjennem Vestjylland et saa stort
Omfang, at man angav Miletallet til 600. Ved disse
Rejser, der i Aarenes Løb have strakt sig til næsten
enhver Egn af Danmark, har B. vundet en overordentlig
Indflydelse, især blandt Landboerne, fordi han har
en forbavsende Hukommelse til at mindes Personer
og ved sin hjærtelige Optræden hurtig knytter Folk
til sig. Et andet Middel til at udvide sin politiske
Indflydelse har B. fundet i Stiftelsen af Dagblade,
først «Kolding Folkeblad» (1872) og «Frederiksborg
Amts Avis» (1874), senere en halv Snes andre, dels
i Nordsjælland, dels i Vestjylland; flere ere dog
nærmest Aflæggere af de førstnævnte, udvidede med
stedlige Nyheder.

I Nov. 1874 flyttede B. fra Bogø efter at have
taget Afsked som Skolelærer. Dette skyldtes en
Tilrettevisning, han havde faaet
efter et Paalæg fra Undervisningsministeriet som
Følge af hans offentlige Optræden i den saakaldte
Kjældernæs-Sag, der havde paadraget en anden
Skolelærer en lignende Tilrettevisning. Kort efter,
18. Dec. 1874, paa hans 45 Aars Fødselsdag holdtes en
Fest for ham i Kolding, hvor et Guldur og en Pengegave
fra 1400 Vælgere overraktes ham. B. bosatte sig først
i Kjøbenhavn og i April 1876 i Hillerød, hvor hans Hus
i 9 Aar var et gjæstfrit Hjem for Oppositionsmænd af
alle Arter og Klasser samt et Midtpunkt for Venstres
politiske Bestræbelser i Nordsjælland. 1880-84 indtog
B. en Plads i Byraadet og viste sin sædvanlige Iver
for sin nye Hjemstavns Kommunes Tarv. Senere tog han
atter Ophold i Hovedstaden.

Siden 1872, da Venstre vandt Flertal i Folketinget,
har B. taget væsentlig Del i ethvert afgjørende
Skridt og enhver vigtig politisk Forhandling i dette
Ting; særlig var han Ordfører for Finansudvalget
1872-77. Han var med baade til at nægte Finanslovens
Fremme i Nov. 1873 og til at fremkalde dens Sprængning
i April 1877. Ved sin haardnakkede Modstand i
Nov. s. A. mod den midlertidige Bevillingslov,
hvorved man igjen vilde komme ind i normale Forhold,
fremkaldte B. Venstres Deling i «det moderate»
og «det radikale Venstre», og blev selv Fører for
den sidstnævnte Gruppe. Ogsaa førte han ved Valgene
1879 en heftig Kamp mod det moderate Parti og søgte,
med ikke ringe Held, at fortrænge saa mange af dets
Medlemmer som muligt -- ligesom det alt var gjort ved
Valgene 1872-76 imod Mellempartiet --, i det han for
at lette Folketings-Parlamentarismens Gjennemførelse
(«folkeligt Selvstyre»), der er hans store Maal,
kun vilde have to store politiske Partier. Derimod
opstillede B. s. A. det som Folketingets Opgave
at «tilbageerobre Finansloven» ved forud at give
Saadanne Bevillinger, at Landstinget ikke vilde
føle sig særlig kaldet til at gjøre Ændringer; han
gjennemførte af Hensyn hertil 1879 en Bevilling af
6 store Kanoner til Kjøbenhavns Søforter, men det
havde til Følge, at flere Medlemmer udskilte sig af
hans Gruppe. Denne Svækkelse paadrog B. alvorlige
Nederlag i Sommeren 1880 og den følgende Samling
1880-81, da han modsatte sig de tvende Forsvarslove
og den militære Straifelov, som gjennemførtes ved
Overenskomst mellem det moderate Venstre og Højre,
medens B. vilde fremtvinge en anden Ordning af
Hæren i Forstaaelse med Ministrene Fischer og
Kauffmann. B. har nemlig aldrig været uvillig
stemt mod en Udvikling af Forsvarsvæsenet, hvad
bl. a. stærkt udtaltes under 
Forhandlingerne om Hærloven 1879; men han ønsker særlig
en Folkevæbning, helst for det forenede Norden, --
udtrykt i den pathetiske Sætning om «at skabe et
Danevirke i hver Mands Bryst» (17. Febr. 1876) --
og vrager afgjort en Landbefæstning om Kjøbenhavn.

De nævnte Nederlag og Ministeriet Estrups Vægring
ved at gjøre nogen Indrømmelse bragte B. til
at søge Samarbejde med det moderate Venstre ved
Valgene 1881, og da dette førte til Venstres Sejr,
fulgte «Visnepolitikken», hvorved Folketinget undlod
eller nægtede at behandle næsten alle Regeringens
Lovforslag. Navnet skriver sig fra en Ytring af
B. (6. Dec. 1881), at «det maa godtgjøres, at
for det Ministerium, som tilsidesætter Saadanne
Valgudtalelser, vil i det væsentlige alt visne i
Hænderne»<footnote>Jvfr. tvende andre Ytringer af B., (13. Avg. 1881):
«Ministeren vil gjøre den Opdagelse senere, at
i Grunden visne de forskjellige Spørgsmaal i hans
Hænder», og (10. Okt. 1882): «Ministeriet sidder med
Forvisning om, at alt visner i dets Hænder».</footnote>. Som Udtryk for den stigende Misstemning 
imod Ministeriet valgtes B. i Okt. 1883 til
Folketingets Formand som Efterfølger for den mere
maadeholdne C. Krabbe. Ved Nytaarstid 1884 overtog
B., der siden 1. Jan. 1881 selv tredje havde udgivet
«Morgenbladet», dettes Ledelse efter et Brud med sin
tidligere Fælle V. Hørup og en Tilnærmelse til det
«moderate Venstres» Førere. En ny Gruppering fandt
derefter Sted i Nov. 1884 ved Oprettelsen af «det
danske Venstre», indtil en Sammenslutning af begge
Grupper i Okt. 1886 syntes at virkeliggjøre B.s længe
nærede Ønske om at samle Oppositionen til ét Parti.

Faa Maaneder forinden havde B.s store Folkeyndest
faaet et klart Udtryk ved hans Sølvbryllup, 22. Maj
1886, der fejredes rundt om i Landet, og ved hvilket
der sammenskødes o. 50000 Kr. som Æresgave til ham,
nærmest som Svar og Oprejsning for en Straf, der netop
da overgik ham. Ved et Folkemøde i Holstebro 16. Juni
1885, ved hvilket B. efter Indbydelse var tilstede,
havde to Venstremænd ført Byens Politimester ned af
Talertribunen, fordi han formentlig var uberettiget
til at tage Plads der, og fordi B. forud havde
erklæret ikke at ville tale under Politiets Nærværelse
paa selve Tribunen. Han blev derfor, først af tvende
særlige Kommissionsdommere, siden af Højesteret
(11. Jan. 1886), dømt til 6 Maaneders strængt Fængsel
som medskyldig og rette Ophavsmand
til det nævnte Skridt. Saa snart Straffetiden
var udløben, holdtes til hans Ære under umaadelig
Tilstrømning (16 Dampskibe førte Deltagerne fra
Kjøbenhavn) en Fest i Marienlyst ved Helsingør
25. Juli 1886, og B. stod da uomtvistet som hele
Oppositionens Fører. Men da der i den følgende
Rigsdagssamling viste sig stærk Stemning i Venstre for
at behandle ikke alene Finansloven, men ogsaa andre
Regeringsforslag, nedlagde B. i Dec. s. A. sin Post
som Formand i Venstres Bestyrelse (hvilken han havde
haft siden 1882); og da nogle af de andre Bestyrere
uden hans Vidende havde ført umiddelbare Forhandlinger
med Ministeriet, opgav B. ligeledes i Marts 1887 sin
Stilling som Folketingets Formand. I den følgende Tid
har B. indtaget en dels advarende, dels afventende
Holdning over for Venstres nye Forhandlingspolitik.
Han døde 28. Nov. 1891.

1861 ægtede B. Maren Bertelsen, f. 20. April 1836,
Datter af Gaardejer Johan Vilhelm B. i Starup.

Wulff, Den danske Rigsdag.
Kolding Folkeblad 19. Dec. 1874.
Højskolebladet 21. Maj 1886.

<i>Emil Elberling.</i>
</chapter>

<chapter name="Berg, Claus, --1500--, Kunstner">
<b>Berg, Claus,</b> --1500--, Kunstner.
Da Kong Hans' Dronning Christine ønskede at «stifte»
en Altertavle i Graabrødrekirken i Odense, tilskrev hun,
vistnok i de sidste Aar af det 15. Aarhundrede, C. B. af
en patricisk Slægt i Lybek om at komme til Odense
for at udføre Tavlen. Han var ikke strax tilbøjelig
dertil, da han ikke plejede at udøve sin Kunst for
andre, men omsider kom han til Odense med 12 Svende,
der «ginge udi Silkeklæder, paa gammel Vis bundne
tilsammen med Silkebaand». Svendene udskare den
af ham tegnede Tavle, paa hvilken han selv «intet
arbejdede». Da den var fuldført, vilde han vende
tilbage til sin Fødeby, men Dronningen skjænkede ham
en Gaard i Odense og gav ham en af sine Jomfruer til
Ægte, Margrethe Grot, der var født i Reinsburg af
ditmarsisk Slægt. B. blev i Odense, hvor han endnu
levede 1532, og der er sikkert al Grund til at antage,
at der fra det af ham forestaaede Værksted er udgaaet
flere udskaarne Træarbejder. Der er i saa Henseende
bl. a. peget paa en Altertavle i Sanderum Kirke og
et stort Trækrucifix i Sorø Kirke. Altertavlen i
Graabrødrekirken, der gjengiver Christi Lidelse og
den derved vundne Forsonings Mysterium, blev hurtig
bekjendt som et beundringsværdigt Arbejde, men den
forblev ikke i Graabrødrekirken. Ved denne Kirkes
Nedbrydelse blev den ved offentlig Avktion 1806 kjøbt
af Frue Kirke i Odense, hvor den var opstillet, 
til den i 1885 erhvervedes af St. Knuds Kirke
i Odense, hvor den nu er. -- C. B. er Fader til
ndfr. nævnte Biskop Frants B.

Danske Mag. I, 23 ff.
Vedel Simonsen, Odense Byes Hist. II, 1, 49. 76. 128.
N. L. Høyens Skrifter H, 339 ff.
Kirkehist. Saml. II, 425 ff.  3. R. VI, 140 f.
Weilbach, Konstnerlex.

<i>C. Nyrop.</>
</chapter>

<chapter name="Berg, Claus, 1546-1614, Kannik">
<b>Berg, Claus,</b> 1546-1614, Kannik,
Søn af nedennævnte Biskop Frants B.
Han er efter sit eget Opgivende
født i Kjøbenhavn 1546, hvorfor Søsteren Magdalene,
der angives født i Ribe 1. Maj s. A., ikke kan
være hans Tvillingsøster, men vistnok maa være født
1545. Faderen satte ham 1555 i sin Fødeby Odenses
Skole, hvorfra han 1565 blev Student. Medens han
gik i Odense Skole, ansøgte Faderen 1559 om et
Kannikedømme i Oslo Domkirke for ham, hvilket han vel
ikke fik, men derimod Løfte om Underholdning, naar
han havde studeret og kunde tjene Kirken. 1570 drog
han til Rostock og der fra til Wittenberg, Leipzig,
Strasburg og mange andre Steder og kom 1574 tilbage
til Kjøbenhavn og derpaa til Norge, hvor han vistnok
kort efter fik et Kannikedømme i Hammer og blev
Sognepræst i Skede (Ske, ikke Skien) i Vigen. Efter at
have faaet flere Kongebreve paa Kantorens, Hr. Clemens
Pedersens, Kannikedømme i Oslo synes han 1581 at være
kommen i rolig Besiddelse deraf, i det han afstod
Skede Præstekald til Hr. Clemens' Søn. C. B. blev
samtidig Kantor og var fra 1590 tillige Dekanus ved
Oslo Kapitel. Han døde om Sommeren 1614 og begravedes
i Oslo Domkirke. Han blev gift 1. 1575 med Inger
Jensdatter Bagge, som han selv angiver at være af
Adel, maaske en Datter af den Jens B., der 1577 blev
forlenet med Gaarden Refsnæs i Akershus Len. Hun
døde 1593, og han blev nu gift 2. 1594 med Elsebe
Olufsdatter Theiste af Bjelland, der senere ægtede
Peder Christophersen Rytter til Fosser. I disse
Ægteskaber havde han 20 Børn, fra hvem en talrig,
endnu levende Efterslægt nedstammer. -- C. B. tilhørte
den Kreds af litterært interesserede Mænd, der levede
i Oslo i Slutningen af det 16. Aarhundrede, og har
selv ladet trykke en «Vise om Fru Sophie Juels Liv
og Levned» og et Calendarium perpetuum efter Oslo
Polhøjde samt efterladt den interessante Beretning
om sin Fædreneslægt, der er trykt i Danske Mag. I,
24 ff. Som Decanus capituli har han indlagt sig
Fortjeneste ved sin Omsorg for Stiftets gamle Jordebog
(«den røde Bog») fra Biskop Eysteins Tid, hvilken
han har forsynet med et Register og forskjellige
Bemærkninger, ligesom han har udfærdiget de Afskrifter
af samme, som meddeltes de Præstekald, der havde 
mistet sine Adkomstdokumenter under
Syvaarskrigen. Herved viser han sig dygtig i Læsningen
af den gamle Skrift, men selvfølgelig kun lidet kyndig
i Oldsproget.

Pontoppidan, Annal, eccles. Dan. III, 190.
Biskop Jens Nilssøns Visitatsbøger, ved Y. Nielsen, Fort. især S. LXV og CLIX.
Biskop Eysteins Jordebog, udg. af H. J. Huitfeldt, Fort. S. VI ff.

<i>H. J. Huitfeldt-Kaas.</i>
</chapter>

<chapter name="Berg, Frants, o.1500-91, Biskop">
<b>Berg, Frants,</b> o. 1500-91, Biskop,
er født i Odense og Søn af ovfr. (S. 90) nævnte Claus B.
Hans Fødsel maa formentlig falde i Aaret 1500, da han kort
før sin Død i 1591 efter sin egen Angivelse var
o. 90 Aar gammel. Han blev holdt over Daaben af
Kong Hans' Dronning Christine, der gav ham Navnet
Franciscus efter sin Skytshelgen og bestemte ham til
at indtræde i Franciskanerordenen, hvorfor hun holdt
ham i Skole i Odense og til Studeringer ved Rostocks
Universitet. Da Dronningen døde 1521, følte F. B.,
der allerede var bleven paavirket af den lutherske
Lære, sig ikke bunden ved hendes Bestemmelse, og
da han efter at være bleven Magister kom hjem til
Odense, lykkedes det ham 1531 at blive Skolemester
(Rektor) sammesteds efter Dr. Peder Palladius,
der resignerede ham Embedet. Imidlertid var hans
Hang til den nye Lære Faderen imod, og da denne
beklagede sig derover for Biskop Iver Munk af Ribe,
der under et Besøg i Odense opholdt sig i hans Hus,
formaaede Biskoppen F. B. til, formentlig i 1532,
at opgive sin Skolegjerning for at modtage en Plads
i hans Kancelli. Da denne Stilling imidlertid ikke
behagede ham, opnaaede han paa en Visitats, antagelig
s. A., Biskoppens Samtykke til at overtage Skolen i
Viborg, hvis Rektor just var død. Paa Begjæring af
Provst Svend i Vestervig om en Læsemester til sit
Kloster valgte Kapitlet i Viborg F. B. dertil; her
gjorde han Bekjendtskab med sin tilkommende Hustru,
Karine Lauridsdatter, Provst Svends Søsterdatter, og
efter at Reformationen var gjennemført, indtraadte
han i Ægteskab med hende. 1540 blev han Sognepræst
ved Domkirken i Ribe og 1546 ved Nicolai Kirke i
Kjøbenhavn, hvorfra han imidlertid allerede 1548
blev befordret til Superintendent i Oslo og Hammer
Stifter og fulgte did op med Prins Frederik (II),
der om Sommeren s. A. blev hyldet i Norge. Maaske
har Kapitlet ikke været ganske tilfreds med Valget;
i alle Fald klager F. B. i 1556 over, at Kannikerne
ikke have været ham gunstige lige siden hans Ankomst
og oftere vist sig gjenstridige, men Forholdet synes
senere at være blevet godt. Ogsaa i sin nye Stilling
bevarede F. B. den Yndest, han tidligere havde nydt
fra Kongehusets Side, 
i det mange Begunstigelser ses at være ham tilstaaede
til Forbedring af hans Indkomster. 1555 fik han til
sin Underholdning Tønsbergs Provsti, som han dog
1562 afstod til sin Svigersøn Rasmus Hjort. 1572 fik
Kapitlet kgl. Befaling til at udnævne en Medhjælper
for ham paa Grund af hans Alder, hvortil valgtes hans
Svigersøn, Rektoren i Oslo Jens Nielsen, hvilket
Valg Kongen stadfæstede 1574, i det denne da ogsaa
bestemtes til Svigerfaderens Efterfølger. Efter 1580
helt at have resigneret Svigersønnen sit Embede
levede F. B. endnu flere Aar som en højt bedaget
og hædret Mand i Oslo, hvor en anselig Mængde af
dygtige gejstlige efterhaanden havde samlet sig i
den sidste Halvdel af det 16. Aarhundrede, blandt
hvilke flere have vundet et smukt Navn som Forfattere
i forskjellig, især theologisk og humanistisk,
Retning, hvilket forklarer Nødvendigheden af det
Paalæg, F. B. i 1575 fik om at antage en Bogfører
i Oslo. Skjønt svagelig i sine sidste Leveaar var
han dog endnu om Sommeren 1591 saa rask, at han
8. Juni kunde overvære Christian IV's Hylding paa
Hovedtangen ved Akershus, i det han kjørtes der hen
og under Højtideligheden stod oprejst, støttet af
flere Præster, for bedre at kunne se den unge Konge;
men allerede 2. Nov. s. A. døde han i Oslo og blev
begravet i Domkirken. Hans Portræt findes endnu i
vor Frelsers Kirke i Christiania og er kjendeligt
paa det Vaaben, som Sønnen tillægger ham, men som
han nok selv sjælden eller aldrig brugte, da hans
Signet i Regelen viser et Bomærke. Sønnen siger,
at hans Farfader var af Patricierslægt i Lybek;
hvorledes det forholder sig dermed, er uvist, men
urigtigt er det i alle Fald, naar Familien paa Grund
deraf er optaget i det dansk-norske Adelslexikon, thi
som Adel har den aldrig været anerkjendt i Norden.

Danske Mag. I, 23 ff.
Pontoppidan, Annales eccles. Dan. III, 188 ff.
Treschow, Jubel-Lærere S. 1 ff.
Bloch, Den fyenske Geistligheds Hist. I, 334 ff.
Vedel Simonsen, Odense Byes Hist. II, 1, 48 ff.
Biskop Jens Nilssøns Visitatsbøger, ved Y. Nielsen, Fortalen.

<i>H. J. Huitfeldt-Kaas.</i>
</chapter>

<chapter name="Berg, Gunner, 1764-1827, Præst">
<b>Berg, Gunner,</b> 1764-1827, Præst.
Født 2. Nov. 1764 i Størdalen, hvor Forældrene, Jonas Gunnersen
og Hustru Sara Nielsdatter, vare Bønder. Han kom efter nogen
privat Undervisning ved Biskop M. F. Bangs Hjælp
ind i Throndhjems Skole 1777, dimitteredes 1782 og
tog 1786 Examen theologicum. Han blev strax efter
Amanuensis hos Biskop Bang og vedblev som saadan hos
hans Eftermand Dr. Schønheyder, indtil han 1792 blev
Sognepræst i Lenvik, 1804 Provst i Senjen og 1805
Sognepræst til Ibestad. Han 
blev 1815 udnævnt til Sognepræst i Lødingen,
men fik Tilladelse til at blive i sit forrige
Kald. Han nedlagde Provsteembedet 1817, var valgt
til Stortinget 1818, men mødte ikke paa Grund af
Sygdom. Døde 19. Avg. 1827. -- Gift 1. 1794 med Anna
Colban (f. 1767 d. 16. Maj 1808), en Skipperdatter fra
Throndhjem; 2. 10. April 1809 med Rebekka Elisabeth
Kildal (f. 1769 d. 17. Marts 1814), Datter af hans
Formand i Ibestad, M. H. K., Enke efter P. B. Lund,
Sognepræst til Øxnæs. Han var en flittig Optegner
af Efterretninger om de to nordlige Stifters
Gejstlighed og skal have efterladt en Beskrivelse
over Lenvik. I Forening med Sognepræst N. Normann
til Tranø tilvejebragte han et Almuebibliothek,
der visselig er et af de første i Landet.

Erlandsen, Biogr. Efterr. om Geistligheden i Tromsø Stift S. 143.
Halvorsen, Norsk Forf. Lex.

<i>D. Thrap.</i>
</chapter>

<chapter name="Berg, Jens Christian, 1775-1852, norsk Historiker og Jurist">
<b>Berg, Jens Christian,</b> 1775-1852, norsk Historiker og Jurist.
Født i Kjøbenhavn 23. Sept. 1775 opdroges han i Norge,
som han ved sin Herkomst og Livsvirksomhed tilhører.
Faderen, Niels Jensen B., der roses for
Blidhed og Hjærtensgodhed, var som Korrespondentchef
ved Tallotteriet bosat i Kjøbenhavn, men blev i 1775
Stiftamtskriver i Throndhjem og siden Zahlkasserer
i Christiania; Moderen, Marie Margrethe f. Flor,
der var norsk ligesom Faderen, skildres som særdeles
agtværdig, men af en heftig og Stræng Karakter. I
1792 dimitteredes han fra Christiania Kathedralskole
til Kjøbenhavns Universitet. Til hans akademiske
Bane knyttedes lige fra hans Skoledage store
Forventninger. Han studerede Filologi og Historie
med Iver og Grundighed, men hans Faders Død i 1798 og
skuffede Forhaabninger om en historisk Lærerpost ved
Christiania Skole forstyrrede hans Livsplan og bragte
ham i Aaret 1800 ind paa den juridiske Bane. Han
forberedte sig til den fuldstændige juridiske Examen,
men da han endnu ikke havde opnaaet et for ham
selv tilfredsstillende Kjendskab til Romerretten,
lod han sig i 1803 nøje med at tage dansk juridisk
Examen for strax at blive ansat som Sorenskriver
i Jarlsbergs Grevskabs søndre Distrikt, som Grev
F. A. Wedel-Jarlsberg havde tilbudt ham. I denne
Stilling valgtes han for Jarlsberg Grevskab til Medlem
af det overordentlige Storting i 1814, hvor han ikke
spillede nogen fremtrædende Rolle, men var Formand
for Redaktionskomiteen. I Nov. 1814 udnævntes han til
Justitiarius i Christiania Stiftsoverret og var fra
den Tid bosat i Landets Hovedstad. Han var Medlem af 
Rigsretten mod Statsraad F. G. Haxthausen og af den
Overkrigskommission, der dømte i den mod Haxthausen,
Staffeldt m. fl. for deres Forhold under Felttoget
i 1814 anlagte Sag; sine Vota i begge disse Sager
(1815-16) har han sammen med andre Dokumenter
til Norges Historie i 1814 trykt i Tidsskriftet
«Saga» Bd. I. Senere havde han Sæde i et Par
Undersøgelseskommissioner i Anledning af Almueopløbene
i 1818 og det saakaldte Torveslag i 1829. I 1816-17
var han i Kjøbenhavn som norsk Kommissær ved
Opgjøret med Danmark. Som Medlem af en hel Række
af Lovkommissioner har han Andel i forskjellige
vigtige Lovarbejder, saaledes i Forligelsesloven af
1824, Sportelloven af 1830, Kriminalloven af 1842,
Skattekundgjørelsen af 1845 osv. Fra 1833-44 fungerede
han som Medlem af Administrationen for Christiania
Bankafdeling. Efter et Benbrud paa islagt Gade, som
gjorde ham til Krøbling, maatte han søge Afsked fra
sin Embedsstilling, og denne tilstodes ham i Maj 1844
med Bevidnelse af Kongens naadigste Tilfredshed med
hans lange og nidkjære Tjeneste og med hans fulde
Gage (5600 Kr.) i Pension, som Stortinget lod ham
beholde. Han døde i Christiania 4. Juni 1852. Han var
gift (1803-16) med Hedevig Marie Elisabeth Wessel,
siden (1817-25) med Juliane Marie Haxthausen (Datter
af den foran nævnte Statsraad og General H.), fra
hvem han lod sig skille.

B. var en Mand af omfattende Lærdom i Nordens
Historie, navnlig i Norges Historie efter
Reformationen. Allerede under sit Ophold i
Kjøbenhavn, hvor han i Aarene 1795-98 var ansat
som Amanuensis ved det store kgl. Bibliothek,
havde han lagt sig til udstrakte Kundskaber
og Samlinger, som han siden bestandig forøgede
og udvidede. I «Topografisk Journal», Thaarups
«Magasin», Schlegels «Astræa», «Juridisk Arkiv» og
J. St. Munchs «Saga» har han leveret forskjellige
Bidrag, mest bestaaende i historiske Aktstykker
og ældre topografiske Optegnelser, som jævnlig ere
forsynede med Indledninger og Anmærkninger, til Dels
ogsaa mindre Afhandlinger af juridisk Indhold. I
Ugeskriftet «Budstikken», som han kan siges væsentlig
at have redigeret i Aarene 1821-26, har han paa samme
Maade offentliggjort dels ældre Forfatteres utrykte
Skrifter angaaende Norge, dels avthentiske Bidrag til
Norges Historie efter Reformationen; her findes ogsaa
hans udførlige Efterretninger om det af Christian IV
stiftede Gymnasium i Christiania. Af samme Art ere
hans talrige Bidrag til «Samlinger til det norske
Folks Sprog og Historie» (6 Bd., Chra. 1833-39),
hvis Hovedudgiver han var. Altid redebon til at yde
Hjælp og give Oplysninger har han større eller mindre
Andel i forskjellige Forfatteres Arbejder. Saaledes
i Nyerups og Krafts «Litteratur-Lexikon», hvor
han i Fortalen kaldes «Norges Langebek », Krafts
«Topogr. statist. Beskrivelse over Norge», hvor
bl. a. de historiske Oplysninger om Gaardenes ældre
Beboere ere af ham, Sønnen F. A. Wessel Bergs norske
Reskriptsamling, hvor de historiske Anmærkninger og
Henvisninger i Regelen ere af ham, osv. Overhovedet
indeholde de Noter, hvormed han plejede at udstyre
sine egne og andres Publikationer, en rig Skat af
Oplysninger om Norges indre Forhold og de i Landet
optrædende Personer og Slægter i det 16., 17. og
18. Aarhundrede. En vigtig Del af Administrationen
har han i et særskilt Skrift, «Historisk Underretning
om Landeværnet tillige med nogle Efterretninger om
Norges staaende Hær i Almindelighed» (Chra. 1830),
behandlet med stor Grundighed. -- Man har ikke uden
Grund anket over den Bitterhed, hvormed B. overalt
udtaler sig mod den danske Politik lige over for
Norge i Foreningstiden. Den havde ikke sin Grund i
nogen Uvilje mod det danske Folk, derom vidner hans
Brevvexling med hans danske Ungdomsvenner Nyerup
og Werlauff -- hvoraf Prøver ere trykte i Breve til
Nyerup, udg. af L. Daae, Illustr. Nyhedsblad f. 1865
og Norsk hist. Tidsskrift 1. R. I -- samt hans senere
Forhold til danske lærde (jvfr. C. F. Allens Ytringer
i Thriges Hist. Aarb. 1878 S. 24). Hans haarde
Domme, der synes at staa i Modsætning til hans lige
saa humane og elskværdige som retsindige Karakter,
udsprang af en historisk-juridisk Betragtningsmaade,
som holdt sig til den formelle Ret, saaledes som
den stillede sig for Nutidens Opfattelse, uden
at tage tilbørligt Hensyn til de forskjellige
Tiders Karakter eller til Sammenhængen med de
reale Forhold. Hans sidste litterære Arbejde, en
i C. A. Langes Tidsskrift (1849) med Indledning og
Anmærkninger trykt Oversættelse af C. v. Wimpfens
Skrift om Slesvigs og Holstens statsretlige Forhold,
er et Vidnesbyrd om, hvorledes han haandhævede Ret
og Sandhed lige over for Danmarks Fjender.

B. efterlod et betydeligt Bibliothek;
hans Haandskrifter kom til Christiania
Universitetsbibliothek og hans egne Optegnelser til
det norske Rigsarkiv.

Halvorsen, Norsk Forf. Lex.

<i>M. Birkeland.</i>

</chapter><chapter name="Berg, Jens Justesen, s. Bjerre.">

<b>Berg, Jens Justesen,</b> s. Bjerre.
</chapter>
<chapter name="Berg, Johannes Henrik, 1752-1821, Præst">
<b>Berg, Johannes Henrik,</b> 1752-1821, Præst.
Født i Tønset 2. Maj 1752 af Forældrene Sognepræst
Ole B. og Hustru Anna Elisabeth f. Rumph. 15 Aar gammel
kom han i Christiania Skole, deponerede 1774, tog
1776 Examen theol., blev 1779 Personelkapellan i
Ejdsberg, 1786 resid. Kapellan til Vang (Hedemarken),
1790 Sognepræst til Vaaler (Smaalenene), hvor
han 1796 blev Provst. 1797 forflyttedes han til
Kongsberg og 1803 til Lands Sognekald, hvor han døde
20. Sept. 1821. Han var tillige Præpositus honorarius
i Totens Provsti. Han var en betydelig Taler og en
af Rationalismens første Repræsentanter i Norge,
hvorom hans Smaaskrifter og utrykte Prædikener bære
Vidne. Han blev en af de første Præster i Landet,
der stødte sammen med H. N. Hauge, efter at denne
havde begyndt sin Virksomhed. Gift med Johanne Sophie
Rested (f. 1762, d. i Christiania 4. Maj 1844), Datter
af Foged i Ejdsberg Hans Peter R.

Halvorsen, Norsk Forf. Lex. I, 217 (hvor Efterretningen om hans Hustrus Fader er urigtig).

<i>D. Thrap.</i>
</chapter>

<chapter name="Berg, Magnus, 1666-1739, Billedskærer og Male">
<b>Berg, Magnus,</b> 1666-1739, Billedskærer og Maler,
var født i Norge 28. Nov. 1666, men hans Fødested kjendes
ikke med Sikkerhed. Rimeligvis var han fra Hedemarken
i Romsdals Præstegjæld. Som Yngling kom han i Tjeneste
hos Statholderen i Norge Ulr. Fr. Gyldenløve, og
da denne opdagede Bondeknøsens sjældne Anlæg for
Udskæring i Træ, sendte han ham ned til Danmark,
hvor Christian V mente at gjøre en Maler eller i det
mindste «en habil Ridsemester» (Tegnelærer) af ham
og derfor lod ham komme under Hofskildreren Peder
Andersens Haand. I dennes Værksted paa Frederiksborg
havde B. meget at døje, thi Peder Andersen var en
saare skrap og Stræng Læremester, og der meldes,
at han stundum «trakterede» sin Elev paa en grumme
slem Maade. Imidlertid holdt B. ud hos sin Mester
omtrent til dennes Død, men nogen større Maler blev
der, som Læreren havde forudsagt, aldrig af ham, om
end Kongen lod ham opholde sig nogle Aar i Frankrig
og Italien, og det har næppe sin Rigtighed med, hvad
B.s Biograf N. Prehn paastaar, at B.s Talent for og
Fremgang i Malerkunsten var saa stor, at det vakte
Lærerens Misundelse. Hvad B. ydede i Malerkunsten, var
kun Ubetydeligheder, mest graat i graat, Ornamenter,
Kroner og Sceptere o. desl., og hans Malerier bleve
lidet estimerede, ogsaa af andre end hans Misundere.

B. kunde glæde sig ved Christian V's og navnlig ved 
Overkammerjunker Knuths Gunst, og da hans fordums
Læremester Peder Andersen strax efter B.s Afrejse
til Udlandet var død, blev B. efter sin Hjemkomst
fra Rom -- hvorfra han medbragte 4 Stykker -- (1699)
hans Efterfølger og fik den afdødes Værksted paa
Frederiksborg. Han blev imidlertid kun meget lidet
sysselsat, og da Frederik IV, der som Kronprins ikke
i nogen særlig Grad havde yndet ham, blev Konge,
maatte B. fraflytte sit Atelier paa Frederiksborg;
dog beholdt han sin ringe Aarpenge som Hofskildrer,
hvorhos det paalagdes ham efter Pagernes Ridsemester
Daniel Møllers Død at være Ridsemester for Hofpagerne
og de kongelige Prinser, af hvilke sidste dog kun
Prins Vilhelm (d. 1705) ses at have benyttet hans
Vejledning.

Som Hofskildrer og Hofridsemester med 400
Rdl. Kur. aarlig giftede nu B. sig ind i en anset
kjøbenhavnsk Borgerfamilie. Hans Brud var en Datter af
Raadmand Jens Kuur, og han kom ved dette Giftermaal i
Svogerskab med adskillige højt ansete kjøbenhavnske
Borgere, som Avktionsdirektør Kuur, Dr. Schlosser,
Præsten Mag. Friedenreich (d. 1726) o. a. B.s Ægteskab
var imidlertid af saare kort Varighed: hans Hustru
døde faa Maaneder efter Brylluppet, og han giftede sig
ikke atter. Som Enkemand opslog han nu sin Bolig i en
liden Vaaning i Store Færgestræde hos den i Flensborg
fødte Klædekræmmer Vilhelm Prehn, hvis Søn Naaman
Henrik Prehn (d. 1754) sluttede sig i nøje Venskab
til ham og efter hans Død blev hans Efterfølger i
Embedet som Hofridsemester og hans Biograf.

B. har vistnok snart følt, at Penselen ikke var det
Værktøj, der skulde bane ham Vej til Navnkundighed,
og han greb derfor atter til sin Ungdoms Kniv,
med hvilken han nu i den sidste Snes Aar af sit Liv
fuldførte en Række af Værker, der for stedse ville
sikre ham en af de ypperste Pladser blandt alle Tiders
Billedskærere. Disse i Elfenben skaarne Arbejder
ere vel i Parykstil, ofte sære i Kompositionen,
fulde af opstyltede Allegorier og stundum ogsaa
af vammel Adoration af Enevoldsherskerens Magt og
Vælde, men de ere udmærkede ved smagfuld og gratiøs
Anordning og navnlig ved en uovertræffelig fin og
delikat Udførelse, og det skjønt Mesteren allerede
forholdsvis tidlig var svag og nervøs og rystede
paa Hænderne, saa han næppe kunde holde Kniven. For
at søge Hjælp for sin Svaghed drog han i 1722 til
Pyrmont. Kuren der hjalp ham imidlertid ikke, eller
i det mindste kun for en Stund, som han nyttede til
en lille Rundrejse i Mellemevropa.
Han medførte paa denne Rejse adskillige af sine
udskaarne Arbejder i Elfenben; de bleve alle Vegne
beundrede som uovertræffelige Mesterværker, og baade i
Wien og i Dresden afkjøbte Potentaterne ham adskillige
af dem. Over Amsterdam, hvor B. for egen Regning
indkjøbte en Del Malerier af gode Mestere, kom han
tilbage til Danmark i 1723. Hvad han af sine Arbejder
ikke havde afhændet paa sin Rejse, og hvad hans Haand
endnu frembragte fra hans Hjemkomst til hans Død, som
og de Billeder af hans lille Malerisamling, Kongen
maatte ønske at eje, skjænkede han kort før sin Død
til Christian VI, mod at hans Løn som Hofkunstner
forhøjedes fra 400 til 600 Rdl. for hans Levetid.

De fleste og ypperste af B.s Arbejder opbevares nu paa
Rosenborg. De indeholde dels bibelske Fremstillinger
-- lige fra Evas Skabelse til St. Hieronymus --, dels
allegoriske: Sanserne, Aarstiderne, Sandheden og
Løgnen, dels endelig mythologiske Sujetter. Særlig
maa nævnes et pragtfuldt Hautrelief i Elfenben:
Frederik IV, omgiven af allegoriske Figurer og
Symboler og bekranset af en nedsvævende Genius med
Palmegren i Haanden (1730), og en mægtig Elfenbensvase 
med Indfatning og Ornamenter af forgyldt Sølv,
forestillende Elementet «Vandet». Denne Vase var hans
sidste Værk, paa den arbejdede han de sidste 12-14
Aar af sit Liv.

B., der som yngre var af kolerisk Temperament,
blev med Alderen mere og mere melankolsk og hengav
sig til religiøse Grublerier. Udbyttet af sine
theologiske Undersøgelser og Spekulationer nedlagde
han i et ikke ubetydeligt Antal Skrifter, af hvilke
et Par ere blevne trykte, medens Resten efter
hans Død forefandtes blandt hans Efterladenskaber
som Manuskript og nu alle eller for største Delen
findes i det kgl. Bibliothek. Han døde, medtaget af
Brystsyge, svag og affældig, noget over 72 Aar gammel,
uden Tvivl i det Prehnske Hus, saa godt som i sin Ven
Naaman Prehns Arme, 31. Marts 1739 og blev stedt til
Hvile i eller ved Helliggejstes Kirke. Hans Portræt,
malet af ham selv, bevares paa Rosenborg.

Danske Mag. I, 226 ff.
Thiele, Kunstakademiet og Hestestatuen p. Amalienborg.
Kbhvns Skilderie 1829, Sp. 1057 f.
Danske Samlinger IV, 76  f. 
Nationaltid. 16. Nov. 1884.
Revue contemporaine XXXVI, 350 (1857).

<i>F. J. Meier.</i>
</chapter>

<chapter name="Berg, Peter Christian, 1808-58, Forfatter af mathematiske Lærebøger">
<b>Berg, Peter Christian,</b> 1808-58, Forfatter af mathematiske Lærebøger.
B., Broder til ovfr. nævnte Rektor Carl B.,
er født 26. Juni 1808 i Repstrup ved Vejle,
blev Student fra Kolding 1827, theologisk Kandidat 1832
efter tillige at have studeret Mathematik 
under v. Schmidten, underviste dernæst ved
Efterslægtens Skole og det v. Westenske Institut
og fra 1833 ved Landkadetakademiet. Heri skete
dog 1837-38 en Afbrydelse ved en Udenlandsrejse,
som foretoges med offentlig Understøttelse. I
1854 blev han Præst i Sverborg og døde
15. Nov. 1858. Hans Hustru, hvem han ægtede 1834,
hed Thea Buhl (d. 1853). Han har skrevet en Række
mathematiske Lærebøger, som i nogen Tid vare
temmelig udbredte. 

Erslew, Forf. Lex.
Wiberg, Alm. Præstehist. III, 240. 

<i>H. G. Zeuthen.</i>
</chapter>

<b>Bergen, Arent Berntsen,</b> s. Berntsen.

<chapter name="v. Bergen, Daniel, 1724-73, Landsdommer">
<b>v. Bergen, Daniel,</b> 1724-73, Landsdommer.
Han var Søn af Justitsraad og Landsdommer Andreas
v. B. (d. 1763) og Karen f. Landorff, blev Student
fra Odense 1740, Sekretær i det danske Kancelli
1743, Vice-Landsdommer i Fyn og Langeland 1748,
Justitsraad 1768 og døde 5. April 1773. I sine
yngre Dage samlede han paa danske Mønter, Bøger,
Manuskripter og Dokumenter, hvoraf han forærede
det meste til det kgl. danske Selskab, blandt
hvis Stiftere han var. Han var gift med Anne Marie
Castenskjold (f. 1735 d. 1778). Deres eneste Søn,
Johan Lorentz v. B., var født 1755 og døde 1769.

<i>P. Brock.</i>
</chapter>

<chapter name="Bergendal, Jens Sørensen, 1650-1720, Digter">
<b>Bergendal, Jens Sørensen,</b> 1650-1720, Digter,
Søn af Kapellanen ved Frue Kirke i Kjøbenhavn Søren
Lauridsen B. og Inger Jensdatter, fødtes 10. Juli
(1. Jan.?) 1650, blev Student vistnok 1667 og
1671 Hører ved Kjøbenhavns Skole. 1678 blev han
kaldet til Præst i Munkebjærgby og Bromme ved Sorø,
tog Magistergraden 1682 og forflyttedes 1705 til
Korskirken i Bergen, hvor han døde 1. Jan. 1720. Med
sin Hustru, Cathrine Jensdatter Spend, havde han
blandt flere Børn Sønnen <i>Jens Jensen B.</i> (f. 1684 d.
1750), der ligeledes blev Hører i Kjøbenhavn og 1718
Præst i Fredericia.

B. er en af de heldigere blandt det 17. Aarhundredes
mange Smaapoeter baade paa Latin og Dansk. Man har
af ham et Par større Arbejder, «Pia otia» (1670),
en Samling latinske Oder, Elegier og Epigrammer,
indledet med nogle temmelig ubetydelige «Annotata de
poesi et poetis», -- og «Davids Prophetiske Harpe-Leegs
Første Choer» (1695), en poetisk Parafrase af Davids
42 første Salmer. Her kappes B. med Rektoren i Odense
Elias Naurs nys udkomne «Nye Strænge paa Davids Harpe»
(1690 og 1692), og ikke blot giver Sorterup ham i
«Cacoethes carminincum» det Lov, at «hans Sange over
Davids Salmer flyder bedre end Thomas 
Villumsens, Arrebos og Naurs», men ogsaa Dr. Rørdam udtaler
sig (i Ny kirkehist. Saml. I, 579) ret anerkjendende
om denne Salmebearbejdelse i Forhold til de tidligere
og senere.

B.s latinske og danske Lejlighedsdigte, især Gravvers
over flere bekjendte Mænd, ere i Bibliothekernes
Samlinger og i Luxdorphs «Danske Verssamling» V
blandede og forvexlede med hans ovennævnte Søns, der
ogsaa var Digter i begge Sprog og i ganske lignende
Stil, saa at det ikke altid er let at se, hvad der
skyldes den ene, og hvad den anden. J. S. B. forvexles
ogsaa let med sin lidt ældre samtidige, <i>Jens
Pedersen</i> (f. 1639 d. 1704), Præst i Dalum i Fyn,
som undertiden ligeledes fører Tilnavnet Bergendal,
f. Ex. i Brandt og Helveg, Dansk Salmedigtning, der
optager Prøver af hans «Salmer og aandelige Lovsange»
(1676). Ogsaa han var Lejlighedspoet og Forfatter til
et opbyggeligt Skrift, «Et fattigt, forandret Rige»
(1667), hvorom se Kirkehist. Saml. 3. R. V, 189.

Worm, Lex. ov. lærde Mænd.
Nyerup, Lit. Lex.
Hundrup, Lærerstanden ved Metropolitanskolen S. 106 f.

<i>J. Paludan.</i>
</chapter>

<chapter name="Bergenhammer, Peter, 1768-1825, Overlærer">
<b>Bergenhammer, Peter,</b> 1768-1825, Overlærer.
Hans Fader, Mads B., var Præst i Ørting (Aarhus Stift);
Moderen, Elisabeth Marie f. Sommer, ægtede efter dennes Død
Eftermanden Peder Brøchner, som siden blev Præst
i Grenaa. B. blev Student fra Viborg Skole 1784,
var siden Huslærer i Jylland og blev 1791 Lærer ved
Borgerdydskolen i Kjøbenhavn, senere Alumnus af det
pædagogiske Seminarium. 1802 vandt han Universitetets
Guldmedaille for Prisopgaven i Medicin: «Qvotuplici
modo exercitia corporea ad sanitatem tuendam et
promovendam inserviunt?» Samme Aar blev han Adjunkt
i Odense, 1814 Overlærer sammesteds, døde ugift
5. Jan. 1825. Blandt hans Skoleprogrammer mærkes en
lunefuld «Appel til Vokalernes Dom eller Klage af
Bogstavet Q over Bogstavet K» (1814). Han kaldtes
almindelig den skidne B., fordi han altid gik i en og
samme luvslidte Frakke, uden Halstørklæde og med en
meget lurvet Hat. Han var et godt Hoved med fortrinlig
Gave til at undervise og meget afholdt af Disciplene.

Erslew, Forf. Lex.

<i>S. B. Thrige.</i>
</chapter>

<chapter name="Berger, Christian Johan, 1724-89, Læge">
<b>Berger, Christian Johan,</b> 1724-89, Læge,
blev født i Wien 14. Avg. 1724 og var en Søn af Hushovmesteren
hos den danske Gesandt, Henrik B., og Elisabeth Marie
f. Buschen. Ved Faderens Død 1728 blev han sendt til
en evangelisk Opdragelsesanstalt i Presburg og senere
til et Gymnasium i Berlin. 1739 blev han 
anbragt i Huset hos Kirurgen Professor Neubauer,
under hvis Vejledning han begyndte at studere Anatomi
og Kirurgi, ligesom han ogsaa søgte Uddannelse hos
andre Lærere og i Charité-Hospitalet. 1741 kom han
til Kjøbenhavn, hvor Hofkirurg Wohlert med megen
Interesse tog sig af den begavede Yngling og i
Forening med Simon Krüger sørgede for hans videre
anatomiske og kirurgiske Uddannelse. 1743-46 foretog
han en Studierejse, der fornemmelig gjaldt Strasburg,
hvor der var gunstig Lejlighed til Uddannelse i
Lægevidenskabens forskjellige Discipliner. Snart blev
dog Fødselshjælpen hans Yndlings- og Hovedfag; hans
udmærkede Lærer Fried, den berømte Forstander for
Strasburgs Fødselsstiftelse, fik en ganske særlig
Interesse for denne saa lovende Discipel og gav
ham rig Lejlighed til at øve sig i Fødselshjælp saa
vel paa Hospitalet som hos private Klienter. Efter
sin Tilbagekomst til Kjøbenhavn fortsatte han
yderligere sit Studium af Lægevidenskaben,
tog 1748 den anatomiske og 1750 den kirurgiske
Examen og blev derefter hurtig en anset Læge og
Fødselshjælper i Kjøbenhavn. 1753 blev han Læge ved
Vartov, 1755 ved Opfostringshuset, 1758 blev han
Professor i Anatomi ved det kgl. Kunstakademi,
1759 Assessor i Jordemoderkommissionen og
samtidig Stadsaccoucheur. Samme Aar fik han den
medicinske Doktorgrad, og 1760 blev han Medlem
af Collegium medicum. Efter Udstedelsen af det
for Fødselsvidenskabens Udvikling i Danmark saa
betydningsfulde Reskript af 15. Maj 1761, hvorved
den kort i Forvejen indrettede Fødselsstiftelse i
Frederiks Hospital overdroges til det medicinske
Fakultet for tillige at kunne tjene de studerende
til Uddannelse i Faget, blev B., der havde haft en
Hovedandel i Reskriptets Udstedelse, udnævnt til
Professor i Medicin og Fødselshjælp og overtog dermed
den lægekyndige Ledelse af Fødselsstiftelsen. Herved
kom den rette Mand paa den rette Plads. I den des
værre kun alt for korte Tid, knap et Decennium, det
blev ham forundt at virke i denne Stilling, skabte han
en dansk obstetricisk Skole, for hvis Dygtighed hans
to udmærkede Disciple M. Saxtorph og J. Bang afgive
et særlig talende Vidnesbyrd, ligesom ogsaa det i
Fødselsstiftelsens Bibliothek opbevarede Manuskript
af hans Forelæsninger, som Levy i sit Mindeskrift
om ham har fremdraget, i høj Grad vidner om hans
overlegent klare og koncise didaktiske Evne og hans
fremskredne, uhildede Iagttagelsesstandpunkt. Ogsaa i
rent videnskabelig Henseende viste han sig -- skjønt
hans Forfattervirksomhed er meget sparsom -- som en
Banebryder af eminent Rang; han er den

første, der fuldt korrekt har fastslaaet og
beskrevet et Hovedpunkt i Fødselslæren, den naturlige
Fødselsmekanisme ved Fosterets Issestilling -- et
Punkt, hvorom man før ham havde meget fejlagtige
Begreber. Med fuldeste Berettigelse blev han 1769
Medlem af Videnskabernes Selskab (og omtrent samtidig
Æresmedlem af Kunstakademiet). Senere ere imidlertid
hans Fortjenester blevne i alt for høj Grad upaaagtede
og stillede i Skygge af heldigere Efterfølgere, og
den Fremstilling af Fødselsmekanismen, han gav i sin
Inaugural-Dissertation, har hans Discipel M. Saxtorph
faaet Hovedæren for. Som praktisk Fødselshjælper havde
B. en ganske særlig Betydning derved, at han først
bragte den uskadelige Fødselstang i heldbringende
Anvendelse, og M. Saxtorph siger i saa Henseende
om sin venererede Lærer, «at hans Færdighed i at
anlægge Tangen og Erfarenhed i at træffe Tiden, som
til dens rette Brug kræves, lykkedes ham saa vel,
at han derved frelste et anseligt Tal af nyfødte
Borgeres Liv». Ogsaa uden for sit Specialfag havde han
væsentlig Betydning, saaledes for den af Fakultetet
saa forsømte Kirurgi, over hvilken han i flere Aar
holdt regelmæssige Forelæsninger.

Til B.s senere alt for ringe Paaagtelse her hjemme har
den Omstændighed navnlig bidraget, at han pludselig
og paa en skæbnesvanger Maade blev fjærnet fra sin
vigtige Stilling ved Kjøbenhavns Universitet. Ved
sin nøje Forbindelse med Struensee kom han vel hurtig
til at indtage en meget fremragende Plads, blev 1770
kgl. Livlæge med det særlige Hverv at føre Tilsyn med
Kronprinsens Opdragelse (den herved anvendte Methode
misbilligede han i øvrigt aabenlyst), og snart efter
blev han Meddirektør for den store Opfostringsanstalt
og for Frederiks Hospital; men ved Struensees
paafølgende Fald blev han som formentlig delagtig i
nogle af Ministerens hensynsløse Regeringshandlinger
arresteret og i nogen Tid behandlet overordentlig
strængt i Citadellet. Undersøgelseskommissionen
kom vel efterhaanden til Erkjendelse af, at han i
det væsentlige var uskyldig, men under den stærke
Stemning mod den faldne Stormand kunde han dog ikke
opnaa fuldstændig Frikjendelse, men blev ved et
kongeligt Reskript (af 18. Maj 1772) blot erklæret
fri for videre Tiltale og beordret til at tage
Ophold i Aalborg med en aarlig Pension af 300 Rdl.,
i det følgende Aar forhøjet til 600 Rdl. Her blev han
snart en meget afholdt Læge, men forlod Byen igjen
allerede 1774, i det han da ved sin Svoger Poul Egedes
Indflydelse blev udnævnt til Professor i
Medicin, Kirurgi og Fødselsvidenskab ved Universitetet
i Kiel. 1776 blev han Etatsraad. Efter gjentagne
apoplektiske Anfald døde han 2. April 1789. Til Kiels
Universitet testamenterede han 4000 Rdl. og hele sit
Bibliothek, og til hans Ære udgav Universitetet et
Program og afholdt en Mindefest samt opstillede hans
Buste i sit Bibliothek. En Afstøbning deraf er senere
opstillet i Kjøbenhavns Fødselsstiftelse. 1760 havde
han ægtet Laurentia Thestrup, Datter af Etatsraad
og Professor Chr. T., en Søster til Poul Egedes
Hustru. Hun døde allerede 1764 (13. Avg.), og han
forblev derefter Enkemand.

Ingerslev, Danmarks Læger og Lægevæsen II, 399 ff. 
Levy, Indbydelsesskrift til Universitetets Reformationsfest 1856.
E. Ingerslev, Fødselstangen, 1887, S. 56 ff.

<i>Jul Petersen.</i>
</chapter>

<chapter name="v. Berger, Johan Erik, 1772-1833, Filosof">
<b>v. Berger, Johan Erik,</b> 1772-1833, Filosof,
Søn af nedenanførte Generallieutenant Valentin v. B.,
blev født 1. Sept. 1772 i Faaborg, hvor Faderen den Gang
var Eskadronschef ved det fynske Dragonregiment, men
hvorfra han faa Aar efter forflyttedes til Husarerne
med Garnison i Jægersborg ved Kjøbenhavn. Her
voxede B. op som ældste Søn i et Hjem, der var
præget af Faderens strænge militære Holdning,
men tillige af sand Dannelse og livlig, elskværdig
Selskabelighed. 1788 blev han Student og 3 Aar efter
juridisk Kandidat. Efter endte Examiner drog han
til Udlandet, først til Gøttingen, hvor han lagde
sig efter Historie og Filosofi og navnlig følte sig
mægtig draget ved Studiet af Kant. Efter et kort Besøg
i Hjemmet drog han i Efteraaret 1793 til det vilde
Jena, hvor Reinholds Forelæsninger over Kant fængslede
ham. Her levede han ogsaa i nøje Omgang med mange
Landsmænd, og en Person, der mærkelig nok formaaede at
øve Indflydelse paa mange, Malthe Møller, vidste ogsaa
en Tid at beherske B., der lod sig optage i «de frie
Mænds» Forbund. Fichtes Forelæsninger i Jena i den
følgende Sommer virkede elektriserende paa den unge
Frihedsmand. Den første Frugt blev hans opsigtvækkende
Flyveskrift (1794) «Dagens Anliggende», som besørgedes
anonymt trykt af J. Kragh Høst: Frankrigs politiske
Gjenfødelse og det fra Tyskland udgaaede store
Fornuftevangelium burde ogsaa omskabe Forholdene i
Danmark; Umyndighedens Alder burde være forbi. «Vi
ere Borgere og Undersaatter ene og alene i Følge vor
Vilje; paa den alene beror Lovenes og Forfatningens
Gyldighed.» «Mennesket er almægtigt, naar det vil
være det,» -- det lød jo nok saa stormende, og Skriftet
vakte en Del Røre; men Stormen, som den 
22aarige unge Mand havde rejst, lagde sig overmaade
snart uden at drage Følger efter sig. Lignende Tendens
som hans første Arbejde havde ogsaa hans følgende
lille Skrift, der først kom frem i «Minerva», senere
i Særtryk: «Om de foregaaende Betingelser til en
forbedret Nationalopdragelse» (1795). Den opstyltede
Tone i disse Skrifter stod i bestemt Modstrid med
det blide, elskelige og ædle Gemyt, som boede i B.,
og han saa ogsaa selv senere med Ulyst hen til disse
umodne Ungdomsforsøg. Ved fornyet Ophold i Tyskland
blev B. stærkt paavirket af Schellings Naturfilosofi,
uden at Venskabet med Fichte derfor i nogen Maade
forandredes. Fichte gav ogsaa B. et Vidnesbyrd om
sin Hengivenhed ved at vælge ham til Fadder for sin
Søn. B. var den Gang i Schweits, hvor han rejste vidt
omkring og bl. a. ogsaa var sammen med Digterinden Fru
Fred. Brun. Men den bestandige Omflakken uden bestemt
Livsopgave kunde ikke fortsættes. Den uafhængige
Stilling som Landmand stod i et ideelt Lys for ham,
og i Nærheden af Hamborg begyndte han at uddanne sig i
Agerbrug, theoretisk og praktisk. De litterære Sysler
kunde dog ikke hvile; han paabegyndte et Tidsskrift,
«Mnemosyne» (2 Hæfter, Altona 1800), hvori han i et
Par Afhandlinger synger Naturens Pris. Men der kunde
ikke komme Ro over ham. 1800 er han i Kjøbenhavn
og indtræder efter Faderens Ønske som Avskultant i
Rentekammeret; men det var hans Natur alt for meget
imod, til at han kunde ønske at gaa videre ad den
Vej. Efter at han havde været Vidne til Slaget paa
Reden 1801, kjøbte han Godset Seekamp ved Kiel for
der at indrette et Hjem, i det han ægtede Komtesse
Anna Holck, en Datter af Christian VII's Yndling,
Grev Conrad H. Men B. var langt mere skikket til
Videnskabsmand end til praktisk Agerbruger; hans
Landvæsen bragte ham ogsaa mange tunge Skuffelser
og trykkende Sorger. I 1808 udgav han sit første
udførligere Arbejde, «Philos. Darstellung der Harmonie
des Weltalls», hvor Paavirkningen af Schelling og
Steffens er let kjendelig. 1809 var han i Gøttingen
og studerede Astronomi under Gauss; blev under Krigen
Kapitajn ved det holstenske Landeværn og efter sin
Afskedigelse fra Armeen 1813 Etatsraad. Endelig i
1814 opnaaede han sit længe nærede Ønske at erholde
et Professorat, i det han blev Professor i Astronomi
ved Universitetet i Kiel; ved Siden af de mathematiske
Forelæsninger holdt han ogsaa filosofiske, og efter
Reinholds Død (1823) indskrænkede han sig udelukkende
til 
saadanne. Udnævnelsen som Professor i Filosofi fik
han først 1826. Hans Hovedværk i Litteraturen er
«Allgemeinee Grundzüge zur Wissenschaft» (4 Bd.,
1817-27), som danner et Overgangstrin og indtager
en mæglende Stilling mellem den Kantisk-Fichteske
Individualisme og den Schelling-Hegelske
Pantheisme. Som Universitetets Rektor døde han i
Kiel 22. Febr. 1833. Hans Hustru overlevede ham til
27. Dec. 1835.

H. Ratjen, J. E. v. Berger's Leben.
Mit Andeutungen u. Erinnerungen von J. R. (dvs. Rist), Altona 1835.
J. G. Rists Lebenserinnerungen, Gotha 1880, I, 58 f. o. fl. St.
Steffens, Was ich erlebte V.
Liebenberg, Schack Staffeldts Levnet II, 373f.

<i>A.Jantzen.</i>
</chapter>

<chapter name="v. Berger, Johan Just, 1723-91, Læge">
<b>v. Berger, Johan Just,</b> 1723-91, Læge,
blev 8. Dec. 1723 født i Celle; hans Fader, Johann Samuel
v. B. (af tysk Adel), var hannoveransk Livmedikus. Han
studerede og kreeredes til Dr. med. i Gøttingen
(1745), berejste derpaa Holland, England og Frankrig
og blev 1752 efter Grev Bernstorffs Initiativ
ligesom saa mange andre fremmede Kapaciteter
indkaldt til Danmark, hvor han allerede det næste
Aar blev Hofmedikus, 1768 Etatsraad, 1774 kongelig
Livlæge og 1776 Konferensraad; 1779 blev han
Medlem af Videnskabernes Akademi i Stockholm. Han
var en velbegavet, lærd og virksom Mand, der ikke
alene vandt megen Yndest som Læge, men ogsaa i
forskjellige Henseender virkede til Lægevidenskabens
og Lægekunstens heldige Udvikling i Danmark og havde
væsentlig Del i Oprettelsen af flere i saa Henseende
vigtige Institutioner, saaledes den botaniske Have,
Frederiks Hospital, Koppeindpodningsanstalten, det
kirurgiske Akademi, ligesom ogsaa i Udarbejdelsen
af Pharmacopoeen af 1772. I en Nekrolog siger Tode
om ham, at «han virkede til Fædrelandets Gavn i en
større Kreds end nogen Læge før ham». Hans Helbred var
bestandig noget svagelig, og i de sidste Aar led han
af en besværlig Øresygdom med Svimmelhed og tiltagende
Døvhed. Ved at læse om en ny, af den preussiske Kirurg
Jasser foretagen Operation, en Trepanation af Bendelen
bag Øret, hvorved indgribende Øresygdomme vare blevne
helbredede, fik han Lyst til selv at underkaste sig en
saadan og overtalte sin Kollega, Hofkirurgen Professor
Kølpin til at udføre den. Operationen medførte
imidlertid en Blodforgiftning med Hjærnebetændelse
og Død, der indtraf 16. Marts 1791, og hvorved der
fremkaldtes et Forsvarsskrift af Kølpin og talrige
Indlæg fra andre angaaende Operationens Tilladelighed
(til Dels samlede og paa Dansk udgivne 
af N. Bøtcher). Han var gift med Sara Margarethe v. Ramdohr
(d. 1780).

Ingerslev, Danmarks Læger og Lægevæsen II, 403 f. 
W. Meyer i den 8. internationale Lægekongres' Forhandlinger (Compte
rendu T. IV, Section d'otologie p. 56).

<i>Jul. Petersen.</i>
</chapter>

<chapter name="v. Berger, Valentin, 1739-1813, Officer">
<b>v. Berger, Valentin,</b> 1739-1813, Officer,
en Broder til den foregaaende, er født i Celle
10. Nov. 1739. B. var først Lieutenant i hannoveransk
Tjeneste, men kom 1764 i dansk og blev ansat
som Kapitajn i fynske Dragonregiment, hvor han
Aaret efter blev Eskadronschef, 1774 Major og 1779
Oberstlieutenant. Det følgende Aar ved Oprettelsen af
sjællandske og holstenske Husarregiment overgik han
til førstnævnte som næstkommanderende, avancerede
til Oberst og blev 1789, da begge Regimenter vare
forenede til ét, dets første Chef. 1795 udnævntes
han til Generalmajor, 1803 blev han hvid Ridder,
1810 Generallieutenant. B. ansaas for en kyndig
Rytterofficer og havde bl. a. Sæde i den Kommission,
der under Landgrev Carl af Hessens Forsæde 1790
blev nedsat for at udarbejde bedre Reglementer
for Kavalleriet. Om han ogsaa havde Evne til at
kommandere større Troppeled under Feltforhold, lader
der sig fra den her hjemme daadløse Periode, hvori
hans Manddomsalder faldt, vanskelig drage nogen
Erkjendelse. Som Brigadekommandør i Efteraaret 1806
paadrog han sig stærk Dadel af Kronprinsen, fordi han
paa det blotte Rygte om, at de franske Tropper vilde
gaa over den holstenske Grænse, lod sine Afdelinger
hastig retirere og derved til Dels fremkaldte Panik
i Hærkorpset. De ham givne Instruktioner vare dog
meget utydelige, og Kronprinsen lagde selv senere
liden Vægt paa det forefaldne, og i 1812, da hele
Hæren var sat paa Krigsfod, havde han Kommando som
Divisionsgeneral. B. døde imidlertid, forinden de
krigerske Begivenheder toge deres Begyndelse, 29. Juli
1813. Han var gift med Anna Elisabeth v. Schilden,
f. 25. April 1745 d. 10. Juli 1787. Sammen med 2 Brødre
naturaliseredes han 1776 som dansk Adelsmand.

Meddelelser fra Krigsarkiverne II.

<i>S. A. Sørensen.</i>
</chapter>

<chapter name="Berggreen, Andreas Peter, 1801-80, Komponist og musikalsk Forfatter">
<b>Berggreen, Andreas Peter,</b> 1801-80, Komponist og musikalsk Forfatter,
blev født 2. Marts 1801 i Kjøbenhavn.
Hans Fader, Kammager Carl Peter B., var
svensk af Fødsel, Moderen, Dorothea f. Lynge, Datter
af Distriktslæge L. i Frederiksborg. I dennes Hus blev
han 10 Aar gammel anbragt og sat i Frederiksborg lærde 
Skole. Opholdet i den lille By lagde paa flere Maader
Grunden til hans musikalske Udvikling. I Huset hos
sin Morfader, som selv var Musikven, fik han i 1813
sin første og eneste egentlige Undervisning i Musik,
rigtignok kun nogle faa Timer paa Fløjte, den Tids
Yndlingsinstrument. I Frederiksborg fandtes den Gang
et usædvanligt musikalsk Liv, og flere Familier holdt
ugentlige Musiksammenkomster; B. deltog i disse,
og han har selv tilskrevet dem megen Indflydelse
paa sin Udvikling. I 1814-15 begyndte han at forsøge
sig som Komponist, skrev Smaastykker for Fløjte, en
Sonate for Fløjte og Guitar samt nogle Romancer. Selv
Skolen bidrog sit, i det hans Velynder og Ven paa
Fløjtespillets Vegne, Overlærer Dahl, bragte ham
nogle Folkemelodier, han havde med ned fra Norge,
og som for første Gang vakte hans Opmærksomhed for
Folketonernes Ejendommelighed.

Da han i 1819 afgik fra Skolen som Student, var hans
Beslutning at dyrke Musikken fattet. Imidlertid
ønskede hans Familie, at han skulde gaa den
juridiske Vej, og bøjende sig for dette Ønske tog
han Philosophicum og begyndte paa Brødstudiet. Men
snart opgav han atter Juraen og besluttede nu alene
at hellige sig Kunsten. Med Iver kastede han sig over
Studiet af den musikalske Theori, i hvilken han endnu
kun besad ringe Indsigt. Han stiftede Bekjendtskab med
Weyse, som gjennemsaa hans Kompositioner og meddelte
ham vejledende Vink; men egentlig Undervisning gav
Weyse ham ikke, hans væsentlige musikalske Uddannelse
var hans eget Værk. I 1822-23 udgav han sit første
Arbejde, «Sange med Akkompagnement af Guitar», hvori
nogle af hans i Drengeaarene komponerede Romancer
findes optagne. Den Gang laa B. paa Regensen og
dirigerede her Regensianernes firstemmige Sange; til
Regensens Tohundredaarsfest 1. Juli 1823 komponerede
han Kantaten, og en af hans populæreste Sange,
«Kong Christian lægger ned sit Sværd», hørtes ved
denne Lejlighed for første Gang. For Studentersangen
virkede han meget ogsaa de følgende Aar; de i 1833
udgivne «Sange for Studenterforeningen», som bleve
Forløberne for Studentersangforeningens Stiftelse
(1839), ere redigerede af ham.

Efter det muntre Regensliv, som B. i sine ældre
Aar stedse mindedes med Forkjærlighed, fulgte
trange Tider under fortsatte musikalske Studier
og Informationer for det daglige Udkomme; i 1828
ægtede han Dorothea Frederikke Wettergreen, Datter
af Guldsmeddemester W., og fik nu ogsaa Familie at
sørge for. Han producerede i disse Aar ikke meget;
Oehlenschlägers Kantate til
Prins Ferdinands og Prinsesse Carolines Formælingsfest
(1829) komponeredes af ham, og han fejrede sin
gamle Rektor Bendtsens Minde ved en Sørgekantate
(1831). I 1832 opførtes hans første dramatiske
Komposition, «Billedet og Busten», Opera i 3 Akter af
Oehlenschläger. Heri viste han sig stærkt paavirket
af Weyse og til Dels af Schultz. Stræben efter
Naturlighed og efter en nøje Overensstemmelse imellem
Musik og Text er ejendommelig for hans Kompositioner;
men hans Frygt for Jagen efter Effekt gav ikke sjælden
hans Musik et noget tørt Præg, og han blev derfor
ingen populær Theaterkomponist. Hverken hans Musik til
«Billedet og Busten» eller til andre af hans trofast
beundrede Oehlenschlägers Arbejder, som «Tordenskjold»
(1832), «Dronning Margrethe» (1833) og «Sokrates»
(1835), har efterladt sig noget varigt Spor.

I 1836 optraadte B. som musikalsk Forfatter, hvortil
hans akademiske Dannelse og theoretiske Kundskaber
gave ham Adkomst, ved Udgivelsen af Ugebladet
«Musikalsk Tidende». Med Uforbeholdenhed forfægtede
han heri sine musikalske Principper, hvad der
indviklede ham i flere litterære Fejder, bl. a. med
hans tidligere Ven, Organist Muth-Rasmussen. Men
Tidsskriftet, som var det første af denne Art her i
Landet, kunde paa Grund af manglende Tilslutning ikke
holde sig og gik ind samme Aar. Endnu den Interesse
knytter sig til det, at B. deri præsenterede sin
Elev, den unge N. W. Gade, for Publikum med en liden
Komposition; senere (1845) tog nan i et musikalsk
Flyveblad, «Hejmdal», hvoraf kun to Numre udkom,
Gades Forsvar imod de da raadende Musikavtoriteter
og mod Pressen.

I 1838 ansattes B. som Organist ved Trinitatis Kirke
og i 1843 som Sanglærer ved Metropolitanskolen. Samme
Aar stiftede han Haandværker-Sangforeningen,
som gav Stødet til Dannelsen af mange lignende
Mandssangforeninger af folkelig Karakter. Ved
denne Tid afslutter han hovedsagelig sin
Komponistvirksomhed. Foruden alt omtalte Arbejder
kan endnu nævnes en Del danske, svenske og tyske
Sange, et «Ave verum corpus» og et «Pater noster»
for 4 Stemmer samt flere Lejlighedskantater,
f. Ex. ved Frederiksborg Skoles Indvielse (1836),
ved Frederik VI's Død (1840) og ved Mindefesten for
Gutenberg (1840), hvortil senere endnu kom Kantaten
over Oehlenschläger (1850). Resten af sit lange Liv
helligede han sin betydningsfulde Virksomhed for
Skole-, Kirke-og Folkesangen.

Allerede adskillige Aar, før B. ansattes som Sanglærer ved
Metropolitanskolen, havde han i samme Egenskab virket
ved flere andre Skoler, bl. a. von Westens Institut,
og til Brug ved denne Undervisning udgav han fra 1834
efterhaanden en Mængde 2-, 3- og 4stemmige «Sange til
Skolebrug», i alt 14 Hæfter (det sidste i 1876), der
fandt vid Udbredelse og udkom i flere Oplag. I 1859
blev han tillige udnævnt til Sanginspektør ved de
lærde Skoler, Seminarierne og de øvrige under
Kirke- og Undervisningsministeriet hørende Anstalter,
i hvilken Post, som han beklædte til kort før sin Død,
han virkede med Nidkjærhed og Humanitet.

Ved sin Stilling som Organist førtes han naturligen
til at beskæftige sig med Kirkesangen, som han
omfattede med stor Kjærlighed, og paa hvis Udvikling
han arbejdede baade praktisk ved en Mængde Salmer,
af hvilke adskillige have vundet almindelig Yndest,
bl. a. «Lær mig, o Skov, at visne glad», «Tænk,
naar en Gang den Taage er forsvunden», og den som
Børnesalme meget brugte «Lyksalig, lyksalig hver Sjæl,
som har Fred», og theoretisk ved sin Afhandling «Om
Menighedssangen», der findes som Indledning til hans
store Salmeværk: «Melodier til Salmebog til
Kirke- og Husandagt og til Evangelisk-kristelig Salmebog». I
dette betydningsfulde Værk, som udkom første Gang
i 1852-53 og siden i flere Oplag, har han nedlagt
Udbyttet af et mangeaarigt Arbejde i en for 2, 3 og 4
Stemmer udført Redaktion af vore Kirkesalmer, tillige
med historiske Oplysninger om Salmemelodierne.

Den Interesse for Folkesange, som vaktes allerede i
hans Skoletid, holdt sig hele Livet igjennem, og med
utrættelig Flid samlede han i en lang Aarrække saa
vel nordiske som fremmede Folkemelodier. Resultatet
heraf forelagde han Offentligheden i sit Værk:
«Folkesange og Melodier, fædrelandske og fremmede,
samlede og udsatte for Pianoforte», der i 1. Udgave
udkom i 1842-47, men i betydelig forøget Skikkelse
i 2. Udgave 1861-70 i 10 store Bind, hvortil et
11., indeholdende danske Hus- og Selskabssange fra
tidligere Tid, sluttede sig (1871). En overordentlig
stor Mængde Folkemelodier fra alle Verdens Kanter
forefindes her med et let spilleligt Akkompagnement,
der gjør dem tilgængelige selv for det ikke meget
musikalsk uddannede Publikum, og ledsagede med
kritiske og historiske Noter. Det er hans Livs
Hovedværk og i den musikalske Litteratur enestaaende.

Den stille og ærlige Arbejder, hvis hele Natur var
saa lidet anlagt paa at vække Begejstring eller
gjøre Opsigt, fandt dog efterhaanden Anerkjendelse
fra mange Sider. I 1858 udnævntes
han til Professor, og han hædredes med danske og
svenske Ordener; i 1876 stiftedes et Legat i hans
Navn for Musikere, der have virket til Folke- og
Kirkesangens Fremme, og da han 6. Maj 1878 fejrede sit
Guldbryllup, overraktes ham Universitetets Æresdiplom
som Doctor philosophiæ. Haandværker-Sangforeningen
har besørget Udgivelsen af sin Stifters Portræt.

Endnu som Olding vedblev han at arbejde. I 1872-74
samlede han sine Kompositioner for Sang og Klaver i
3 Bind; i 1875 udgav han 3 Hæfter «Ældre Sangmusik»
(af Reichardt, Schultz og Mozart) for, som han siger,
ligesom at aflægge «sin musikalske Trosbekjendelse»;
og endelig sluttede den 75aarige Mand sin Virksomhed
med en med Varme skreven Biografi af sin «kjære,
uforglemmelige Lærer» Weyse (1876). Efter en kort
Affældighedsperiode døde han 8. Nov. 1880 og bares
til Jorden under sine egne Toner til danske Salmer.

Avtobiografi i Metropolitanskolens Program f. 1844.
Erslew, Forf. Lex.
Musiker-Foreningens Tidende, 1. Aarg. (1869) Nr. 12.
Illustr. Tidende XIX (1878) Nr. 980.
Nord. Musik-Tidende, i. Aarg. (1880) Nr. 12.
Tidsskr. for Kirke-, Skole- og Folkesang, 2. Aarg. (1881) S. 7 f.

<i>G. St. Bricka.</i>
</chapter>

<chapter name="Berggreen, Valdemar Frederik Andreas, f. 1833, Landinspektør og Kartograf">
<b>Berggreen, Valdemar Frederik Andreas,</b> f. 1833,
Landinspektør og Kartograf. Han er en Søn af den
foregaaende og blev født i Kjøbenhavn 18. Marts
1833. Tog 1851 polyteknisk Examinandexamen og
Landmaalerexamen, hvorefter han studerede ved den
polytekniske Læreanstalt, indtil han 1855 blev
ansat som Revisor i Matrikkelkontoret. Tog 1857
Landinspektørexamen. Han har beskæftiget sig meget med
kartografiske Arbejder, han har saaledes udarbejdet
den største Del af Kjøbstadkortene og alle Kortene
over Kjøbenhavn til Traps «Beskrivelse over Danmark»,
og for Tiden er han i Færd med at udgive et større
Værk, bestaaende af 112 Karré-Planer af Kjøbenhavn
inden for Voldene i Maalestoksforholdet 1/500,
hvoraf der til Slutningen af 1887 er udkommet
80 Planer. B. har i mange Aar været Medlem af
Diakonissestiftelsens Hovedbestyrelse og Formand i
Bestyrelsen af samme Stiftelses Menighedspleje. Gift
første Gang med Augusta Vilhelmine Borgen (d. 1864),
anden Gang med Laura Augusta Vilhelmine Petersen.

<i>P. P. Freuchen.</i>
</chapter>

<chapter name="Bergh, Christopher Anker, 1764-1825, norsk Generalavditør">
<b>Bergh, Christopher Anker,</b> 1764-1825, norsk Generalavditør.
Var en Søn af Regimentskvartermester og Avditør Jakob Wisløv B.
(d. 1806) og dennes Hustru Karen Tancke f. Anker (d. 5. April 1801). 
Født 28. Okt. 1764 paa Gaarden Borgen i Sørum
Præstegjæld, Akershus Amt, hvor Forældrene den Gang
boede. I April 1776 kom han ind paa den mathematiske
Skole (nu Krigsskolen) i Christiania og blev 1780
Kornet ved 1. søndenfjældske Dragonregiment, ved
hvilket han 1783 blev Sekondlieutenant à la suite
og 1788 virkelig Sekondlieutenant; i denne Stilling
deltog han om Høsten s. A. i det korte Felttog
i Sverige. B. blev dog ikke længe staaende i den
aktive Krigstjeneste. Efter i 1783 ved Kjøbenhavns
Universitet at have taget dansk-juridisk Embedsexamen
og derpaa underkastet sig Avditørprøven var han i
nogle Aar adjungeret Faderen i dennes Embede som
Avditør, hvorpaa han 1790 selv udnævntes til Avditør
som Faderens Efterfølger. 1797 (1800?)-1804 var han
ansat som Avditør ved det i Christiania stationerede
Artilleridetachement og indehavde ved Siden deraf
forskjellige mindre Stillinger. Han blev tillige
udnævnt til adjungeret og succederende Bureauchef ved
det norske Generalitets- og Kommissariatskollegium,
en Stilling, som han dog aldrig kom til at overtage. I
sidstnævnte Aar (1804) blev han beordret til Hæren
i Holsten, hvor han 1805 udnævntes til Overavditør
og fik Titel af Overkrigskommissær; han var der den
hele Tid ansat ved Kronprins Frederiks Hovedkvarter
og fungerede til Dels som Generalavditør. Til
Dels benyttedes han ogsaa i Feltkommissariatets
Forretninger. 1807-8 var han i Kjøbenhavn, hvor
han benyttedes som Medlem af en Kommission til
Udarbejdelse af et Lasaretreglement og konciperede
Forordningen af 20. Jan. 1808 om Militæretatens
Indretning. Han vendte derefter tilbage til Norge,
hvor han 1810 udnævntes til Generalavditør for den
norske Hær. Ved Siden deraf var han Deputeret i det
norske Kommissariatskollegium og Bestyrer af det
norske Armédepot og blev i 1813 ansat som Medlem af
den norske Overkriminalret, som paa ny oprettedes
ved kgl. Reskript af 19. Juli s. A. I 1814 udnævntes
B. ogsaa til Generalavditør for Søetaten og blev
konstitueret som Arméintendant, hvorhos han 1815 blev
extraordinær Assessor i Norges Højesteret.

Med B.s store juridiske Øvelse og Indsigt var
det naturligt, at der efter Norges Adskillelse fra
Danmark blev lagt meget Beslag paa hans Arbejdskraft
og Dygtighed, og han nød ogsaa stor Anseelse hos
Christian Frederik. Paa dennes Indbydelse deltog han
16. Febr. 1814 i det bekjendte Møde paa Ejdsvold
Værk, hvor det besluttedes at proklamere Norges
Selvstændighed og at indkalde en grundlovgivende
Rigsforsamling, og kort efter blev det ham
overdraget i Forening med Professor Georg Sverdrup
at udarbejde et Udkast til en Grundlov, hvilket ogsaa
skete. Udkastet, der vel nærmest maa anses for at være
B.s Værk, er bevaret og trykt. Han var ikke Medlem
af Rigsforsamlingen, hvorimod han af denne blev
indvalgt i den nedsatte Lovkomité, i hvis Arbejder
han indtil sin Død tog en ivrig og virksom Del. Til
det overordentlige Storting om Høsten 1814 havde han
lige saa mange Stemmer til at blive Repræsentant for
Christiania som to af de andre valgte, men trak sig
tilbage for disse. Derimod var han 4. Repræsentant
for Christiania paa det første ordentlige Storting
1815-16, hvor han anvendtes i mange Komiteer og en Tid
var Præsident i Lagtinget. I 1816 blev han Ridder af
den svenske Nordstjærneorden. B. hørte til de mest
ansete Mænd i Norge paa sin Tid; ved sin Dygtighed
erhvervede han sig almindelig Agtelse og blev derfor
ogsaa benyttet i det offentliges Tjeneste paa mange
Maader. Han døde efter mange Aars Sygelighed 17. Maj
1825.

B. var to Gange gift, 1. 17. Marts 1792 med Helene
Cathrine Bergh (d. 14. Dec. s. A.), 2. 5. Sept. 1794
med Marie Schejtli (f. 1768 d. 1826), der tilhørte en
til Norge indvandret schweitsisk Familie.

En kort Biografi af B., udg. 1825 af hans Svigersøn, G. F. Lundh.
B. Moe, Eidsvolds-Repræsentanter og Storthingsmænd 1814-45 S. 26 f.
Halvorsen, Norsk Forf. Lex.

<i>Yngvar Nielsen.</i>
</chapter>

<chapter name="Bergh, Ludvig Sophus Rudolph, f. 1824, Læge og Zoolog">
<b>Bergh, Ludvig Sophus Rudolph,</b> f. 1824, Læge og Zoolog.
Rud. B. er en Søn af Overlæge i Armeen Ludvig
Anton Berg (d. 1853 af Kolera) og Anne Sophie Kirstine
f. Pedersen og er født i Kjøbenhavn 15. Okt. 1824,
dimitteredes 1842 fra det v. Westenske Institut
og absolverede Lægeexamen 1849. Han fungerede
derefter som Kandidat og Reservekirurg paa
Almindeligt Hospital, var 1853 Koleralæge, i
en længere Aarrække Underlæge ved Livjægerne og
Assistent ved Vaccinationsinstituttet. 1859-61
var han Reservelæge ved Afdelingen for Syfilis og
Hudsygdomme paa Almindeligt Hospital og har fra denne
Tid, ved Siden af fortsat almindelig Lægevirksomhed,
paa meget fremragende Maade videnskabelig og praktisk
virket i dette Specialfag. 1863 blev han Overlæge ved
den da oprettede, under hans Specialitet henhørende
Afdeling paa Almindeligt Hospital og har fremdeles
Ledelsen deraf efter dens Omordning og Flytning (1886)
til det nybyggede Vestre Hospital. Saa vel i sin
Doktordisputats (1860) som i meget talrige større og 
mindre Afhandlinger i inden- og udenlandske
Tidsskrifter (for en stor Del i « Hospitals-Tidende», 
hvoraf han i en Aarrække var Medredaktør) har han
leveret vigtige Bidrag til sin Specialvidenskabs
Fremme. Særlig maa fremhæves hans gjennem 20
Aar fortsatte omhyggelige Hospitalsberetninger,
navnlig omhandlende de prostituerede Fruentimmers
Sygdomsforhold. Fra 1869 er han Medarbejder af
«Archiv für Dermatologie und Syphilis». 1881 erholdt
han Professortitelen. Han er gift med Ane Elisabeth
Frederikke Bloch, f. Simonsen, Datter af Kapelmusikus
Hans Sophus S. og Enke efter Læge i Rynkeby ved 
Kjærteminde Chr. Frederik B.

Smith og Bladt, Den danske Lægestand, 5. Udg.

<i>Jul. Petersen.</i>

-- Rud. Berghs Interesse for <i>zoologiske Studier</i>
bragte ham tidlig sammen med H. H. Beck, men
hans naturlige Anlæg førte ham hurtig ind paa en
selvstændig Arbejdsmethode, vidt forskjellig fra hans
Lærers. For saa vidt han i sin Undersøgelsesmethode
kan siges at være paavirket af nogen, maa det nærmest
være Anatomen Ibsen. Hans Virksomhed paa Zoologiens
Omraade strækker sig i det væsentlige ikke ud over
Gasteropodernes Gruppe, og inden for denne er det
navnlig de nøgne, gjælleaandende Snegle, som have
været Gjenstand for hans Studier. Kundskaben om disse
hidtil temmelig mangelfuldt undersøgte Dyr er ved hans
grundige og meget indtrængende Undersøgelser bragt et
betydeligt Skridt fremad, saa vel i anatomisk som i
systematisk Henseende. Hans første Arbejde, «Bidrag
til en Monografi af Marseniaderne» (1853), fulgtes
af en Række større og mindre Afhandlinger over samme
Dyregruppe, ligesom de fleste af hans øvrige Arbejder
ledsagede af gode Afbildninger. Efterhaanden som det
lykkedes ham at skaffe sig det vanskelig tilgængelige
Materiale fra udenlandske Samlinger, bearbejdede
han de andre Familier af nøgne Havsnegle med en
hidtil ukjendt Grundighed, opstillende adskillige
nye Arter og Artsgrupper, men først og fremmest
med det Formaal for Øje at tilvejebringe en klar
og fyldig Opfattelse af de paagjældende mærkelige
Dyrs Bygningsforhold. Antallet af B. s Arbejder
er temmelig betydeligt, og flere af dem -- saaledes
hans « Monografi af Pleurophyllidierne» (1866),
«Anatomiske Bidrag til Kundskab om Æolidierne»
(1864), « Malakologische Untersuchungen » (1870 ff.) 
og «Neue Nacktschnecken der Südsee» (1873 ff.) --
have et anseligt Omfang. Uden for Bløddyrenes Klasse
har B. kun publiceret et mindre, men værdifuldt 
«Bidrag til Kundskab om Menneskets Fnatmidde» (1860)
og en foreløbig Beskrivelse af et mærkeligt
parasitisk Krebsdyr (Ismaila monstrosa).

Gosch, Danmarks zoolog. Lit.

<i>Jonas Collin.</i>

</chapter><chapter name="Bergh, Rudolph Sophus, f. 1859, Zoolog">

<b>Bergh, Rudolph Sophus,</b> f. 1859, Zoolog,
Søn af den foregaaende. Han er født i Kjøbenhavn 22. Sept. 1859,
blev Student 1876 og tog Magisterkonferensen i
1882. Efter at have tilbragt næsten et Aar (1883)
i Würzburg og Ville franche sur mer, særlig for
at studere visse lavere Dyrs Udviklingshistorie,
disputerede han for Doktorgraden i 1885. I
Dec. 1883 blev han gift med Emma Brandes, Datter af
Grosserer Jakob B. -- B. har allerede leveret ikke
saa faa videnskabelige Arbejder, der have beriget
Videnskaben saa vel med nye Data som med flere ikke
tidligere fremsatte Opfattelser. For største Delen
ere hans Afhandlinger fremkomne i tyske Tidsskrifter,
saaledes «Studien üb. die erste Entwicklung d. Eies
v. Gonothyræa Lovéni» (1879), «Der Organismus
d. Cilioflagellaten» (1881), «Ueb. d. Metamorphose
von Nephelis» (1884), «Untersuchungen üb. d. Bau
u. d. Entwickl. d. Geschlechtsorgane d. Regenwürmer»
(1886) o. fl. a. Faa Dansk har han, foruden sin
Doktordisputats («Undersøg. over Metamorfosen
hos Aulastoma gulo»), udgivet «Forelæsninger over
den alm. Udviklingshistorie» [Embryologi] (1887).

<i>Jonas Collin.</i>

</chapter><chapter name="Irgens-Bergh, s. Irgens.">

<b>Irgens-Bergh,</b> s. Irgens.

</chapter><chapter name="Bergmann, Johanne Sophie, s. Knudsen.">

<b>Bergmann, Johanne Sophie,</b> s. Knudsen.

</chapter><chapter name="Bergnehr, Vilhelmine Leocadie Theresia, s. Gerlach.">

<b>Bergnehr, Vilhelmine Leocadie Theresia,</b> s. Gerlach.

</chapter><chapter name="Bergsøe, Adolph Frederik, 1806-54, Statistiker">

<b>Bergsøe, Adolph Frederik,</b> 1806-54, Statistiker,
født 7. Jan. 1806, Søn af Lægen Johan Frederik B. (d.
1818) og Ellen f. Monrad, tog juridisk Examen 1829
og vandt i Aaret 1836 Videnskabernes Selskabs Pris
for en Skildring af Grev Chr. Reventlows Virksomhed
(2 Bind, 1837); han opholdt sig derefter i nogle
Aar i Udlandet med offentlig Understøttelse og
holdt efter sin Hjemkomst fra 1840-45 Forelæsninger
ved Universitetet over Statsøkonomi; i Aaret 1845
udnævntes han til Lektor, 1848 til Professor; i
1845 blev han tillige Assistent ved Kommissionen
for det statistiske Tabelværk og var fra 1. Jan,
1850 Chef for det statistiske Bureau. I Aaret 1853
blev han Landstingsmand, men kom kun en kort Tid
til at deltage i det politiske Liv, i det han døde i
Begyndelsen af det følgende Aar, 16. Jan. 1854. Han
blev 24. Dec. 1841 gift med 
Christiane Marie Seidelin, f. 18. Nov. 1815, Datter
af Universitetsbogtrykker A. S.

B. har udfoldet en betydelig litterær Virksomhed. For
ikke at tale om en Del æsthetiske Forsøg, deriblandt
en Novelle, «Den hjærteløse skjønne», bearbejdet
efter Balzac (1834), og den bekjendte Bog: «Hvormed
skal jeg more mig?» (1842), har han udgivet ikke faa
statsøkonomiske og statistiske Afhandlinger. Blandt
disse kan nævnes hans i 1839 offentliggjorte
motiverede «Udkast til en Kreditforening for
danske Grundbesiddere». Hans Værk om Reventlow
giver et væsentligt Bidrag til Danmarks økonomiske
Udviklingshistorie, særlig Landboforholdene i
Slutningen af forrige Aarhundrede. Disse Studier bleve
atter af Betydning ved Udarbejdelsen af B.s Hovedværk,
«Den danske Stats Statistik» (4 Bind, 1844-53). Dette
vidtløftige Arbejde giver en omhyggelig Skildring af
Danmarks økonomiske Forhold paa Overgangen fra den
absolutistiske til den konstitutionelle Tid tillige
med en Fremstilling af den historiske Udvikling. Netop
fordi Værket saaledes fremkom i en Overgangstid, kom
det ikke til at spille den Rolle, som det trods flere
«Snurrigheder» (s. Nationaløk. Tidsskr. IX, 440) havde
gyldigt Krav paa at spille, i det alle økonomiske
Forhold i Halvtredserne saa at sige befandt sig i en
fuldstændig Revolution, men af denne Grund vil Værket
paa den anden Side for senere Forfattere være af stor
Værdi ved at give et klart Billede af Tilstanden,
som den var, inden den nyere Udvikling tog Fart.

Erslew, Forf. Lex.

<i>H. Westergaard.</i>
</chapter>

<chapter name="Bergsøe, Jørgen Vilhelm, f. 1835, Digter og Zoolog">
<b>Bergsøe, Jørgen Vilhelm,</b> f. 1835, Digter og Zoolog.
Vilh. B. er født i Kjøbenhavn 8. Febr. 1835
paa Porcellænsfabrikken -- «den gamle Fabrik» --,
hvor Faderen, Carl Vilhelm B., en Broder
til den foregaaende, var kgl. Administrator. Da
Moderen, Sophie f. Bech, døde 1846, kom han, efter
Bedstefaderens Ønske, i Huset hos Professor Martin
Hammerich, den daværende Bestyrer af Borgerdydskolen
paa Christianshavn. Her fra dimitteredes han 1854,
men knyttedes strax efter atter til Skolen som Lærer
i Naturhistorie, for hvilket Fag han bestandig havde
næret en levende Interesse. En Tid lang tænkte han
paa at studere Medicin, men opgav dette og tog i
1860 Magisterkonferens i Zoologi med Entomologi som
Hovedfag. Med overordentlig Iver kastede han sig nu
udelukkende over Studiet af Entomologien, men den alt
for hensynsløse Benyttelse af Mikroskopet fremkaldte
i Foraaret 1861, da han opholdt 
sig i Hellebæk, en heftig Øjenbetændelse, som i
Løbet af faa Dage berøvede ham Brugen af det ene
Øje. I Efteraaret drog han til Italien for om muligt
i et mildere Klima at gjenvinde sit Syn. Dette
lykkedes imidlertid ikke: efter at have været nær
ved at forlise under Korsika kom han næsten blind til
Rom. Her voxede imidlertid hans aandelige Syn lige saa
meget, som det legemlige var blevet svækket, og da han
atter var nogenlunde restitueret, delte han sig mellem
Naturen og Kunsten, mellem Kampagnen og Vatikanet,
drog til Neapel og Sicilien og lagde i det hele
Grunden til det nøje Kjendskab til Italiens Natur og
Folkeliv, hvori han som Forfatter har sin Styrke, og
hvori vistnok ingen nulevende dansk overgaar ham. Over
Paris kom han hjem i Efteraaret 1863 og tog det
følg. Aar Doktorgraden (for en Afhandling om Sværdfiskens 
Parasit); men Øjenlidelsen blev nu voldsommere
end nogen Sinde før: han var en Tid fuldstændig blind,
og hertil kom endnu en ved Gigt fremkaldt Lamhed. I
denne Tilstand dikterede han Romanen «Fra Piazza del
Popolo», som udkom i 1866 og strax ved sin Fremkomst
vakte den største Opmærksomhed (5. Udg. 1882). Efter
at han i Foraaret 1867 havde udgivet Digtsamlingen
«I Ny og Næ», drog han atter til Italien, hvor han
blev til Efteraaret 1869. I Rom skrev han «Fra den
gamle Fabrik» og paa Ischia og i Sorrento største
Delen af de Digte, som findes i Samlingerne «Hjemve» 
og «Blomstervignetter». 1871 udgav han «I Sabinerbjærgene» 
og «Gjengangerfortællinger». I
1872 ægtede han Margrethe Kirstine Smidth, Datter
af Kommandør i Søetaten Peter Hersleb Classen S.,
og vandt i 1875 efter en heldig Operation sit Syn
nogenlunde tilbage. 1877 udkom hans store Værk «Rom
under Pius IX», og af hans senere Novellesamlinger
kunne nævnes «I Skumringen» (1876), «Fra gamle Dage»
(1885) og «Fra sollyse Strande» (1886).

Rom har for B. haft en ganske lignende Betydning som for
Ludvig Bødtcher. Det er i «Pavens Rom», at han først bliver
klar over sit Kald som Digter, her fra henter han
Rammen til sit Debutarbejde, og til Italien i det
hele taget henlægger han Scenen for en Mængde af sine
bedste Noveller. Hvad der strax slog Læseverdenen
som noget nyt ved «Fra Piazza del Popolo», var, næst
efter den sikre, sindrige Slyngning af Handlingens
Traade, en aldeles usædvanlig Fantasiens Kraft, en
sjælden Evne til at anskueliggjøre Lokaliteter og
Situationer og en Maade at fortælle paa, som i den
Grad tager Læseren fangen, at man kun vanskelig kan
lægge Bogen fra sig, naar man en Gang har begyndt paa
den. Man har en Følelse af, at Forfatterens den Gang
næsten helt udslukte Syn og deraf følgende Afsondring
fra den ydre Verden har ladet hans indre Øje se det,
han skildrer, paa en mærkværdig intensiv Maade og
har tvunget ham til at leve udelt for og med sin
Fantasis Skikkelser. De her fremhævede Egenskaber
har imidlertid hans senere Produktion beholdt,
og hvad enten B., som i den større Roman «Fra den
gamle Fabrik», skildrer sine Barndomsindtryk og maner
Lokaliteter og Figurer fra Fortiden frem, saa at man
næsten selv tror at have levet iblandt dem, eller
han, som i mange mindre Noveller, atter vender sig
til Syden, bestandig har han den samme malende Evne,
den samme fængslende Energi. Ikke sjælden mærker man
i B.s Værker direkte Spor af Naturforskeren, men selv
hvor dette ikke er Tilfældet, turde dog det skarpe
Blik for Detaillen og Kjærligheden til det smaa for
en Del være Digterens Arv fra Ungdomsstudierne.

Illustr. Tidende 1880, Nr. 1109 og 1113.
P. Hansen, Nord. Digtere i vort Aarhundrede, 2. Udg., S. 643 f.
P. Hansen, Illustr. Dansk Litteraturhist. II, 600 f.

<i>Sophus Bauditz.</i>

-- Vilh. Bergsøe begyndte sine <i>zoologiske Studier<i>,
strax efter at han var bleven Student. Fra 1854
deltog han i Schiødtes entomologiske Øvelser og
sluttede sig fra den Tid af nær til denne Mand. I
1858 udgav han sit første videnskabelige Arbejde,
«Om de i de danske Løv- og Naaleskove forekommende
Arter af Tomiciner», men allerede forinden (1855)
havde han ved sin Afhandling om Termiterne (i
«Tidsskr. f. popul. Fremst. af Naturvidsk.»)
begyndt sin fortjenstfulde Virksomhed som
populær naturhistorisk Skribent. Hans Arbejde
over «Oldenborrens Naturhistorie» (1862) og
navnlig hans senere lille Skrift om Midlerne til
at indskrænke dette Insekts skadelige Optræden
gave Stødet til omfattende Foranstaltninger i saa
Henseende fra Statens Side. I 1863 og 64 opholdt
han sig i Italien for at studere de sydevropæiske
Edderkopper og Tusindben. Frugten af denne Rejse
blev et interessant Arbejde over den italienske
Tarantel og Tarantismens Historie i Middelalderen
(1865) samt hans Doktordisputats, der omhandler
Sværdfiskens mærkelige Slimrørsparasit, Philichthys
Xiphiæ (1864), hvis Plads blandt Krebsdyrene blev
slaaet fast ved hans Undersøgelser. I 1866 udgav han
i Forening med Meinert en Monografi over Danmarks
Geophiler, men Fortsættelsen af dette Arbejde blev
for B.s Vedkommende forhindret ved den langvarige og
heftige Øjensygdom, der tvang ham til overhovedet at
afbryde sin 
videnskabelige Virksomhed. Senere har han imidlertid syslet
med populære zoologiske Arbejder, blandt hvilke hans
store Værk «Fra Mark og Skov» (2 Dele, 1881) indtager
en fremragende Plads. 

<i>Jonas Collin.</i>
</chapter>

<chapter name="Berildsen, Niels, --1547, Foged, Lensmand">
<b>Berildsen, Niels,</b> --1547, Foged, Lensmand.
De urolige Tider, som ledsagede Reformationens Gjennembrud,
vare egnede til at udvikle ejendommelige Karakterer,
hos hvilke politisk Snildhed og praktisk Duelighed
gik Haand i Haand med mindre heldige Egenskaber. Til
Saadanne Karakterer synes N. B. at have hørt. Han var
en Søn af Adelsmanden Berild Pedersen, Borgmester
i Assens (d. o. 1515), der var gift med en Søster
til den i Christian II's Historie bekjendte Provst
Hans Hansen i Assens. N. B. betegnes som «Klerk af
Odense Stift», da hans nedenanførte Broder, Hr. Peder
Berildsen, 1525 afstod Assens og Kerndrup (Kjærum)
Kirker til ham. Han tog sig dog lidet eller intet af
Præsteembedet, som han lod besørge af en anden, men
oppebar selv Indtægterne og gav sig for øvrigt af med
verdslige Sager. Navnlig var han i en Række Aar Eske
Billes Foged paa hans Gaard Vallen i Halland. Han
havde et skarpt Blik for økonomiske og politiske
Sager, og synes med megen Iver og Dygtighed at have
varetaget sin Herres Interesser. Ved Reformationens
Gjennemførelse 1536 maatte han vel afstaa sin Sinekure
i Assens; men Eske Bille sørgede for, at han ikke
blev brødløs, thi hans Indflydelse skyldtes det uden
Tvivl, at N. B. blev Befalingsmand over Lyse Kloster
i Bergens Stift og siden fik det som Pantelen af
Kronen. Denne Forlening handlede han imidlertid ikke
godt med, og da han 1547 døde, fik hans Hustru, Anne
Olufsdatter, og hans andre Arvinger en Retssag paa
Halsen for Inventarium paa Lyse Kloster, Jordebog,
Klæder og Klenodier, som N. B. havde forkommet.

Saml. t. Fyens Hist. og Top. I, 215 ff.
Rørdam, Hist. Kildeskr. 1. R. I, 251 ff. 458. 734 ff.
Lange, De norske Klostres Hist., 2. Udg., S. 357.
Vedel Simonsen, De danske Ruder I, 226 ff.

<i>H. F. Rørdam.</i>
</chapter>

<chapter name="Berildsen, Peder, --1537, Provst">
<b>Berildsen, Peder,</b> --1537, Provst,
var en ældre Broder til den foregaaende. Blev 1510 immatrikuleret
ved Kjøbenhavns Universitet, studerede vistnok siden
udenlands, hvor han rimeligvis ogsaa har erhvervet
Magistergraden. 1517 nævner han sig som Klerk af
Odense Stift, pavelig Notar og Sekretær hos Biskop
Lage Urne i Roskilde. 1522 var han i en Sendelse
i Rom. Aaret efter forekommer han som Kannik i
Kjøbenhavns Kollegiatkapitel og som Sognepræst i
Assens og Kerndrup (nu Kjærum). Da hans 
Morbroder, Hr. Hans Hansen, Provst i Tofte eller
Assens Provsti (et anseligt gejstligt Len), havde
fulgt Christian II i Udlændigheden, fik P. B., der
for at redde sin Stilling havde sluttet sig til det
sejrende Parti, 1525 Forlening paa Morbroderens
forbrudte Præbende, Assens Provsti og Thorø,
hvorpaa han afstod Assens og Kerndrup Kirker til den
ovennævnte Broder. Kanonikatet i Kjøbenhavn havde han
frivillig eller nødtvungen opladt for en anden. 1531
afstod han Thorø til sin Broder, Hans Berildsen til
Nakke. Assens Provsti beholdt han derimod indtil sin
Død 1537.

Saml. t. Fyens Hist. og Top. I, 189. 212. IV, 263. 
VIII, 238. Ny kirkehist. Saml. III, 291. Rørdam,
Hist. Kildeskrifter 2. R. II, 499. 542 ff.

<i>H. F. Rørdam.</i>
</chapter>

<chapter name="Bering, Jens Andersen, 1812-72, Lærer">
<b>Bering, Jens Andersen,</b> 1812-72, Lærer. Søn af
Skolelærer Rasmus Andersen og født i Maarup,
Randers Amt, 7. Marts 1812, dimitteret 1831 fra
Lyngby Seminarium. Han var i 2 Aar Huslærer, blev
derpaa Almueskolelærer i Stavtrup, Aarhus Amt,
til 1840, i Viby ved Aarhus til 1855 og i Skibby
i Horns Herred til sin Død, 29. Nov. 1872. B. var
fra 1836 en af Førerne for den Bevægelse blandt
Lærerne, der ved Petitioner til Stænderne og ved
Forhandlinger i Pressen og paa Skolemøder søgte
at fremkalde en Reform af Almueskolevæsenet, dog
med Bevarelse af Skolens Forbindelse med Stat og
Kirke. Foruden talrige Bladartikler forfattede
B. 1844 en Beskrivelse over Jyllands og 1859 en
almindelig Beskrivelse over Landsbyskolens Embeder i
Danmark, den sidste ledsaget af Personalia om alle da
ansatte Lærere, samt 1862 «Den kristelige Almueskole
i Danmark og dens Reformbevægelse før og nu».

<i>Joakim Larsen.</i>
</chapter>

<chapter name="Bering, Vitus, 1617-75, Digter og Historieskriver">
<b>Bering, Vitus,</b> 1617-75, Digter og Historieskriver,
Søn af Borgmester Peder Pedersen B. og Hustru Maren
Vitusdatter (Brun), var født i Viborg 6. Okt. 1617,
nød i sin Opvæxt Undervisning af den fortrinlige
Skolemand M. Niels Jensen Aars og afgik 1635 
Universitetet fra Viborg Skole. Professor Jesper
Brochmand blev hans Privatpræceptor, og derved kom
han i nærmere Forhold til denne fremragende Mand, der
fik ham meget kjær og siden ved flere Lejligheder
støttede ham ved sin formaaende Anbefaling, da
han i V. B. havde erkjendt en ung Mand, ikke blot
af et elskværdigt Væsen, men ogsaa af en sjælden
Begavelse. Det var som 
smagfuld latinsk Digter, at B. først ret
henledte Opmærksomheden paa sig. Støttet ved det
kgl. Rejsestipendium drog han 1639 til Leiden,
hvor han navnlig dyrkede den gamle Historie og
Veltalenhedslæren. Senere dvælede han en Tid
i Frankrig, hvis Natur og Kulturliv i høj Grad
tiltalte ham. Imidlertid blev han 1641 hjemkaldt for
at overtage en Plads som Hovmester for den bekjendte
Skaanske Magnat Hr. Tage Thotts Søn, Ove T., under
dennes Ophold ved Sorø Akademi og i Udlandet. Denne
Stilling beklædte han i 8 Aar, af hvilke de 7
sidste tilbragtes ved fremmede Lærdomssæder,
navnlig Leiden, Paris, Rom, Padua og Strasburg. Paa
disse Rejser gjorde B. mange lærde Bekjendtskaber,
dyrkede Historie og Rhetorik og forøgede ved sine
latinske Poesier den Berømmelse, han alt havde
vundet som heldig Digter. Efter Hjemkomsten blev
han derfor designeret til Professor poeseos, tog
1649 Magistergraden og tiltraadte 1650 det nævnte
Professorat. Kong Frederik III, hvis Yndest B. siden
fik mange Prøver paa, bivaanede den akademiske Akt,
hvorved B. overtog sin Lærerstilling, der særlig
synes at være oprettet for ham, da Universitetet ikke
tidligere havde haft nogen særlig Professor i Poesi.

Saa passende denne Plads end maatte synes for B.,
blev han dog kun kort Tid i den, da han endnu samme
Aar blev beskikket til Professor i Historien ved
Sorø Akademi og til kgl. Historiograf, skjønt der
ikke forelaa noget, der vidnede om, at B. i dybere
Forstand var kaldet til denne Gjerning, uden for
saa vidt han fuldkomment beherskede det latinske
Sprog og skrev en elegant Stil. Den trættende
og beskedne Lærervirksomhed laa heller ikke for
hans højt Stræbende Aand, hvorfor han allerede i
Slutningen af 1651 søgte og fik Tilladelse til at
opgive Professoratet for ganske at kunne hellige
sig til den historiske Forfattervirksomhed. Hans
Velynder Hr. Tage Thott anviste ham Bolig paa sit
Herresæde Skabersø i Skaane, og Kongen sørgede ikke
blot for, at han kunde have anstændige Indkomster,
men forærede ham endog senere de gamle Ærkebispers,
ved Reformationen under Kronen inddragne, Residens,
Lundegaard.

Krigen med Sverige og Skaanes Afstaaelse i den
ulykkelige Roskildefred gjorde B. til svensk
Undersaat. Da Kong Carl Gustav i Marts 1658
opholdt sig i Lund, boede han under Tag med B. paa
Lundegaard. Værtens urbane Væsen og Lærdom maa have
tildraget sig den høje Gjæsts Opmærksomhed, siden
han tilbød ham at blive kgl. svensk Historiograf. Det
var jo et 
fristende Tilbud, men B. veg dog tilbage for Tanken om
mulig at faa den Opgave at skildre sit Fædrelands
Ydmygelse. Kunde hans Hverv derimod blive indskrænket
til at fremstille andre Partier af Sveriges Historie,
og den svenske Konge vilde tillægge ham fornødent
Underhold, da var han ikke utilbøjelig til at
træde i den Herres Tjeneste, hvem Krigslykken havde
tilsmilet. Hvad der bidrog til at gjøre B. tvivlraadig
om, til hvilken Side han skulde slutte sig, var,
at han i Lundegaard havde en Ejendom, som han nødig
vilde opgive, men som han utvivlsomt vilde miste
uden Erstatning, dersom han forlod Skaane og gik
over Sundet for at stille sig til den danske Konges
Raadighed. Da han imidlertid efter Freden 1660 var
saa heldig at faa Biskop Vinstrup i Lund til at kjøbe
Gaarden, betænkte han sig ikke paa at sige Skaane
Farvel, skjønt Carl Gustav 1658 havde tillagt ham et
Kanonikat og et Vikariat i Lund.

I Danmark modtog man ham med Glæde, og han fik strax
en Plads i den nye Forvaltning, der skulde afløse
den ældre Regeringsform, i det han nemlig allerede
i Nov. 1660 blev Medlem af Skatkammerkollegiet og
nogen Tid efter tillige Assessor i Højesteret. Ved
Siden af disse høje Embedsstillinger beholdt han sit
Hverv som kgl. Historieskriver, og med Digtekunsten
syslede han ikke mindre flittig end tidligere,
om han end indskrænkede sig til Lejlighedsdigte. I
historisk Henseende stilledes der ham efterhaanden
forskjellige Opgaver, saasom en almindelig Skildring
af Folkets og Rigets Historie fra de ældste Tider,
Christian IV's Historie samt endelig den allernyeste
Tids Begivenheder, saasom Kjøbenhavns Belejring
og Enevældens Indførelse. Men skjønt han vistnok
efterhaanden tog de forskjellige Opgaver op og
arbejdede paa deres Løsning, gik det dog sent fra
Haanden, dels fordi de næppe alle interesserede
ham, dels fordi han var optagen af meget andet, og
endelig fordi han stillede saa store Krav til Form
og Fremstilling, at Arbejdet nødvendig maatte skride
langsomt frem. Af B.s betydeligere Skrifter udkom i
hans Levetid egentlig kun et psevdonymt publicistisk
Indlæg: «Orosii Annilonis dissertatio de bello
Dano-Anglico» (1667). Men store Forventninger knyttede
sig til, hvad han havde under Hænder, og Christian V,
der yndede ham ikke mindre, end Frederik III havde
gjort, skjænkede ham en Landejendom i Nærheden af
Kjøbenhavn, for at han uforstyrret af Hovedstadens
Selskabsliv kunde i Ro føre sine historiske Arbejder
til Ende. Men efter nogen Tids Svagelighed døde
han 20.
Maj 1675, uden at Maalet var naaet. -- Senere
udkom dog hans latinske Skildring af Kjøbenhavns
Belejring («Obsidio Hafniensis», 1676) og efter
mange Fataliteter endelig ogsaa hans Hovedværk,
«Florus Danicus» (Odense 1698, Fol.), en i stilistisk
Henseende glimrende, men i historisk Henseende ikke
videre betydningsfuld Skildring af den danske Historie
fra de ældste Tider indtil Christoffer af Bajerns
Død.

Saa store Lovtaler end Samtiden har holdt over B.s
historiske Stil, saa blev han dog ingen fremragende
Historiker. Det var ikke af Mangel paa Evner,
thi Fantasi, Fremstillingsevne og Vid stode i høj
Grad til hans Raadighed; men paa den ene Side var
han en Søn af sin servile og formalistiske Tid,
paa den anden Side var hans Begavelse nærmest af
digterisk Art. Hans Kritik holdt sig paa Overfladen
og trængte ikke ind i Historiens Dybder. I bunden
som i ubunden Stil foretrak han det latinske Sprog,
og vi have kun faa Digte af ham paa Dansk. Dog vise
disse, at han var en Aandsfrænde af Bording og Kingo,
der ogsaa vare hans personlige Venner.

V. B. var to Gange gift, 1. 1652 med Anne, Datter af
Professor, Dr. Niels Pedersen Aurilesius, 2. 1663 med
Gjertrud, Datter af Renteskriver Jørgen Hansen. Af
begge Ægteskaber var der Børn.

Hist. Tidsskrift 5. R. I, 1 ff. 639 ff. VI, 851 ff.

<i>H. F. Rørdam.</i>
</chapter>

<chapter name="Bering, Vitus Jonassen, 1681-1741, Søfarer">
<b>Bering, Vitus Jonassen,</b> 1681-1741, Søfarer.
B., der fødtes i Sommeren 1681 i Horsens, var en
Søn af «Visiterer» Jonas Svendsen (Halmstad) og
Provstedatteren Anne Pedersdatter Bering, en nær
Slægtning af den ovfr. nævnte Historiograf Vitus
Bering. Som ganske ung gik B. til Søs og foretog nogle
Langvejstogter til Ostindien og Amerika, men kom
1703 til Amsterdam og stiftede der Bekjendtskab med
den norskfødte, russiske Admiral Corn. Cruys, hvem Zar
Peter havde paalagt at forsyne den russiske Flaade
med vestevropæiske Sømænd. Cruys bevægede B. til
at træde i russisk Tjeneste som Underlieutenant
i Flaaden; under den store nordiske Krig tjente
han sig op til Kapitajn af 2. Rang og deltog med
Hæder i den nydannede Flaades Kampe med Tyrkerne og
Svenskerne, men da han efter Freden i Nystad ikke
opnaaede en attraaet Forfremmelse, tog han 1724
sin Afsked. Dette stred dog imod Zarens Ønsker, han
befalede Admiralitetet atter at optage B. i Flaaden
med det krævede Avancement, og næppe et 
halvt Aar senere udnævnte han ham til Chef for
den første kamtschadalske Expedition, der havde
til Opgave at undersøge, om Asien og Amerika vare
landfaste med hinanden nord for det stille Hav. Fra
dette Tidspunkt er B.s Liv udelukkende viet til
geografiske og navtiske Opdagelsesrejser, og han
indtager en fremragende Plads iblandt Evropas store
Søfarere.

Hans første Expedition var forbunden med ualmindelige
Vanskeligheder, thi hele Nordostasien var den
Gang næsten ukjendt og uden al Kultur; Russerne
havde kun et Par usle Træforter paa Kamtschatka og
ved Anadyrfloden, Stillehavskysten var slet ikke
kortlagt nord for Nipon, og paa den anden Side Havet
kjendtes Amerikas Vestkyst kun op til det kaliforniske
Cap Blanco (43° n.). Hele den nordlige Del af det
stille Hav og alle dets Kystlande ventede saaledes
paa deres Opdager, og trods de mange Expeditioner
til Nordostpassagens Opdagelse vidste endnu ingen,
om det berømte Anian-(Berings-)stræde fandtes eller
ikke. Det blev B.s Maal at kaste Lys over alle disse
interessante Forhold. I Vinteren 1725 brød han op
fra St. Petersborg med flere Officerer, et talrigt
Mandskab og et meget stort Træn af Skibsmateriel og
Proviant, der maatte føres frem ad flere tusende
Mile lange Veje i Klodens mest uvejsomme Egne. I
de følgende 2 Aar arbejdede han sig langsomt og
under store Lidelser frem ad de sibiriske Flodveje,
udrustede 1727 2 søgaaende Skibe i Okotsk, sejlede
der fra til Kamtschatka og naaede i Foraaret 1728
sit egentlige Udgangspunkt ved Kamtschatkaflodens
Munding. Her byggede han Expeditionsskibet «Gabriel»,
forsynede det efter fattig Lejlighed med et Aars
Proviant og tiltraadte med 43 Mand sin egentlige
Opdagelsesrejse til Polarhavet. Han trængte frem
til 67° 15' n., kortlagde Nordostasiens Hjørne,
paaviste, at Amerika og Asien i dette Strøg af Jorden
ikke vare landfaste med hinanden, samt at der fandtes
en Nordostpassage, «hvis man ikke blev forhindret af
Isen i Norden». Han fastsatte Nordostasiens Form og
gjorde sig i det hele meget fortjent af Geografien
ved sine fortrinlige Stedbestemmelser tværs igjennem
hele Asien. Derimod lykkedes det ham ikke at opdage
Amerikas Vestkyst, ja, uagtet han sejlede 2 Gange
igjennem det Stræde, der nu bærer hans Navn, vidste
han intet om dets Existens, og lige saa lidt lykkedes
det ham ved en Aaret efter foretagen Expedition øst
paa fra Kamtschatkafloden at opdage den nærliggende
Beringsø. 1730 vendte han tilbage til St. Petersborg,
men da de lærde betvivlede Rigtigheden af hans
Resultater, fremkom han strax med
Forslag om en udtømmende Kortlægning af hele Nord- og
Østasien fra Arkangelsk til Japan og om en Besejling
af Amerikas Vestkyst fra den 60° n. til op over
Beringsstrædet. Disse Forslag vandt Tilslutning,
men da den russiske Regering til deres Udførelse
knyttede en fysisk-ethnografisk Undersøgelse af hele
Sibirien, overlæssedes B. med saa mange Foretagender,
at en tilfredsstillende Gjennemførelse af dem alle
var umulig. Alle disse Forskningsrejser, Verdens
største geografiske Foretagende, ere kjendte under
Navnet den store nordiske Expedition.

I Foraaret 1734 forlod B. atter St. Petersborg
med over 500 Mand og efterfulgt af Akademikerne
G. F. Muller, Gmelin d. ældre og Louis de l'Isle
de la Croyère. Han tog strax fat paa Ishavskystens
Kortlægning og afsendte i Foraaret 1735 Lieutenant
Ofzyn fra Tobolsk for at undersøge Kystlandene mellem
Obj og Jenisej, og i Foraaret 1736 2 Skibsexpeditioner
fra Jakutsk, hvoraf den ene under Lieutenant
Prontschichtschef skulde besejle Kysten mellem Lena og
Jenisej, og den anden under Danskeren Peter Lassenius
hele Nordostasiens arktiske Kystlinje. Samtidig sendte
han Kapitajn Morten Spangberg, der var født i Jærne,
til Okotsk for at forberede den japanske Expedition,
og saaledes omspændte B. snart hele Sibiriens uhyre
Kyst med et Net af Undersøgelsesrejser. Men disse
Expeditioner stødte paa uanede Hindringer. Ofzyn
kæmpede i flere Aar forgjæves i Objbugten,
Prontschichtschef og Lassenius bukkede under for det
barske Vejrlig, deres Expeditioner maatte gjentages
under Lieutenanterne D. og C. Laptjef, og først efter
B.s Død naaedes en Afslutning. Spangbergs rastløse
Virksomhed standsedes af den okotske Øvrigheds Uvilje,
i 3 Aar maatte B. selv udkæmpe en forbitret Kamp med
den sibiriske Centralmyndighed, der højst uvillig
gik ind paa hans store Krav om Levnedsmidler, Penge
og Mandskab, det var næsten umuligt at føre de store
Provianttransporter ad de sibiriske Flodveje fra
Jakutsk til Okotsk, hvor han byggede en Flaade paa
8 søgaaende Skibe, ligeledes voldte Akademikerne
ham mange Bryderier, han blev Gjenstand for en
systematisk Bagtalelse, Admiralitetet berøvede ham
hans Lønningstillæg og truede ham med Tortur, ja,
Senatet forlangte endog, at hele Foretagendet skulde
standses. -- I Aarene 1738-40 kortlagde Spangberg
Kurilerne og Japan, og samtidig udrustede B. i Okotsk
Expeditionsskibene «St. Peder» og «St. Poul» for med
dem at opsejle Amerikas Vestkyst. 1740 afsejlede han
til Avatschabay paa Kamtschatka, hvor han anlagde
Byen Petropoulovsk, og
tiltraadte der fra i Juni 1741 sin anden store Sørejse
til Amerika. Han udførte dette Togt med 2 Skibe og
over 150 Mand. Det var hans Plan at styre i Øst til
Nord op imod det ukjendte Kontinent, men la Croyère,
hvem hans Instrux paalagde ham at rette sig efter,
bevægede ham til først at opsejle «Gamalandet»,
en legendarisk Kystlinje, der o. 100 Aar tidligere
skulde være set nogle Etmaal syd for Kamtschatka. Paa
denne Maade spildtes nogle kostbare Uger, en Storm
skilte Skibene ad, og først i Slutningen af Juli
naaede B. ind under en vild, snedækt og ugjæstmild
Kyst af det nordvestlige Amerika i Omegnen af Vulkanen
St. Elias (60° n.). Nogle Dage senere ankrede Skibet
op under Kajakøen, hvor Adjunkt Steller foretog
nogle botaniske Exkursioner, men da B.s Helbred alt
den Gang var nedbrudt, da Stedet ikke egnede sig til
Overvintring, og Skibsprovianten var saa slet, at 1/3
af Besætningen var syg, tiltraadte de allerede Dagen
efter Tilbagerejsen for paa denne at kortlægge den
nye Kystlinje mod Vest og Nord. De opdagede derfor
endnu Kodjak, Alaskahalvøen samt Dele af Aleuterne,
men i Slutningen af Avg. overfaldtes de af svære
Storme, Skibet forsloges ud af Kursen, Skjørbugen
angreb næsten hele Besætningen, Chefen selv blev
aldeles utjenstdygtig, og efter en frygtelig, 5
Maaneder lang Odyssé satte de subalterne Officerer,
trods den dødssyge B.s Modstand, Skibet paa Land paa
Østsiden af Beringsøen ved en Plads, der efter B.s
militære Rang endnu kaldes «Kommander». Besætningens
Tilstand var forfærdelig, den boede i Jordhuler ved en
Bjærgbæk og levede af Hval- og Robbekjød, Skjørbugen
bortrev 31 Mand, og 19. Dec. 1741 døde B. efter
frygtelige Lidelser. Først Aaret efter lykkedes det
de tilbageblevne at naa hjem til Kamtschatka.

Med B.s Død fandt den store nordiske Expedition
en brat og utilfredsstillende Afslutning. B. var
en venlig, stille og ædel Natur, en retskaffen og
from Kristen, en hærdet, udholdende og ærlig Pioner
for menneskelig Vidskab, Kultur og Handel. Ved hans
Initiativ er et stort Fastland blevet videnskabelig
undersøgt, en uhyre arktisk Kystlinje, større end
nogen anden paa Kloden, bleven kortlagt, en ny Vej
til den vestlige Verden funden og Banen brudt for
russisk Kolonisation hinsides det stille Hav. Og dog
lykkedes det ham kun stykkevis at fuldføre, hvad han
gjennem 16 Aar havde tilstræbt, hans seje Energi og
milde Karakter formaaede ikke altid at tage det op
med de uhyre Vanskeligheder, der taarnede sig op
omkring ham, hans Hjælpere vare slette, hans Midler
utilstrækkelige og Sibiriens Kultur altfor ringe
til at kunne afgive et solidt Grundlag for saa store
Foretagender. -- Faa Petropoulovsk's gamle Kirkegaard
er der rejst et tarveligt Mindesmærke over ham. Han
var gift med Russerinden Anna Matvejefna og havde
med hende 3 Sønner, der alle gik Embedsvejen, og en
Datter, der blev gift med Baron Korff, Politimester
i St. Petersborg. Faa Mandssiden synes hans Slægt
uddød. Han har skjænket et Legat til de fattige i
Horsens.

P. Lauridsen, Vitus J. Bering og de russiske
Opdagelsesrejser, 1885.

<i>P. Lauridsen.</i>
</chapter>

<chapter name="Beringskjold, Magnus, 1721-1804, Kammerherre, Godsejer og politisk Intrigant">
<b>Beringskjold, Magnus,</b> 1721-1804, Kammerherre, Godsejer
og politisk Intrigant, var født i Randers 1721 (døbt
31. Avg.). Inden han blev adlet, hed han Magnus Blach
Ditlevsen Bering. Navnet Bering havde hans Fader, der
var Kjøbmand i Randers, antaget efter sin Stiffader,
medens han i Virkeligheden var Søn af en Møller, Otto
Lauridsen. B. blev 1740 dimitteret fra Horsens Skole,
og han synes allerede, da han levede som Student
i Kjøbenhavn, at have begyndt sin forunderlige,
stærkt bevægede, tit æventyrlige Levevis, som han
fortsatte, saa længe det var ham muligt. Han hører
til de ejendommeligste, men unægtelig ogsaa mindst
elskværdige Personligheder, der have spillet en
Rolle her hjemme i det 18. Aarhundrede. Hans Evner
vare i visse Henseender betydelige. En mærkelig
Utrættelighed og Haardnakkethed forbandt sig hos
ham med stor Snarraadighed; gik Lykken ham imod,
forstod han hurtig at komme paa Benene igjen,
og han havde et paafaldende Talent til at kunne
sno sig om Personligheder, han vilde vinde. Hans
Ydre maa have gjort et mærkelig kraftigt Indtryk;
selv da han var en Olding paa 75 Aar, som Fængsel og
stærke Lidenskaber havde tæret paa, blev han af en
fremmed, der besøgte ham, sammenlignet med en gammel
Eg. Men han var allerede fra tidlig Tid hensynsløs,
samvittighedsløs, løgnagtig og i en næsten utrolig
Grad trættekjær, desuden lidenskabelig over al
Maade. Har han imidlertid haft Glæde af at skade
andre, saa er han ogsaa selv bleven haardt straffet,
og under de Slag, Livet voldte ham, skjønt for en
stor Del som en Følge af hans egen Skyld, blev han
mere og mere en af dem, hvis Haand er imod alle.

Det første, man hører om hans Liv som Student, er
meget karakteristisk, at han tog Del i Smuglerier og
drev Handel i Kjøbenhavn, derpaa spillede han Fallit
og rømmede til Tyskland, uden 
Held forfulgt af Politiet. Saa tumlede han sig
omkring i Udlandet og giftede sig (1749) sandsynligvis
Penge til med en Pige af norsk Byrd (Maren Kirstine
v. Cappelen, d. 1783). En kort Tid var han hjemme
og gjorde Akkord med sine Kreditorer for derefter
at nedsætte sig i Lybek som Kjøbmand. Han havde
forskjellig Kiv her, ogsaa med Byens Magistrat, men,
da han havde opnaaet -- ingen véd, hvorledes -- at blive
holsten-gottorpsk Hofraad (1756), skaffede han sig
siden ved den holsten-gottorpske Hertug Carl Peter
Ulriks Hjælp en Triumf over Magistraten, der maatte
gjøre ham en ydmygende Undskyldning. Imidlertid
havde han ogsaa forstaaet, støttende sig til
nogle dundrende Løgne om de anselige og adelige
Æresposter, hans Forfædre havde beklædt, at blive
adlet af den tyske Kejser under Navn af Magnus
Bering von Beringschiold (1758). Og nu betraadte
han Politikkens Bane ved i Petersborg at virke i den
dansk-norske Regerings Sold under Forhandlingerne om
det holstenske Mageskifte. J. H. E. Bernstorff mente
at kunne have Gavn af det nøje Forhold, hvori han
gjaldt for at staa til Carl Peter Ulriks Yndling,
Overkammerherre Brockdorff. At han her skulde gjøre
noget af Tanke om sit Fædrelands Vel, faldt ingen,
sikkert mindst af alle ham selv, ind. Den Nytte,
man i Virkeligheden havde af ham, kan ikke have været
stor; men han forstod til Gavns siden at tale om sine
udmærkede Fortjenester. Maaske var det som en Slags
Paaskjønnelse, at han 1763 i Følge Ansøgning blev
udnævnt til Generalkrigskommissær.

Fra 1762 tog han fast Bo i Danmark, begyndte at
kjøbe Landejendomme, først en Bondegaard i Nærheden
af Sorø, siden Herregaarde, kjævledes med Embedsmænd
om Skatter, skjændtes med Bisper og Præster og var
en utaalelig Herremand imod Bønderne. Omsider indlod
han sig paa at kjøbe Krongods paa Møen, og her ser
det ud, som om til Vederlag for hans forskjellige
Plagerier imod andre Regeringen har taget vilkaarlig
paa ham. Hans Kjøb blev kasseret, og han mistede
en Del Penge. Men han forstod at hævne sig. Nu var
det, at han, der allerede tidligere havde staaet
i Forbindelse med General Eickstedt, brugte dette
Forhold til at faa Sammensværgelsen i Stand imod
Struensee, hvem han holdt for at have været Mester
for hans Uheld paa Møen. Det maa gjælde for sikkert,
at B. mere end nogen anden enkelt Mand har været
Hovedmand for Katastrofen 17. Jan. 1772. Han følte
sig ved sligt som Fisk i Vande.

Men fra at have besejret en Fjende kom han til
at staa over for en ny. Han lagde sig grundig ud
med Guldberg. Forholdet blev i det hele hurtig slet
imellem flere af de sammensvorne. Han for sin Del var
forbitret over, at han ikke opnaaede anden Løn for
sin Deltagelse i Sammensværgelsen imod Struensee,
end at der blev givet ham Oprejsning for den skete
Uret paa Møen, at han blev Kammerherre og som saadan
fik en aarlig Gage af 2000 Rdl., foruden at der vistes
hans to Sønner nogle Begunstigelser. Aabenbart tabte
den lidenskabelige Mand efterhaanden Ligevægten
og vakte Mistanke imod sig, snart ved at knytte
Forbindelser med Personligheder, der stode Caroline
Mathilde nær under hendes Ophold i Celle, snart ved
en hemmelig Rejse til Sverige, hvor han opholdt sig
et Par Aar. Hans Ubesindighed gik saa vidt, at han i
Breve til General Eickstedt frit gav sit Had og sin
Hævnlyst imod Guldberg Luft. Men han kom til at bøde
haardt derfor. Han blev, som det synes, i Følge en
Intrige, hvori Guldberg og Enkedronningen selv havde
Del, angivet af sin yngste Søn og dennes Hustru for at
omgaas med højforræderske Planer. Den Gang boede han
som Godsejer paa Rønnebæksholm. Arresteret i Næstved
blev han sat i Fængsel i Kastellet i Kjøbenhavn
(1781). En Rettergang, ved hvilken Guldberg viste en
uhyggelig Iver for at faa ham domfældt, førte til, at
den Kommission, der var bleven nedsat for at afgive
Kjendelse om ham, mente, at der var, hvad Loven
kalder «vis Formodning» for, at Angivelserne imod
ham vare sande, og at han derfor «burde sættes ud
af Stand til at gjøre ondt», med andre Ord holdes i
«nøje Forvaring» sin hele Livstid. Men det knækkede
ham ikke. Han greb en Lejlighed, der frembød sig
for ham, til i sit Fængsel at affatte en fnysende
Pamflet imod Guldberg under Navn af «Høegens mange
forræderske Praktikker». Efter at han havde siddet 4
Aar i Fængsel i Kastellet, blev han 1785 sendt til
Bergenhus Fæstning, hvor han sad i 11 Aar. Det var
et meget lempeligt Fængsel, der langt mindre syntes
at skulle være en Straf end et Middel til at sikre
sig imod ham som en farlig Person. Han benyttede
den store Frihed, han her havde, til at være en
sand Plage for alle, der kom ham nær, bankede en
Nabofange med en Støvekost, skjældte Officererne
paa Fæstningen ud, spyttede ad de Soldater, der
stode paa Vagt, viste en utrolig Opfindsomhed i at
lave Løgne og Bagvaskelser og affattede til sidst
et aldeles skandaløst Skandskrift om Kommandanten,
som han tilsendte selve denne. Omsider valgte man
(1796) at lade ham bo

som fri Mand i Stavanger, om end med Forpligtelse
til ikke at forlade denne By. Her synes han endelig
i sin høje Alderdom at være kommen noget til Ro. Han
døde i en Alder af næsten 83 Aar 7. April 1804. Hans
to Sønner havde 1783 faaet Navnet Wedelsparre.

Hist. Tidsskrift 5. R. I.

<i>E. Holm.</i>

</chapter><chapter name="Berkentin,</b> s. Berckentin.">

<b>Berkentin,</b> s. Berckentin.

</chapter><chapter name="Berlin, Johan Daniel, 1711-87, Musiker">

<b>Berlin, Johan Daniel,</b> 1711-87, Musiker, født i Memel
12. Maj 1711, blev, da han var 19 Aar gammel, af sin
Fader, der selv var Musiker, sendt til Kjøbenhavn
for at fuldende sine musikalske Studier og udnævntes
i 1737 til Stadsmusikus og Organist ved Domkirken
i Throndhjem, i hvilken Stilling han vandt en ikke
ringe lokal Berømmelse baade som Komponist og som
Orgelspiller. For at afhjælpe Savnet af en Lærebog i
den praktiske Musiks Begyndelsesgrunde udgav B. her i
Throndhjem 1744 under Titelen «Musikaliske Elementer»
den første Musikskole i det danske Sprog. Nogle
Klaversager af ham udkom i Tyskland. I sin modnere
Alder syslede han fortrinsvis med musikvidenskabelige
Problemer og erhvervede sig ved Selvstudium en Indsigt
i Mekanik og Mathematik, som Suhm, der havde haft
Lejlighed til at lære ham personlig at kjende, omtaler
med megen Anerkjendelse. Han opfandt saaledes i 1752
et Monokord af en egen, sindrig Konstruktion, som er
bleven efterlignet i nyere Tid, og offentliggjorde
1765 i det norske Videnskabernes Selskabs Samlinger
en Afhandling om «Tonometrien», den logarithmiske
Beregning af den ligesvævende Temperatur, der senere
udkom paa Tysk som et selvstændigt Skrift. I øvrigt
gav han sig af med mange forskjellige Ting. Han
forfærdigede baade fysiske og musikalske Instrumenter,
var Landmaaler og en yderst sirlig Korttegner. Man
har ogsaa en Række meteorologiske Observationer af
ham. B., der med sine musikalske Bestillinger forenede
Embedet som Overbranddirektør, døde i Throndhjem 4. Nov. 1787.
To Sønner af ham virkede ligeledes som Organister i Norge.

Marpurg, Histor.-krit. Beyträge zur Aufnahme der Musik II, 563 ff. 
Suhms Saml. Skrifter X, 38.

<i>V. C. Ravn.</i>

</chapter><chapter name="Berling, Ernst Heinrich, 1708-50, Bogtrykker og Avisudgiver">

<b>Berling, Ernst Heinrich,</b> 1708-50, Bogtrykker og
Avisudgiver, Søn af ridende Førster Melchior Christian
B. og Catharina Hennings, er født i Meklenborg
22. Marts 1708. Han lærte Bogtrykkerkunsten i
Lauenborg, blev Svend 1727 og indkaldtes 1731 
til Kjøbenhavn af Bogtrykker Høpffner, hvis
Stifdatter, Cecilie Cathrine Godiche, Datter
af Bogtrykker Jørgen Mathiesen G., han Aaret
efter ægtede. Fra dem nedstammer den danske
Bogtrykkerslægt Berling. 1733 nedsatte han sig som
Bogtrykker, fik 1747 det eneste danske Skriftstøberi
overdraget af Regeringen og udnævntes s. A. til
Hofbogtrykker. Udstyrelsen af hans Presses talrige
Frembringelser betegner et stort Fremskridt i dansk
Bogtryk. 27. Dec. 1748 fik han for sig og Arvinger
Privilegium paa at trykke de Aviser -- danske,
tyske, franske og lærde --, som han havde afkjøbt
Bogtrykkerenken Inger Wielandt. Hans «Kjøbenhavnske
Danske Post-Tidender», den nuværende «Berlingske
Tidende», har tilført de politiske Tidender en hidtil
ukjendt Fylde af indenlandske Nyheder. B. døde i
Okt. 1750, faa Maaneder efter sin Hustru.

R. Nyerup, Læsendes Aarbog for 1800 S. 69 ff.
Stolpe, Dagspressen i Danmark III og IV.

<i> P. Stolpe.</i>
</chapter>

<chapter name="Berling, Johan Carl Ernst, 1812-71, Hofembedsmand">
<b>Berling, Johan Carl Ernst,</b> 1812-71, Hofembedsmand. 
Carl B., der blev født 30. Avg. 1812 i
Kjøbenhavn, var Søn af Bogtrykker Carl Christian
B. og Sophie Hedevig f. Glassing (d. 1859). B. besøgte
ikke nogen Skole, men undervistes i Hjemmet og
uddannedes derefter som Typograf. Da hans Fader,
Udgiver af «Dansk Statstidende», døde 1824, gik
Forretningen over til Moderen, der snart fik en
dygtig og virksom Medbestyrer i Sønnen. Hidtil
havde Trykkeriet været den væsentligste Del af
Forretningen, i hvilken Avisen, der fra 1833
udgaves under Titelen «Berlingske politiske
og Avertissements-Tidende», havde spillet en
underordnet Rolle, men under B. forandrede dette
Forhold sig efterhaanden. Avisen blev i Kraft af B.s
administrative Talent, Avertissementsprivilegiet og
Nathansens dygtige Redaktion Hovedsagen; den vandt
en overordentlig stor Udbredelse og udkom fra 1844
to Gange om Dagen. Efter Tronskiftet 1848 aabnede
der sig for B., der hidtil fuldstændig var gaaet op
i sin Forretning, en Virksomhed af en ganske anden
Art, saaledes at hin Begivenhed kom til at danne
det mærkeligste Vendepunkt i hans Liv. Han var ved
personligt Venskab knyttet til den nye Konge, Frederik
VII, hvem han havde lært at kjende som Kronprins,
da denne i Slutningen af Trediverne opholdt sig i
Fredericia som Kommandant. Kongen gjorde med korte
Mellemrum sin Yndling til Gjenstand for en Række
Udmærkelser. B. udnævntes til Privatsekretær hos
Kongen og 31. Dec. 1848 til Generalkasserer for
Civillisten, efter at han var bleven hædret med 
Etatsraadstitelen. 1849 blev B. Kammerherre, 1851
Rejsemarskal, 1852 fik han Kommandørkorset og 1855
Rang med Kongens Hofmarskal. I Aaret 1857 udnævntes
B. til Generalintendant for Civillisten, og endelig
tildeltes ham, hvad der var den sidste Udmærkelse fra
Kongens Side, 1858 Danebrogsordenens Storkors. Af
fremmede Ordensdekorationer havde B. to svenske,
en norsk og en fransk Ridderorden.

Ved Kong Frederik VII's Hof spillede B. en
betydningsfuld Rolle, der ikke blot fandt sin
Forklaring i den Tillid, Kongen nærede til ham, og
i hans vigtige Stilling som Chef for Civillisten,
men som ogsaa hidrørte fra den store Yndest, han
nød hos Kongens morganatiske Hustru, Lensgrevinde
Danner. B. følte varmt for sit danske Fædreland og
indtog i politisk Henseende et frisindet Standpunkt,
hvilke Egenskaber styrkedes hos ham efter hans
Indtræden i Hofkredsen. Denne, der var opfyldt af
Overleveringerne fra Frederik VI's og Christian VIII's 
Hof, betragtede ham naturligvis som en Parvenu,
og som Modvægt mod denne Stemning søgte B. at vinde
Yndest hos den store Befolkning, der ikke spurgte om
Byrd og Hofkvalifikationer. Fra et dansk patriotisk
Synspunkt havde B. en heldig Indflydelse, men
anderledes stillede Forholdet sig set fra Helstatens
Standpunkt; thi fra et saadant bidrog B. allerede
ved sin Nærværelse ved Hoffet og i Forening med
Grevinde Danner til at svække den sammenholdende
Kraft mellem Monarkiets forskjellige Dele, som
skulde udgaa fra Kronen; det slesvig-holstenske
Ridderskab følte sig nemlig ikke tiltrukket,
men frastødt af Hoffet i Kjøbenhavn. I Aaret 1859
indtraadte en Krise, der middelbart fik B. s Fald
til Følge. Da Lensgrevinde Danner viste en stedse
mere udpræget Tendens til at indtage en fremskudt
Stilling og lade sig hylde officielt som Kongens
Gemalinde, forlangte Ministeriet Hall--Krieger,
for i det mindste at svække det morganatiske Elements
Betydning ved Hoffet og dets skadelige Virksomhed for
Monarkiet, at B. skulde afskediges. Ministeriet havde
ogsaa Anledning til at tro, at B. personlig var mindre
vel set af Kong Carl XV af Sverige og Norge, paa hvis
Venskabsfølelse for Frederik VII man lagde den største
Vægt under den daværende Strid med Tyskland og den
politiske Situation i det hele taget. Grevinde Danners
Indflydelse hos Kongen bevirkede, at han afslog den
af Ministeriet stillede Fordring. Kabinettet
Hall--Krieger traadte da tilbage 2. Dec. 1859, hvorpaa
Ministeriet Rotwitt--Blixen-Finecke, der væsentlig
støttede sig paa Rigsdagens Venstre, overtog Magten.

B., mod hvem Opinionen i det nationalliberale Parti
havde rejst sig med megen Styrke, tog derefter selv
Initiativet til sin Afskedsbegjæring og fratraadte
30. Dec. 1859 samtlige sine Hofstillinger.

Efter Helbredelsen for en alvorlig Sygdom,
hvoraf B. blev overfalden det følgende Aar, tog
han med Energi fat paa Ledelsen af «Berlingske
Tidendes» Administration, men syslede ved Siden
deraf med Læsning af danske Forfattere, hvorved
han opnaaede et ret omfattende Kjendskab til sit
Fædrelands Litteratur. B. havde ligefrem Passion for
Udenlandsrejser, og hans materielle Stilling tillod
ham at tilfredsstille den i fuldt Maal. Han besøgte
næsten alle evropæiske Lande. I Aaret 1871 begav
han sig til Italien, hvor han i Neapel traf sammen
med Grevinde Danner, og rejste, ledsaget af hende
og hendes Følge, til Ægypten. Det var hans Hensigt
at besøge Jerusalem, men da ramtes han 30. Marts
i Ismailia af et Slagtilfælde, der gjorde Ende paa
hans Liv. B. stod personlig i det bedste Forhold til
Medlemmerne af «Berlingske Tidendes» Redaktion og til
Trykkeriets Personale, og som en karakteristisk Side
hos ham maa det fremhæves, at han i sine Hofstillinger
ingen Sinde glemte, at han tillige var Bogtrykker,
hvad ogsaa det spændte Forhold, hvori Hofkredsens
aristokratiske Elementer stillede sig til ham, stadig
bidrog til at minde ham om. B.s økonomiske Talent kom
Lensgrevinde Danner til gode, i det hun uden ham som
Raadgiver næppe havde efterladt sig den store Formue,
for hvilken de fortjenstfulde Institutioner «Kong
Frederik VII's Stiftelse» og «Jægerspris Stiftelse»
oprettedes. -- 18. Okt. 1854 havde han ægtet Polly
Haderup (f. 14. Febr. 1825), der overlever ham.

Berlingske Tidende 1871, Nr. 81.
Bille, Tyve Aars Journalistik II.

<i>A. Thorsøe.</i>
</chapter>

<chapter name="Bernardi, Bartolomeo, --1732, Musiker">
<b>Bernardi, Bartolomeo,</b> --1732, Musiker,
født i Bologna, hvor han 1696 udgav et Bind Sonater
for 2 Violiner og Bas, samt Medlem af det derværende
Akademi «dei filarmonici», opnaaede som udmærket
Violinspiller en fordelagtig Ansættelse ved Hoffet i
Kjøbenhavn i Begyndelsen af Frederik IV's Regering og
debuterede her som dramatisk Komponist med et lille
Divertissement, «Il gige fortunato», der blev opført
ved en Hoffest paa Kjøbenhavns Slot 28. Avg. 1703. I
Foraaret 1705 tog han Orlov for at gjøre Rejser i
Udlandet og vendte først tilbage efter flere Aars
Fraværelse. Det ses, at han i disse Vandreaar har
gjort Opsigt i Hamborg, og at han i Amsterdam fik
udgivet flere nye 
Violinkompositioner, deriblandt «Dodici sonate a violino
solo col basso continuo», et Værk, i hvilket hans
Fantasi og Virtuositet som udøvende Kunstner skule
vise sig i det gunstigste Lys. Efter sin Tilbagekomst
til Danmark forestod B. i en Række Aar den kongelige
Kammermusik. 1711 kaldes han kgl. Direktør over
Musikken, 1723 «Secrétaire de la musique» og 1729
kgl. Kapelmester. Musikken til en Del større, især
tyske, Lejlighedskantater, som han maatte komponere
for Hoffet i glædelige og sørgelige Anledninger, er --
som det meste af, hvad han har skrevet -- gaaet tabt
ved Slotsbranden 1794, men karakteriseres af Scheibe
som smagløs og lidet original, hvor den ikke ligefrem
var laant fra andre Komponister. B. var ugift og døde
i 1732 som en temmelig gammel Mand.

Musikforeningens Festskrift 1886 I, 21 ff.

<i>V. C. Ravn.</i>
</chapter>

<chapter name="Berner, Alexander, 1706-85, Rentekammerdeputeret">
<b>Berner, Alexander,</b> 1706-85, Rentekammerdeputeret,
fødtes 29. Nov. 1706, blev 1736 Fuldmægtig i
Kammerkancelliet, efter at han i 12 Aar havde
«tjent for Skriverkarl udi det nordenfjældske
Distrikts Kontor ved Rentekammeret». 1742
blev han Kancellist i Kammerkancelliet, 1749
Kammersekretær, s. A. Kammerraad, 1759 Justitsraad,
1760 Kommitteret ved Rentekammeret, 1767 Etatsraad,
1773 Deputeret, s. A. Konferensraad, 1780 adlet
og døde 8 Avg. 1785. Han blev 11. Dec. 1744 gift
med Christiane Frederikke Schultz (f. 1725 d.
25. Avg. 1792), en Datter af Major Andreas S.

<i>G. Kringelbach.</i>
</chapter>

<chapter name="Berner, Christian Frederig, 1773-1827, Kancellideputeret">
<b>Berner, Christian Frederig,</b> 1773-1827,
Kancellideputeret, en Søn af dansk Resident i Patna i
Ostindien Jørgen Henrik B. og Marie Ulrica f. Schouw,
fødtes 27. Juni 1773 i Trankebar, blev 1790 Student
fra Frederiksborg Skole, 1797 juridisk Kandidat,
opholdt sig derefter 4 Aar i Udlandet, blev 1801
Avskultant i Højesteret, 1803 Assessor i det danske
Kancelli, 1804 tillige Departementssekretær og
Kontorchef sammesteds, 1805 Justitsraad, 1810
Departementschef, 1813 tillige Kancellideputeret,
s. A. Etatsraad, entledigedes allerede i Slutningen
af 1820 «paa Grund af en tiltagende Sygelighed,
der hindrede ham i med samme Energi som hidtil at
varetage sine omfattende Forretninger,» og døde
7. Maj 1827. Han var i flere Aar Medudgiver af
«Borgervennen», hvortil han har leveret enkelte
Artikler. Han var gift med Christine Margarethe 
Reiersen (f. 1785 d. 10. Maj 1850), en Datter af Amtsforvalter i
Vordingborg Hans Henrik Peter R. og Birgitte Christine f. Bernth.

Erslew, Forf. Lex.

<i>G. Kringelbach.</i>
</chapter>

<chapter name="Berner, Freund Jakob Gottlob, f. 1823, Theaterintendant">
<b>Berner, Freund Jakob Gottlob,</b> f. 1823, Theaterintendant. 
B., som er født 14. Dec. 1823 i Svanike,
er en Søn af Byfoged i Nykjøbing p. Sjælland
Jørgen Henrik B. og Johanne Constantine f. Stage.
B. blev i 1834 sat i Efterslægtselskabets
Realskole og 1839 paa Instruktør Stages Foranledning
antaget som Volontær paa Theaterkontoret og
arbejdede her, indtil han som Fuldmægtig tillige
i 1849 blev J. L. Heibergs Theatersekretær. Denne
sidste Stilling fratraadte han i Begyndelsen af
1857 for at overtage hele Theatrets Bogholderi,
men blev 1859 atter udnævnt til Theatersekretær
samt til Regissør for det reciterende Skuespil og
Operaen, i 1863 Justitsraad. Da Kranold frasagde
sig sin Stilling som Chef for det kgl. Theater,
konstitueredes B. 5. Okt. 1866 efter Kultusminister
Rosenørn-Teilmanns Opfordring som Intendant for
Theatret med Konferensraad Linde som Chef, og denne
Konstitution fornyedes hvert af de senere Aar,
under hvilke han med stor administrativ Dygtighed
bragte Theatrets Finanser paa Fode igjen. Han blev
i 1867 Medlem af den Kommission, som skulde tage
Omordningen af Theatrets Forhold og Opførelsen
af en ny Theaterbygning under Overvejelse,
foretog i Sommeren 1870 en Rejse for at studere
de tyske Theatres Indretning, blev 1872 Medlem af
Bygningskommissionen for det nye kgl. Theater og
afgik med Pension fra sin Stilling som Intendant
i Sommeren 1876. B. blev gift 14. Nov. 1852 med
Emma Lucine Modeweg, Datter af Joh. Carl M.,
Ejer af Brede Klædefabrik, og Louise f. Bock.

<i>Edgar Collin.</i>
</chapter>

<chapter name="Bernhard, --1025--, Biskop i Skaane">
<b>Bernhard,</b> --1025--, Biskop i Skaane. Iblandt de mange
Biskopper, Kong Knud den store lod komme fra England
til Danmark for at udbrede Evangeliet, var Biskop B.,
der blev sendt til Skaane. Her havde tidligere Biskop
Gotebald, der ligeledes var kommen fra England,
prædiket Kristendommen, men Befolkningen var dog
endnu i Begyndelsen af det 11. Aarhundrede overvejende
hedensk. B. var vistnok af fransk eller tysk Herkomst
og maa i øvrigt, hvis de af nyere Forskere fremsatte
Formodninger ere rigtige, i sit tidligere Liv have
haft god Lejlighed til at samle sig Erfaringer som
Missionær. Han antages nemlig for at være den Biskop
Bernhard Vilraadsen, der fulgte Kong Olaf Haraldsen
fra England til Norge (1014), prædikede Kristendommen 
der og i Sverige og efter Kong Olafs Opfordring 1016
gik til Island, hvorfra han, hædret af Islænderne
med Tilnavnet «den bogvise», efter et 5aarigt Ophold
maa være vendt tilbage til England. B., der synes at
have overlevet Kong Knud, fandt sin Grav i Lund og
mindedes siden hver 21. Avg. tillige med den foran
nævnte Gotebald og Henrik, «den første Biskop i Lund»,
ved en Aartid i Lunds Domkirke.

K. Maurer, Die Bekehrung des Norwegischen Stammes I.
A. D. Jørgensen, Den nordiske Kirkes Grundlæggelse, Tillæg S. 92.

<i>C. Weeke.</i>
</chapter>

<chapter name="Bernhard, Hertug af Pløen, 1639-76, General">
<b>Bernhard,</b> Hertug af Pløen, 1639-76, General.
Søn af Joachim Ernst, regerende Hertug af Holsten-Pløen
med Sæbygaard paa Ærø, og Dorothea Augusta af Gottorp
og født 31. Jan. 1639. Som yngre Søn uddannedes
han til den militære Løbebane og stod i en Række
Aar som Oberst i spansk Tjeneste; senere tjente
han i Holland. Da Danmark 1675 mere og mere droges
ind i den store Krig, søgte han gjennem sin Faders
betroede Raad Gensch (v. Breitenau) Tjeneste i den
danske Hær og blev 20. Avg. udnævnt til Chef for
det da oprettede og efter ham opnævnte pløenske
Regiment; 25. Okt. s. A. blev han Generalmajor. Han
deltog kort efter som saadan i Belejringen af Wismar,
som han med de andre Generaler raadede Kongen til at
opgive. Det indtoges som bekjendt efter Griffenfelds
Raad med Storm 13. Dec., ved hvilken Lejlighed Hertug
B. udviste stor personlig Tapperhed. Maanedsdagen
efter døde han imidlertid paa Pløen af en hidsig
Feber. Ved sin Faders Død 1671 havde han efter
Testamente arvet Familiens eneste Len i Sønderjylland,
Sæbygaard med en Fjerdedel af Ærø. Ugift.

<i>A. D.Jørgensen.</i>
</chapter>

<chapter name="Bernhoft, Anders Hansen, 1661-95, Præst">
<b>Bernhoft, Anders Hansen,</b> 1661-95, Præst. Søn af Hans
Andersen B., Sognepræst til Opdal (f. 1634 d. 1689),
og Elen Andersdatter Opdal (f. 1637, d. 1704 i
Kjøbenhavn). Hun var en velbegavet Kvinde, hvis Anlæg
Sønnen arvede. 1684 blev han personel Kapellan hos
Faderen med Succession paa Kaldet, som tilfaldt ham
6. April 1689. Han var en from og lærd Mand og en
af de faa norske Præster paa denne Tid, der syslede
med Litteraturen, men hans Digte kom ikke for Lyset
før efter hans Død (Avg. 1695). Hans 2 Samlinger af
aandelige Digte, «Et Guds Barns Fornøjelse i Gud
efter Herrens egen Anvisning om vores Kristendoms
Hovedstykker udi 32 Sange forfattet» og «Jesu Christi
Pines og Døds Historie, sangvis forfattet» (1688),
ere af hans Moder udgivne efter 
hans Død 1703, hvilket har givet Anledning til,
at man har antaget dette Aar for hans Dødsaar. Han
blev gift 1688 med Anna Cathrine Withe, Datter af
Sognepræst Christoffer Sebastiansen W. til Sundalen
(d. 1688) og Else Lambertsdatter Balchenborg. Hun
døde 1744.

Bernhoft, Stamtavle over Slægten Bernhoft S. 39.
Erlandsen, Throndhjems Stifts Geistlighed S. 170.

<i>D. Thrap.</i>
</chapter>

<chapter name="Berns, Albert Baltser, 1602-52, Kjøbmand">
<b>Berns, Albert Baltser,</b> 1602-52, Kjøbmand,
Søn af Bakser B., en i Kjøbenhavn bosat, fra Friesland
stammende Kjøbmand, og dennes Hustru Nille. Han
nedsatte sig, i alt Fald før 1634, i Hamborg, hvor han
giftede sig med Anna Margrethe Marselis, en Datter
af den ansete Kjøbmand og kongl. danske Faktor og
Kommissær i Hamborg Gabriel M. Dette Ægteskab bragte
ham i Forhold til den danske Regering; Svigerfaderens
Stilling i dansk Tjeneste gik over paa ham, og medens
han først alene og senere i Kompagni med sin Svoger
Leonhard Marselis drev en betydelig Forretning paa
Holland og Østersøen, kom han efterhaanden i den
største og for begge Parter betydningsfuldeste
Forbindelse med det danske Hof. Han besørgede
Pengeomsætningen i Hamborg, laante Kongen kontante
Summer, paatænkte 1639 at oprette et ostindisk
Kompagni i Glückstadt, som skulde forenes med det
i Kjøbenhavn, og paatog sig 1642 at hente Salt fra
Spanien til Danmark; men af størst Vigtighed blev
dog hans og hans Firmas Virksomhed som Leverandør
til den danske Regering, især da han hørte til de af
Corfits Ulfeldt begunstigede. Han leverede Kramvarer,
Juveler og Sølvtøj til Hoffet, Tømmer til Flaaden,
Klæder til Soldaterne, Krudt, Salpeter, Bly og Kanoner
til Tøjhuset; selv oprettede han et Skibsbyggeri i
Neustadt, hvor han byggede Orlogsskibe for den danske
Regering. For egen Regning opførte han 1643 et Tøjhus
og i Forening dermed et Kanonstøberi i Glückstadt; til
Tøjhusets Underhold fik han aarlig 3000 Rdl. udbetalt
af den danske Regering. Under Krigen med Sverige
1643-45 udviste han stor Iver, men led et betydeligt
Tab ved, at Skibsbyggeriet i Neustadt blev beskadiget
af de svenske. Som Erstatning herfor fik han af Kongen
Ret til at kjøbe Godset Wandsbeck af Grev Christian
Pentz og hans Hustru, saaledes at Kongen og Rigsraadet
skulde udstede et Gjældsbrev for Kjøbesummen; B. fik
ogsaa Wandsbeck 1645, men maatte dog senere efter
sin egen Paastand betale saa meget derfor, at der
ikke blev Tale om nogen 
Erstatning. Under de danske Finansers slette Tilstand
voxede i det hele B.s ubetalte Krav paa Regeringen;
han vedblev, efter at Værftet i Neustadt var blevet
istandsat, at levere Skibe, men Afregningerne bleve
stadig vanskeligere, og Husets egen Kredit synes
paa denne Tid at være bleven stærkt rystet. Ved
den store Udlægning af Krongods til den danske
Regerings Kreditorer 1651 fik B. og Leonhard Marselis

overdraget Lunde Hovedgaard paa Mors og Bustrup
Hovedgaard i Salling for 53980 Rdl. I Avg. 1652 døde
B., men Forretningen fortsattes af hans Arvinger,
imellem hvilke var hans Svigersøn, den senere som
dansk Generalpostmester og Admiralitetsraad saa
bekjendte Poul Klingenberg. Den ved Corfits Ulfeldts
Fald nedsatte Revisionskommission havde adskilligt
at udsætte paa de Priser, der vare betalte for B.s
Leverancer, men Husets Forbindelse med den danske
Regering afbrødes derfor ikke.

Zeitschr. f. hamburg. Gesch. III, 380 f. 
Personalhist. Tidsskr. I, 207.
Christian IV's egenh. Breve.

<i>J. A. Fridericia.</i>
</chapter>

<chapter name="Bernstorff, Andreas, 1811-64, Officer">
<b>Bernstorff, Andreas,</b> 1811-64, Officer.
B. fødtes 21. Okt. 1811 i Slesvig paa Godset Grünhorst,
som Faderen, Kammerherre Andr. Hartv. Barthold Friedr. B.,
der havde været dansk Officer, den Gang ejede; Moderen
var Hedvig f. v. Sperling, Datter af Gehejmeraad
og Amtmand i Slesvig v. S. 15 Aar gammel traadte
han ind paa Artillerikadetinstituttet i Kjøbenhavn,
blev Stykjunker 1830, men da Instituttet hævedes
s. A., blev han Landkadet og afgik fra Akademiet
i 1831 som Sekondlieutenant ved det oldenborgske
Infanteriregiment. Udnævnt til Premierlieutenant
1836 kom han til 1. Linjebataillon og ansattes
som Adjudant hos Olaf Rye. Ved Krigens Udbrud
1848 blev B., som kort efter forfremmedes til
Kapitajn, Kompagnichef ved 2. Reservebataillon
og deltog som saadan i Kampen ved Dybbøl 5. Juni
og ved Adsbøl 6. April 1849. I 1850 ansattes han
som Kommandør for 4. Infanteribrigades Stab og
udmærkede sig i Kampene ved Helligbæk, Isted og
Stenten Mølle. Efter Fredslutningen overgik han som
Stabschef til 2. Reservebrigade, men kom i 1851 ved
det holstenske Kontingents Oprettelse til dettes
3. Bataillon som næstkommanderende og forfremmedes
kort efter til Major. Bataillonen indlemmedes senere
som 17. Bataillon i den danske Hær, og B. overtog
i 1857 midlertidig Kommandoen derover, men erholdt
den endelig ved Udnævnelsen til Oberstlieutenant i
1858. -- I Dec. 1863, da han alt var bleven Chef for
17. Regiment, forfremmedes han til Oberst og 
rykkede derpaa i Felten. Hans Udholdenhed,
Tapperhed, praktiske Blik og øvrige soldatermæssige
Egenskaber ville altid sikre ham en høj Plads
i vor Krigshistorie; navnlig udmærkede han sig
under Dybbøls Forsvar. I ikke mindre end 20 Dage,
fra 29. Marts til 18. April, forblev han, dels
som Brigade-, dels som Regimentskommandør, næsten
uafbrudt i Dybbølstillingen. 18. April vilde han
gjøre et Forsøg paa at tilbageerobre Skansen VII,
men saaredes først i Armen, dernæst i Overlivet,
saaledes at han faldt i preussisk Fangenskab. Han
døde Dagen efter paa Pastorallasarettet i Broager.

I Aaret 1843 ægtede han Anna Vilhelmine v. Sperling,
en Datter af Oberstlieutenant, Kammerherre Ditlev
Magnus Adolph Ulrich v. S. ved Husarregimentet.

Dansk milit. Tidsskrift 1865, S. 247 ff.

<i> P. N. Nieuwenhuis.</i>
</chapter>

<chapter name="Bernstorff, Andreas Peter Greve, 1735-97, Statsminister">
<b>Bernstorff, Andreas Peter</b> Greve, 1735-97, Statsminister, 
hørte til en hannoveransk Adelsslægt
og var født i Hannover 28. Avg. 1735. Han var Søn af
en Landraad og meget velstaaende Godsejer, Andreas
Gottlieb Friherre B.; Moderen, en født v. Weitersheim,
omtales som en begavet og karakterstærk Dame. Det
fik stor Betydning for hans Udvikling i religiøs
Henseende, at han i Overgangsaarene, inden han blev
voxen, havde Generalsuperintendent Jacobi i Celle,
en udmærket dygtig Mand, til Lærer. Den, der kom
til at bestemme hans Løbebane, var imidlertid
hans Farbroder, ndfr. nævnte Johan Hartvig Ernst
Bernstorff, der fra Aaret 1751 afgjørende traadte i
dansk Statstjeneste som Minister. Han havde Blik for
Brodersønnens ypperlige Evner, og efter hans Raad
søgte A. P. B. ved akademiske Studier i Leipzig,
Gøttingen og Genf og ved længere Udenlandsrejser i
Italien, Frankrig, England og Holland at forberede
sig til Statsmandsgjerningen. Det var med stor
Kjærlighed, han siden stedse fra denne Tid mindedes
Digteren Gellert i Leipzig; han var saa heldig
i Gøttingen at høre en Kapacitet som Achenwall,
Statistikkens Grundlægger, i Genf at leve sammen
med Necker, i Italien at gjøre Bekjendtskab med
Hertugen af Choiseul og Forfatteren til Anacharsis,
Barthélemy. Af hvad han saa paa sine Rejser, var der
dog lidet, der fængslede ham i den Grad som Synet af
det for hin Tid fortrinlige Agerbrug, visse Dele af
England den Gang udmærkede sig ved. Erindringen derom
skulde faa stor Virkning paa en vigtig Side af hans
senere Livsgjerning.

Da han i disse Ungdomsaar en Gang opholdt sig
nogen Tid 
i sin Fødeegn Hannover, søgte den ledende Minister
her, Münchhausen, at overtale ham til at gaa i
hannoveransk Tjeneste; men Onkelens Exempel og Ønsket
om at optræde paa en noget større Skueplads bragte
ham til at foretrække dansk Statstjeneste. Allerede
1755 var han paa en Maade bleven indviet til denne ved
at blive udnævnt til dansk Kammerjunker. En anselig
Løbebane i Danmark ventede den unge Mand, saa snart
han havde endt sine «Lehr-» og «Wanderjahre». Han
fik 1759, da han kun var 24 Aar gammel, Sæde i tyske
Kancelli, altsaa under Onkelens umiddelbare Tilsyn;
men ved Siden deraf blev han 1760 Deputeret i det
vestindisk-guineiske Rente- og Generaltoldkammer,
og kort efter traadte han som Deputeret ind
i General-Landøkonomi- og Kommercekollegiet;
han forenede dermed 1766 at blive Deputeret i
Rentekammeret. Som en Følge af en Omdannelse af
Kollegierne snart efter Christian VII's Tronbestigelse
blev han (1768) første Deputeret i Generaltoldkammeret
og anden Deputeret i Kommercekollegiet. Tillige havde
han (1767) faaet Sæde i Overskattedirektionen, der
nærmest var det øverste Kollegium paa det finansielle
Omraade. Det er en Selvfølge, at han imidlertid havde
faaet Danebrogsordenen (1766), ligesom han 1765 var
bleven Ridder af Ordenen de l'union parfaite; nogle
Aar senere (1769) fik han Gehejmeraadstitel. Greve
var han bleven 1767, da hans Farbroder blev belønnet
med at faa Greveværdigheden, ikke blot for sig selv,
men ogsaa for sin Broder, A. P. B. s Fader, og det
hele friherrelige Bernstorffske Hus. Reverdil har fra
denne Del af hans Liv givet en Karakteristik af ham
som baade meget kundskabsrig, ubøjelig retskaffen og
meget husholderisk i sine egne Forhold. Han anbefalede
ham af den Grund, skjønt forgjæves, til at blive
Overhofmarskal hos Kongen efter Adam Gottlob Moltkes
Afskedigelse fra denne Stilling. Men han tilføjer, at
A. P. B. kun lidet havde Evne til at vinde Folk, fordi
han var i højeste Grad paastaaelig og egensindig. «Med
en Oldgransker», siger han, «tvistedes han om Mønter,
med en Staldmester om Heste, med en rejsende om,
hvad der foregik i dennes Fædreland, og han var,
kort sagt, stedse vis i sin Sag, som om det, hvorom
Talen var, var det, han havde sat sig bedst ind i.»
Reverdil plejer ikke at lægge Fingrene imellem ved sin
Kritik af andre Personligheder; men det er rimeligt,
at der virkelig har været en ikke ringe Egensindighed
hos B. i hans yngre Dage. Hans lovprisende Biograf
Eggers fremhæver det som et Træk hos ham, medens han
var Barn, og det hedder i en meget rosende 
Karakteristik, som en fremmed Diplomat nogle Aar senere har
givet af ham, at han havde den Fejl vanskelig at kunne
lade sig overbevise. Dertil kom en vis Svaghed for at
høre sig selv tale. Men med Stivheden i hans Karakter
hang ogsaa Paalidelighed og Trofasthed sammen.

Saa nøje som han var knyttet til Farbroderen, var det
naturligt, at han delte dennes Unaade, da Struensee
kom til Magten. Han forlod (1770) Statstjenesten og
tillige Kjøbenhavn. Da Reverdil nogen Tid senere traf
ham i Hamborg, udtalte han, at det var hans faste Agt
ikke mere at overtage noget Embede; men da han efter
Struensees Fald i Anledning af en privat Sag kom til
Kjøbenhavn, lod han sig dog overtale til atter at tage
Plads i Regeringskollegierne. Han blev i Slutningen
af 1772 første Deputeret i Finanskollegiet,
Økonomi- og Kommercekollegiet samt Bjærgværksdirektoriet.
Det havde hidtil været paa det økonomiske og finansielle
Omraade, han havde virket. Man har ikke Indtryk af,
at hans Gjerning her betegner noget Fremskridt. Hvor
stor Interesse han end havde for Agerbruget,
synes det ikke, som han er bleven paavirket af de
fysiokratiske Grundsætninger, der den Gang begyndte
at slaa igjennem. I det mindste blev han staaende
ved det gammeldags, stive Beskyttelsessystem, og han
var ikke kommen ud over den Tro, at det var muligt
ved alskens kunstige Midler at opelske en kraftig
Industri. Kun peger det i en noget friere Retning,
at han var en Modstander af Monopoler. Derimod blev
det en god og tidssvarende Virkning af, hvad han
havde set i England, at han ivrig tilraadede Onkelen
at gjennemføre de Forandringer i Fæstebøndernes
Stilling paa Godset Bernstorff, der danne et af de
første vigtige Skridt til Forberedelse af de store
Landboreformer.

Da A. P. B. blev kaldt tilbage til den dansk-norske
Statstjeneste, skrev en begejstret Tilhænger af
ham, Cramer, til Suhm: «Hvor har jeg dog takket Gud,
og hvilken Glæde har jeg ikke følt over, at den unge
B. er bleven kaldet tilbage! Der faar I en Mand med de
største Talenter, den mest uegennyttige Redelighed og
med en Kraft i Karakteren, i hvilken Visdom parrer
sig med Mod.» Denne Spaadom skulde i væsentlige
Henseender gaa i Opfyldelse, efter at A. P. B. i
April 1773 var bleven flyttet over i den Stilling,
hvortil han særlig var skikket, da han nemlig blev
stillet i Spidsen for den udenrigske Styrelse og med
det samme fik Sæde i Gehejmestatsraadet. Han voxede
i denne nye Stilling
efterhaanden op til at blive en af de ypperste
Statsmænd i vort Fædrelands Tjeneste. 29. Febr. 1776
blev han Ridder af Elefanten.

Kort Tid før han traadte ind i Regeringen, var
Udenrigsministeren Osten bleven afskediget, fordi han
ikke var nogen grata persona i Petersborg. Øjeblikket
var vigtigt. Endelig syntes det, at man vilde
kunne naa det længe eftertragtede Maal at faa
det holstenske Mageskifte bragt i Orden; men man
frygtede for, at Ostens Personlighed skulde staa
i Vejen. Denne blev derfor fjærnet, og efter at
Schack-Rathlou midlertidig nogle Uger havde ledet
Sagerne, lagdes de i B.s Hænder. Han kom da til
at indvie sin Virksomhed som Udenrigsminister
ved at bringe Underhandlingerne med Rusland og
Storfyrst Poul til Afslutning. Resultatet af dem blev
Mageskiftetraktaten af 1. Juni 1773, hvorved Storfyrst
Poul som fuldmyndig i Egenskab af holsten-gottorpsk
Hertug i alt væsentligt stadfæstede den foreløbige
Traktat af 1767 (se Art. J. H. E. Bernstorff). Men
hertil føjede Rusland en dobbelt Alliancetraktat med
Danmark-Norge af 12. Avg. 1773. Dels blev der sluttet
en defensiv Alliance, som fastsatte de tvende Staters
gjensidige Forpligtelser i Tilfælde af, at en af
dem blev angreben. Dels fastsatte en anden Traktat,
hvorledes begge Stater skulde holde sig rede til,
naar det rette Øjeblik kom, f. Ex. naar der blev
sluttet Fred mellem Rusland og Tyrkiet, da at kunne
faa den ved Revolutionen af 19. Avg. 1772 i Sverige
dannede Statsforfatning kuldkastet og dermed den
ældre Forfatning af 1720 tilbageført i dette Land.

Der kan hverken gives A. P. B. nogen Ære
eller tillægges ham noget Ansvar for disse
Traktater. Forhandlingen var allerede, inden han blev
Minister, ført saa vidt, at der kun kunde være Tale
om at gaa ind paa dem. Det var J. H. E. Bernstorffs
Politik, der nu omsider havde baaret sin Frugt. Men
at denne Politik havde været den rette, derom nærede
A. P. B. ingen Tvivl. Den havde, som nedenfor vil
blive paavist med Hensyn til J. H. E. Bernstorff,
foruden at sigte til at ende de dansk-gottorpske
Forviklinger tillige haft til Formaal at give
Danmark-Norge Sikkerhed imod den formentlige Fare,
der truede fra det gottorpske Kongehus i Sverige,
hvis dette med en stærk Kongemagt i Hænderne kom til
at føle sig som Herre over Statens Stridskræfter uden
at behøve de svenske Stænders Samtykke til at bruge
dem. For at naa begge disse Øjemed havde Regeringen
i Kjøbenhavn siden 1765 stærkt nærmet sig til
Rusland. Saaledes som Stillingen var bleven, efter at
Gustav III 19. Avg. 1772 havde omdannet den svenske
Statsforfatning til Gavn for sin egen Magt, indeholdt
den for saa vidt en særlig Fare for Danmark-Norge,
som han ikke blot var en begavet Konge, men ogsaa af
Hjærtet hadede det danske Kongehus og det danske
Folk. Forbitrelse over den Iver, Regeringen i
Kjøbenhavn havde vist for sammen med Rusland og
England at hindre Udviklingen af en stærk Kongemagt
i Sverige, skærpede hans nedarvede gottorpske Had
imod Naboriget og forøgede hans Lyst til at skille
Norge fra Danmark og lægge det under sin egen
Krone. Hans Uvilje blev endnu mere næret ved den
Fordel, Danmark-Norge vandt ved Mageskiftet, saa
meget mere som han holdt sin Families Rettigheder
for brøstholdne derved, at dette havde ført til,
at Storfyrst Poul overlod Oldenborg og Delmenhorst
til en yngre Linje. En russisk Statsmand udtalte
nogle Aar senere, at den paa Mageskiftetraktaten
saa hurtig følgende Alliancetraktat havde været
Betingelsen for, at Rusland havde villet indlade sig
paa hin Traktat. Ingen kan heller være i Tvivl om,
at Cathrine II mente ved denne Alliance at kunne
holde Danmark-Norge fast knyttet til sig og derved
paa en Maade i sit Ledebaand. Men den føltes dog i
det mindste strax fra dansk Side som en Støtte for
Staten imod den saa stærkt mistænkte Nabo paa Sveriges
Trone.

Særlig A. P. E. mente under disse Forhold at kunne
se med Ro paa Forholdet til Sverige. Inden han blev
Minister, havde der været en febrilsk Uro over
Regeringen. Det var næsten kommet til det Punkt,
at det vakte Mistanke, saa snart en Svensker rejste
i Norge, naar Gustav III talte med en Nordmand,
naar der i en eller anden Fæstning blev sat en
Lavet under en Kanon eller et forfaldent Stykke Mur
blev repareret, eller naar der blev samlet et Par
Regimenter til Øvelser. B. derimod fandt, at «den
evindelige Ængstelse» var et unyttigt Selvplageri,
han holdt Staten for at være Sverige voxen, og oven
i Kjøbet gjorde Forbundet med Rusland, «at vi kunne
sætte os ud over en Frygt, som blot Svaghed hos os
selv kunde undskylde». Imidlertid vilde en Krig fra
Gustavs Side altid volde Plage og alvorlige Pengetab,
og imod sligt mente B., at man kun kunde være sikker,
«naar Gustav ikke kunde føre Krig, ikke give nye
Love, ikke paalægge nye Afgifter uden Medvirken fra
de samlede Stænders Side. Dette var vistnok fastsat,
men intet værnede om Forfatningen, naar Landet ingen
Sikkerhed havde for, at Stænderne bleve sammenkaldte.»
Ellers kunde Loven omgaas;
man maatte derfor søge at bringe det dertil, at Gustav
III blev forpligtet til at sammenkalde Stænderne hvert
3. Aar. Videre Forandringer i den svenske Forfatning
holdt B. for overflødige. For at opnaa sligt mente
han, at Rusland og Danmark havde Ret til at slutte
sig sammen med Oppositionen i Sverige imod Kongen,
og han søgte endog at drive Cathrine II frem i den
Retning. Men hvor ivrig Kejserinden end havde været
for at fastslaa Aftaler 1773 med Danmark-Norge, der
vare truende for Gustav III, gjorde hun ikke senere
Alvor deraf. De russiske Ministre hørte kun «med den
yderste Lede» Tale om de svenske Forhold. Aarene gik
rolig hen.

I det B. endnu paa denne Tid gik ud fra, at Sverige
var Danmark-Norges «altid virksomme og uforsonlige
Fjende», ja «dets eneste naturlige Fjende, saa længe
Grænselandene til Holsten ejedes af svagere Magter»,
kom han til ogsaa at opfatte Frankrig, der stedse i
denne Tid stod Sverige nær og betalte det Subsidier,
som en «fjendtlig Magt», medens Frankrigs bitre
Modstander England ikke mindre end Rusland maatte
gjælde for at være Statens «naturlige Ven». Den
store og fordelagtige Handelsforbindelse, hvori
man stod med England, forøgede hans Interesse for
denne Stat. Dette var en Hovedgrund til, at han
under den nordamerikanske Frihedskrig, især da
Frankrig optraadte paa Amerikanernes Side, holdt
det for at være en Ulykke, saafremt England bukkede
under. Vistnok havde de Stridspunkter, som gjentagne
Gange under de store Søkrige vare komne op imellem
Danmark-Norge og England, ogsaa under denne Krig
fremkaldt alvorlig Uenighed imellem Regeringerne
i London og i Kjøbenhavn. Der klagedes særlig med
Bitterhed fra dansk-norsk Side over, at Englænderne
fortolkede Begrebet Kontrabande paa en traktatstridig
Maade og derved lagde utaalelige Hindringer i Vejen
for de danskes og Nordmændenes Handel paa de Lande,
der vare Englands Fjender. Men B. haabede at kunne
løse denne Konflikt uden noget Brud. Da Rusland
stod i et venskabeligt Forhold til England, og
dets Holdning under den store Krig kunde tænkes at
ville faa stor Vigtighed, foreslog han denne Stat
et Nevtralitetsforbund (28. Sept. 1778), hvorefter
begge Riger skulde værne om deres Skibsfart ved fælles
Rustninger og i Forening søge at faa England til at
gaa ind paa visse billige Grundsætninger med Hensyn
til de nevtrale Staters Skibsfart. Men dette afslog
Kejserinden; hun vilde ikke indlade sig paa andet
end nogle Forholdsregler for at værne om Handelen paa 
Nordrusland, og disse havde ingen Interesse for
Danmark-Norge. Samtidig afslog B. at ville slutte
sig til et Forslag fra Sveriges Side om et væbnet
Nevtralitetsforbund, et Forslag, som Gustav III
ogsaa sendte til Rusland. Den Kjendsgjerning, at
Sverige stod i nøje Venskabsforhold til Frankrig, var
tilstrækkelig til at skræmme B. fra at gaa ind paa
dets Forslag. Han maatte holde det for utvivlsomt,
at England vilde tillægge det en imod det fjendtlig
Retning, og et Brud med England, mente han, var en
Ulykke for den dansk-norske Stat.

Den Sympathi for England, som denne Opfattelse under
de daværende Forhold naturlig førte med sig, maatte
styrkes end mere, da Spanien 1779 forenede sig med
dets Fjender. I Tillid til denne Stemning henvendte
den engelske Regering sig endog i Vinteren 1779-80 til
Danmark-Norge med Opfordring til, at det sammen med
den selv og Rusland skulde danne en Trippelalliance
med det Formaal at bringe de bourbonske Magter til
at gaa ind paa billige Fredsvilkaar. Medens her i
Kjøbenhavn Arveprins Frederik, d. v. s. Guldberg,
holdt dette for at være alt for voveligt, mente B.,
at det var Pligt for «enhver ægte dansk» at virke
for Englands Opretholdelse. Men hans Politik sejrede
ikke. Den blev umulig derved, at Rusland afslog at
indlade sig paa en saadan Alliance. Ja, denne Stat
fjærnede sig endog stærkt fra Englands Interesser;
Ministeren Panin fik Kejserinden til at forkynde
Verden, at hun vilde stifte et væbnet Forbund
med det Formaal at sikre den nevtrale Skibsfart
i Krigstider (10. Marts). Dette Forbund skulde
omfatte alle nevtrale Magter, og hun opfordrede strax
Regeringerne i Kjøbenhavn og Stockholm til at tiltræde
det. De folkeretlige Sætninger, som Forbundet skulde
gjennemføre, vare nøjagtig de samme, som B. havde
opstillet i det Forslag, han i Sept. 1778 havde gjort
til et dansk-russisk Forbund, saaledes Sætningen,
at frit Skib gjør fri Ladning, at Blokade bør være
effektiv for at have Gyldighed, osv. Men ingen kunde
tage fejl af, at saaledes som Nevtralitetsforbundet
nu traadte frem i russisk Form, vilde det ved den
almindelige Karakter, det havde, faa en imod England
rettet Spids. Det var netop denne Stat, der bestred
Sætningen: «frit Skib gjør fri Ladning», og Forbundet
var bestemt til at omfatte dels en Stat som Sverige,
der var fransksindet, dels Holland, som England paa
Grund af Handelsnid aldrig vilde indrømme at drive
sin Handel, beskyttet af andre Magter.

Men, hvor lidet tilfreds B. end var med at se Forbundet
komme frem i en saadan Skikkelse, var det umuligt at
afslaa at tiltræde det. Dette skete 9. Juli 1780. Da
han imidlertid nærede Tvivl om, at Forbundet vilde faa
stor praktisk Betydning, og det forekom ham vigtigt at
komme til Enighed med England om et af de vigtigste
Stridspunkter, Spørgsmaalet om, hvad der skulde
forstaas ved Krigskontrabande, havde han 4. Juli,
altsaa inden Danmark-Norge tiltraadte Forbundet,
afgjort denne Sag ved en Særtraktat med England. Dette
vakte stærk Vrede i Petersborg, hvor det -- uden
tilstrækkelig Grund -- blev opfattet som Vidnesbyrd om,
at han ikke loyalt vilde gjennemføre Forpligtelserne
over for Forbundets andre Medlemmer. Da Budskabet
derom kom til Kjøbenhavn, bleve Arveprinsen og
Guldberg saa bange for de Virkninger, Ruslands
Vrede kunde faa, at B. maatte gaa af som Minister
(13. Nov. 1780). Det var ikke alene den udenrigske
Styrelse, han derved opgav; men han havde efter
Mageskiftets Gjennemførelse tillige staaet i Spidsen
for det tyske Kancelli. Skjønt B. var falden, fordi
han havde villet følge en selvstændig Politik over for
Rusland, grebe Arveprinsen og Guldberg sikkert ikke
ugjærne Lejligheden til at faa ham fjærnet. Han havde
i vigtige Spørgsmaal været uenig med Guldberg. Som
født Tysker holdt han ikke af «Indfødsrettens»
Indførelse, og hans Opfattelse af Landboforholdene
var ganske forskjellig fra Guldbergs. Endnu mindre
fandt han Behag i den stigende Tilbøjelighed hos
Enkedronningen og Arveprinsen til at regere ved
Kabinetsordrer. Paa den anden Side mente Guldberg,
at B. tog for meget Hensyn til England, for lidet til
Rusland. Han og Arveprinsen havde endog bag B.s Ryg
givet Statsafsendingen i Petersborg Ordrer, der gik i
en anden Retning end de, B. sendte. Guldberg nærede
en saadan Uvilje imod ham, at han højst uretfærdig
har sigtet ham for Underfundighed.

Efter sin Afgang fra Ministeriet trak B. sig tilbage
til sine Godser i Holsten og Meklenborg (Borstel og
Dreilützau); men der gik ikke lang Tid hen, førend
den unge Kronprins og hans Venner, misfornøjede med
Enkedronningen og Guldberg, hemmelig bade ham om Raad
med Hensyn til en Regeringsforandring, hvorved der
kunde gjøres Ende paa den daværende Styrelse. Da denne
Forandring virkelig fandt Sted 14. April 1784, kom
B. selvfølgelig strax tilbage i sine gamle Embeder,
og han blev nu i dem indtil sin Død.

Det er hans Virksomhed i dette Tidsrum, der især har givet
ham det smukke Navn i vor Historie. Han var afgjort
den Mand, der havde mest at sige, da Kronprinsen nøje
sluttede sig til ham.

Skjønt det var Reventlow og Colbjørnsen i Forening
med Kronprinsen selv, der havde Hovedfortjenesten
af at gjennemføre de store Landboreformer, havde
det stor Betydning for denne Sags Fremme, at B. i
Gehejmestatsraadet var en varm Talsmand for dem over
for den Modstand, der her rejstes imod dem, og han
viste for Slesvigs og Holstens Vedkommende den samme
Iver ved at arbejde paa Livegenskabets Ophævelse,
saaledes at denne var at anse for en afgjort Sag
allerede inden hans Død (1797). Landboreformerne
vare kun én Side, om end den vigtigste, af Styrelsen
i disse Enevældens 13 smukkeste Aar, under hvilke
Regeringen med fast Haand holdt Middelvejen imellem
Struensees udskejende Reformiver og Guldbergs stive
Konservatisme. B. som Regeringens betydeligste Mand
har virket overordentlig til at paatrykke den dette
Præg og til at skabe det tætte Baand, der i denne
Tid bandt Folket til Regeringen.

I Anledning af den Iver, med hvilken Folk efter
Christiansborg Slots Brand 1794 skøde sammen til en
ny Slotsbygning og samtidig til Flaaderustninger,
skrev B. til en Ven: «Jeg er i Sandhed stolt af at
tilhøre et Folk, der viser saa megen Sjæl og Energi,
at enhver baade maa lykønske sig selv og sin Nabo
dertil..., og hvad der fremfor alt rører mig,
er, at jeg ser, hvor meget Tanken om at opretholde
Danmarks Uafhængighed har Del deri.» Saadanne Ord ere
et slaaende Vidnesbyrd om, med hvilken Kjærlighed han,
den fødte Tysker, sluttede sig til sit nye Fædreland
og dets Folk. Svaret derpaa var en Folkeyndest, saa
stor, at den bragte en svensk Diplomat til at udtale
om ham: «Det er lykkedes ham i den Grad ligesom at
naturalisere sig i Landet, at hvis man skal dømme
efter den Tone, der hersker iblandt Kjøbenhavns
Borgere og hos Embedsklassen, vilde han ikke kunne
fjærnes uden Fare.»

Man vil kunne paavise Træk, der vidne om, at B., som
kunde meget godt Dansk, havde Sans for dansk Aandsliv
og Videnskabelighed, og dette blev ogsaa anerkjendt,
f. Ex. i det han i en Række Aar var Præsident
i Videnskabernes Selskab (valgt 14. Nov. 1788);
men hans Dannelse var tysk-fransk, ikke dansk,
og han, Stolbergernes Svoger, levede overvejende i
en tysk Selskabskreds her i Kjøbenhavn. Det Baand,
der knyttede ham saa nøje til Folket her hjemme,
var Tilliden til ham som Statsmand og 
Kjærligheden til ham som den ædle, humane Karakter. I det
der dannede sig et gjensidigt Tillidsforhold imellem
ham og Folket, følte han sig oplagt til at gaa ind
paa de Tanker om den offentlige Menings Betydning,
som friere Aander i det 18. Aarhundrede havde været
Talsmænd for. Han paastod endog en Gang i Statsraadet,
at Nationens Vilje maatte være Lov for Kongen, og
han viste denne sin Synsmaade i Gjerningen ved med
Styrke at opretholde Trykkefriheden. Reskriptet af
3. Dec. 1790 gav, saaledes som Regeringen fortolkede
det, al ønskelig Frihed i saa Henseende. «I er
vistnok», ytrede han en Dag til en svensk Diplomat,
«forbavset over, hvad der bliver trykt her. Det er
min Grundsætning ikke at bryde mig derom, thi sligt
falder til Jorden af sig selv, naar man ikke giver
sig af dermed, og Forfølgelsen vilde kun endnu mere
ophidse Sindene.»

Samtidig med at den dansk-norske Stat gjennemgik en
vigtig Reformperiode, vare Forholdene udad til for
det meste meget alvorlige. B. havde anet rigtig ved at
forudse uheldige Virkninger af den Form, Rusland gav
det væbnede Nevtralitetsforbund. Det havde fremkaldt
et Brud imellem denne Stat og England, og dermed havde
Forholdene i Nordevropa undergaaet en Forandring,
som i Følge Danmark-Norges Beliggenhed kunde blive
følelig for denne Stat. Dette skulde snart vise sig
i Virkeligheden.

Da nemlig Cathrine II's Politik 1787 bragte hende
i Krig med Tyrkerne, besluttede Gustav III, netop
for en Del i Tillid til det spændte Forhold, hvori
Rusland stod til England saa vel som til Preussen,
at angribe Cathrine. Forinden overraskede han
Regeringen i Kjøbenhavn ved uventet at komme her til
29. Okt. 1787. Han vilde formaa Danmark-Norge til
at slutte sig sammen med ham imod Rusland eller til
i det mindste at love at forblive nevtralt under en
Krig imellem ham og denne Stat. Det var et dristigt
Forsøg. 4 Aar tidligere havde han vitterlig arbejdet
paa pludselig at overfalde Danmark-Norge, og han var
kun bleven afholdt derfra ved Kejserindens Trusler om
ikke at ville taale det. Efter et saadant Vidnesbyrd
om hans Sindelag vilde det have været Vanvid at bryde
med Rusland for hans Skyld, og foruden at hans Forslag
blev afslaaet, udtalte B. under Samtaler med ham,
at hvis han angreb Rusland, var Danmark paa Grund
af sin Traktat med denne Stat (af 1773) nødt til at
optræde imod ham. Da han desuagtet begyndte Krigen
mod Kejserinden, og hun krævede Hjælp af Regeringen
i Kjøbenhavn, mente denne ikke at kunne svigte sin
traktatmæssige Pligt. Men den gik kun nødig til
Kampen. Saa lidt B. ønskede Gustav III Sejr paa
Russernes Bekostning, saa lidt holdt han det paa
den anden Side for at stemme med Danmark-Norges
Tarv, at Rusland mulig kom til at gjøre Erobringer
fra Sverige. Om selv at vinde Land fra denne Stat
havde B. ikke den ringeste Tanke. Han satte derfor
igjennem, at Hjælpen blev ydet saa lille, som det
efter en maaske tvivlsom Fortolkning af Traktaten
af 1773 gik an. Da saa efter Ruslands Ønske Hjælpen
blev givet derved, at 12000 Mand under Landgrev
Carl af Hessens Anførsel trængte fra den norske
Grænse ned mod Gøteborg, var han ængstelig for, at
denne Fyrste og tillige Kronprinsen skulde bringe
Staten i en vanskelig Stilling ved alt for stof
Krigsiver. Denne vanskelige Stilling var allerede
givet ved Englands og Preussens tydelige Uvilje over
Danmark-Norges Deltagelse i Krigen, og den fandt
særlig sit Udtryk ved den Iver, hvormed den engelske
Statsafsending i Kjøbenhavn, Elliot, kastede sig ind
i Striden. Hans Trusler, der støttedes af Preussen,
nødte Regeringen i Kjøbenhavn til at trække sig ud
af Krigen (1789). Naturligvis vilde den russiske
Regering nødig erkjende, at dens Forbundsfælle havde
Ret til at vige for slige Trusler, og B. blev denne
Gang om muligt endnu mere ilde omtalt i Petersborg,
end han havde været det i 1780.

Men snart kom der endnu mere truende Tider. Hvorledes
vilde man stille sig over for Frankrig, det blev
det store Spørgsmaal, der fra Aaret 1791 med stedse
stærkere Alvor paatrængte sig de ledende Statsmænd
i Evropa. For B. var der i saa Henseende ingen
Tvivl. Han havde visselig ingen Sympathi for de
franske Revolutionsmænd; men han bestred af Princip
de andre Staters Ret til at blande sig i Frankrigs
indre Forhold, og han holdt dem for saa meget mere
uberettigede dertil, som han mistænkte dem for at
forbinde egennyttige Planer dermed. Han saa Østerrigs,
Preussens og Ruslands Politik i Lys af deres Færd i
Polen under dette Riges ulykkelige Opløsning 1793 og
1795. For Danmark-Norge ventede han ingen anden Frugt
end den at blive Bold for de store Magters Politik;
dets Tarv krævede klart og tydelig, at det blev holdt
uden for Krigen. Den Kurs holdt han med urokkelig
Fasthed baade over for indtrængende Forestillinger
fra de tre Østmagters Side 1792 og over for lignende
endnu stærkere Opfordringer 1793 baade fra Preussens,
Ruslands og Englands Side. End ikke Afsendelsen af
en russisk Flaade paa 23 Linjeskibe til de danske
Farvande skræmmede ham, han gjennemskuede klart
Cathrine II, at hun ikke vilde drive Sagen paa
Spidsen. Den sejrrige Gjendrivelse, hvorved
han paaviste det uretfærdige i Fordringen til
Danmark-Norge, gav ham et fortjent Ry rundt omkring
i Evropa.

Samtidig dermed traadte hans Politik over for
Sverige ind i et nyt Stadium. Gustav III, der
havde bevaret sit Had imod ham og den dansk-norske
Regering, var bleven skudt 1792 og derved død bort
fra sine æventyrlige Planer om at føre an i et
royalistisk Korstog imod Frankrig. Hertug Carl af
Sødermanland, der efter hans Død overtog Regentskabet
for sin umyndige Brodersøn, Gustav IV, ønskede
efter Tilskyndelse af sin altformaaende Raadgiver
Reuterholm, i Modsætning til den afdøde Konge, blot at
holde Sverige uden for Krigen. Der var saaledes givet
et Grundlag for Overenskomst imellem Regeringerne i
Stockholm og Kjøbenhavn, og hvor meget der end var
levnet af gammel gjensidig Uvilje, hvor tilbøjelige
Hertug Carl og Reuterholm end vare til at se skjævt
til B., denne «Sansculotminister», der i mistænkelig
Grad var befængt med frisindede Meninger, kom det
dog 27. Marts 1794 til et væbnet Nevtralitetsforbund
imellem de tvende skandinaviske Stater. De enedes om i
Fællesskab at holde Eskadrer i Søen for i paakommende
Tilfælde at kunne udøve Repressalier imod den af
de krigførende Stater, der paa traktatstridig Maade
forulempede deres Undersaatters Skibsfart. Uheldigvis
skortede det ikke paa Uenigheder. B. var i Følge
sin hele Natur en forsigtig Statsmand og søgte at
styre imellem Skjærene, saaledes at han saa vidt
muligt undgik store Konflikter. Han mente, at man saa
meget, det lod sig gjøre, skulde opsætte at gribe til
Repressalier imod Englænderne, der under denne Krig
ligesom under tidligere Søkrige vare vanskeligst
at have at gjøre med. Det svenske Regentskab, der
hældede stærkt over imod Frankrig, havde langt mere
Lyst til at byde England Spidsen. Men trods alt dette
gjorde Forbundet god Nytte ved gjentagne Gange at
bringe England til at holde inde med sine Overgreb,
og det var den aldeles fremherskende Folkemening i
den dansk-norske Stat, at B.s Politik var den rette,
og at man skyldte ham Taknemmelighed, ikke blot fordi
han holdt Staten uden for Krigen, men ogsaa for det
Opsving, den udenrigske Handel tog i disse Aar. En
Del Mænd i Kjøbenhavn gave denne Mening Udtryk ved
at lade slaa en Medaille, der foruden hans Portræt
havde i Præget en Kompasnaal med Underskrift: «Uden
Misvisning». De Rivninger, B. havde med den svenske
Regering, hindrede ham heller ikke fra nu at se,
at der burde arbejdes hen imod «en oprigtig
og fuldstændig Harmoni» imellem de nordiske
Stater. Fortidens Politik over for Sverige burde
kastes helt over Bord. «Vi vilde», skriver han 1795 i
en Instrux for sin Søn som Statsafsending i Stockholm,
«ikke have den ringeste Grund mere til enten at støtte
Frankrig eller Rusland i Sverige, enhver fremmed
Indflydelse skader den Venskabets og Fornuftens
Indflydelse, der er den eneste, vi attraa at have
.... Nu for Tiden har man mere og mere erkjendt det
rigtige og hellige ved den Grundsætning, at ingen
Magt har Ret til at blande sig i et andet Lands indre
Forhold ... Vort Ønske er, at Sverige maa blive
lykkeligt, og det kan det ikke være, naar det er
sønderrevet af Partier og uforsonlige Fjendskaber.»

Det er et velgjørende Indtryk, man ved at overse B.s
Løbebane har af en Personlighed, der stedse voxer sig
større, og hos hvem med Aarene Mildhed og Humanitet
i stigende Grad træde frem ved Siden af en kraftfuld
Personlighed. Ikke mindre beundringsværdige vare hans
Arbejdskraft og den Omhu, med hvilken han røgtede
sin Statsmandsgjerning. Trods de Plager, Podagraen
Aar for Aar hjemsøgte ham med i den senere Del af
hans Liv, holdt han med Sjælsstyrke og kristelig
Resignation ud, indtil Sygdommen faa Uger før hans
Død omtaagede hans Forstand. Han døde 21. Juni 1797,
ikke fuldt 62 Aar gammel. Der var Landesorg ved hans
Død, og det med Grund; han var i lige Grad Gjenstand
for Folkets Kjærlighed og Beundring.

B. var 2 Gange gift, begge Gange med Søstre af de
fra Tysklands Litteraturhistorie bekjendte Brødre
Greverne Christian og Frederik Leopold Stolberg. Hans
første Hustru, Henriette Frederikke Stolberg (f. 1747
d. 1782), fødte ham 6 Sønner og 3 Døtre; Aaret efter
hendes Død ægtede han Søsteren Augusta Louise, som
fødte ham en Søn, der døde som Barn.

R. Nyerup, Bernstorffs Eftermæle, 2 Dele, 1799-1800. 
C. U. D. Eggers, Denkwürdigkeiten aus dem Leben des 
Grafen A. P. v. Bernstorf, 1800. Hist. Tidsskrift 3. R. V,
1 ff. E. Holm, Danmarks Politik under den svensk-russiske Krig
1788-90. E. Holm, Danmark-Norges udenrigske Hist. 1791-1807.

<i>E. Holm.</i>
</chapter>

<chapter name="Bernstorff, Christian Günther Greve, 1769-1835, Statsmand">
<b>Bernstorff, Christian Günther</b> Greve, 1769-1835, Statsmand, 
var Søn af ovennævnte Andr. Pet. B. i
dennes første Ægteskab, og han var født 3. April 1769
i Kjøbenhavn. Faderen søgte tidlig at føre ham ind
paa den diplomatiske Bane ved at lade ham 
blive først Legationssekretær i Berlin (1789-91),
derpaa Gesandt sammesteds (1791). Senere blev han
sendt med samme Charge til Stockholm (1794), og her
var han, indtil han blev kaldt hjem i Anledning af
Faderens Sygdom. Da denne hurtig endte med Døden, blev
han (Juni 1797) med Titel af Statssekretær udnævnt
til Udenrigsminister. Uden at have Sæde i Statsraadet
havde han Ret til her at fremsætte Forestillinger
i Sager, der vedrørte hans Departement, og han maa
gjælde for at have haft stor Indflydelse paa Statens
udenrigske Politik. I Aaret 1801 blev han Ridder af
Danebrog og 21. Maj 1803 Medlem af Statsraadet.

B. havde arvet Faderens rene og elskværdige
Personlighed, og da han med denne forenede et fint og
ædelt Ydre, var han i sin ydre Optræden en værdig
Efterfølger af Slægtens tvende ældre udmærkede
Statsmænd. Han havde ogsaa arvet adskilligt af
deres Dygtighed. Det har Interesse at læse hans
velskrevne Depecher og Betænkninger, hvori han under
de bevægede Tidsforhold, han kom til at opleve, ikke
sjælden har dømt træffende om Personer og Tilstande i
Evropa. Den Fatning og faste Holdning, som de to ældre
Bernstorffer jævnlig viste, kunde ogsaa spores hos
ham under Krisen i Foraaret 1801. Det var en Ære for
ham, at han efter Slaget 2. April stempledes af feje
Hoffolk som haardnakket og egensindig. Men han kunde
ikke maale sig med sine tvende Navnefæller i Evne
til at gjennemskue en politisk Situation, han kunde
i farlige Øjeblikke se vel sangvinsk paa Forholdene,
han havde ikke deres Forsigtighed, og der fattedes
ham deres sjældne Arbejdsdygtighed og det overlegne i
deres Personlighed. Dette var saa meget uheldigere,
som Frederik VI derved efterhaanden styrkedes i den
usalige Tilbøjelighed, han havde til selv at ville
være den ledende.

Den første alvorlige Forvikling, hvori Staten kom i
B.s Tid, var Tvisten med England 1800 i Anledning
af Spørgsmaalet om Retten til at visitere Skibe,
der gik under Konvoi. En engelsk Flaades Komme
til Øresund fremtvang en Traktat, som B. sluttede
29. Avg. 1800 med den engelske Diplomat Whitworth. Den
dansk-norske Regering frafaldt ved denne Konvoieringen,
indtil Spørgsmaalet om Visitationsretten var blevet
afgjort. Men imidlertid havde den henvendt sig til
Kejser Poul i Rusland med en tydelig Opfordring til
at gjenoprette det væbnede Nevtralitetsforbund af
1780. Han gik med Iver ind derpaa; men det Haab,
som Regeringen i Kjøbenhavn havde om, støttet af
Østersømagterne, hurtig
at kunne faa Spørgsmaalet om Visitationsretten løst og
dermed Overenskomsten af 29. Avg. bragt ud af Verden,
slog fejl. Samtidig indtog den lidenskabelige russiske
Kejser en Holdning over for England, der kun lidet
stemmede med Nevtralitet. Regeringen i Kjøbenhavn
havde uheldigvis indladt sig alt for meget med ham til
nu at kunne træde tilbage, og 16. Dec. 1800 sluttede
den tillige med Sverige et væbnet Nevtralitetsforbund
med Rusland, hvilket 2 Dage efter tiltraadtes af
Preussen. De folkeretlige Sætninger, som dette Forbund
vilde opretholde, faldt i alt væsentligt sammen med
dem, der fastsloges 1780 (se Art. A. P. Bernstorff);
men England vilde ikke anerkjende det og benyttede
sig af den Fejl, Kejser Poul havde begaaet ved
at ville have Forbundet sluttet midt om Vinteren,
til at angribe Danmark-Norge, inden dette kunde faa
Hjælp. Saaledes kom det til Slaget paa Reden 2. April
1801 og den derefter følgende Vaabenstilstand. Kejser
Pouls Mord havde imidlertid bragt hans Søn Alexander
paa Tronen; denne sluttede Fred med England og
frafaldt (17. Juni) saa godt som alle de Fordringer,
Forbundet havde gjort gjældende. Danmark-Norge maatte
da gjøre det samme (23. Okt. 1801).

Der kan ingen Tvivl være om, at Regeringen i
Kjøbenhavn, og altsaa netop ogsaa B., ved hele
denne Tvist ikke havde været forsigtig nok, om end
Hovedgrunden til, at det gik galt, laa i Kejser
Pouls hovmodige Fremfusenhed. I de følgende Aar
var B.s Ledelse af den udenrigske Politik meget
forstandig. Danmark-Norge var villigt til at forene
sig med Rusland og Preussen om at standse den
franske Politiks Overgreb i Nordtyskland 1803-4, og
det var alene den preussiske Konges Svagheds Skyld,
at denne fornuftige Plan ikke gjennemførtes. Senere
holdt Regeringen sig med rette uden for Krigene
1805-7. Uheldigvis vanskeliggjorde Kronprins Frederik
i Aaret 1805 Ledelsen af den udenrigske Styrelse
ved til Stadighed at tage Ophold i Holsten. Medens
B. maatte opholde sig hos ham i Kiel, skulde hans
Broder Joachim Bernstorff som Direktør staa i
Spidsen for Udenrigsministeriet i Kjøbenhavn og der
forhandle med de fremmede Diplomater. De vigtigere
Sager indberettedes da til Kiel, for at Kronprinsen
efter B.s Raad der kunde fatte en Beslutning, og
denne meddeltes da tilbage til Kjøbenhavn for i et
Møde af Statsraadet at faa den Sindssvage Christian
VII's Godkjendelse.

B. og med ham den øvrige Regering havde under
Napoleonskrigene afgjort Sympathi med Frankrigs
Modstandere. Man var
forberedt paa den Mulighed, at Napoleon ikke vilde
agte Statens Nevtralitet i Længden, og i saa Fald
vilde man slutte sig til hans Fjender. Dette var
ligefrem udtalt til England, og uagtet der var bitre
Kjævlerier med dette om opbragte Handelsskibe,
især efter at Napoleons Fastlandsspærringsdekret
(Nov. 1806) havde bragt Englænderne til end mere
end tidligere at ville hindre den nevtrale Handel,
holdt B. og Regeringens andre Medlemmer Forholdet for
sikkert over for England. De vare bestemte paa at
afvise enhver Opfordring fra Napoleons Side til at
tiltræde Fastlandsspærringen. En saadan Opfordring
besluttede Napoleon i Virkeligheden efter Freden i
Tilsit (7. og 9. Juli 1807) at tilsende Danmark-Norge;
men inden denne Opfordring kunde naa Regeringen her
hjemme, havde Englænderne selv ved Overfaldet 1807
hindret denne fra at afslaa den og blive deres egne
Forbundsfæller. Det var nu, at først B. og derefter
Kronprinsen i Kiel 7. Avg. havde de tit omtalte
Samtaler med den engelske Udsending Jackson, hvorunder
denne krævede saadanne «Panter» af Danmark-Norge,
deriblandt ogsaa Raadighed over den dansk-norske
Flaade, at der kun kunde svares Nej derpaa.

Utrolig haarde Domme ere blevne fældede over B.,
fordi han ikke havde forudset Englændernes Komme. De
have for en stor Del været uretfærdige, og der fandt
utvivlsomt et Sammentræf Sted af Forhold, der kan
gjøre det forstaaeligt, at Blikket langt mere var
rettet imod Franskmændene end imod England; men
man har dog det Indtryk, at en overlegen Statsmand
vilde have været mindre sorgløs over for England,
end B. var det, og da Konflikten kom, viste han kun
liden Snarraadighed. Kronprinsen selv troede dog
ikke at kunne bebrejde ham noget. I det mindste
gjorde han ham det følgende Aar til Ridder af
Elefanten. Men allerede 2 Aar senere afskedigedes
B. fra sin Stilling som Udenrigsminister (27. April
1810), uvist af hvilken Grund, og han brugtes i de
følgende Aar som Diplomat paa vigtige Pladser. Han
blev 1811 sendt i en saadan Egenskab til Wien,
og han fungerede som Gesandt der indtil 1816. Som
en Følge deraf havde han (1814) sammen med Broderen
Joachim B. det lidet glædelige Hverv at repræsentere
Danmark paa Wienerkongressen. Senere blev han efter
eget Ønske 1817 sendt til Berlin, hvor det vindende
i hans Personlighed i Forening med det gode Navn,
han i Udlandet havde for diplomatisk Dygtighed,
gjorde, at den preussiske Konge tilbød ham Pladsen
i sit Ministerium som 
Udenrigsminister. Det var ham alt for fristende at ombytte
en Virksomhed i det svage, forarmede og mishandlede
Danmarks Tjeneste med en Stilling i en tysk Stormagts
Regering, til at han ikke skulde tage imod den
(1818). Hans Ministergjerning i Preussen vedrører os
ikke. Kun bør det nævnes, at han fik Lejlighed til at
vise sit gode Sind imod Danmark, hvor han selv havde
set Lyset, i det han 1823 i Anledning af et Andragende
til Forbundsdagen fra det slesvig-holstenske
Ridderskab lod Preussens Gesandt her erklære, at
Forbundet var aldeles uberettiget til at udøve nogen
Indflydelse med Hensyn til Slesvig, da dette Landskab
ikke hørte til de tyske Forbundslande og derfor laa
ganske uden for Forbundets Kompetence. Uagtet han i
en Række Aar i Slutningen af sit Liv var meget syg,
naaede han dog at opfriske gamle Minder ved 1834 at
gjæste Kjøbenhavn. Mynster har i «Meddelelser om mit
Levned» fortalt om sit Møde med ham paa Sophienholm
i den Brunske Familie. Han var da lam i Underkroppen,
men meget elskværdig i sin Samtale. -- Efter at være
vendt tilbage til Berlin, døde han ved et Slagtilfælde
18. Marts 1835. -- Han var i Aaret 1806 bleven gift med
Elisabeth v. Dernath, der havde født ham 3 Sønner og
3 Døtre, men kun to af disse sidste overlevede ham.

Allg. Deutsche Biographie II, 494 ff. E. Holm,
Danmark-Norges udenrigske Hist. 1791-1807.

<i>E. Holm.</i>
</chapter>

<chapter name="Bernstorff, Joachim Frederik Greve, 1771-1835, Statsmand">
<b>Bernstorff, Joachim Frederik</b> Greve, 1771-1835, Statsmand, 
var Søn af ovennævnte Andr. Pet. B. af
hans første Ægteskab. Han blev født i Meklenborg 5. 
Okt. 1771 og blev ligesom hans ovfr. nævnte ældre
Broder tidlig sysselsat ved Ledelsen af de udenrigske
Sager, i det han 1793 blev udnævnt til Sekretær i
det udenlandske Departement, men fratraadte stillingen 1798. 
I Aaret 1800 fik han Plads som Deputeret i det 
tyske Kancelli; men sit vigtigste Embede tiltraadte
han, da (1800) blev Direktør for det udenlandske
Departement. Efter at han her nogle Aar havde fungeret
under sin Broder Christian B., blev hans Stilling mere
selvstændig, da Kronprins Frederik fra Aaret 1805
tog Ophold i Kiel og her ønskede at have Christian
B. hos sig (se ovfr. S. 153). Det var under sin
Virksomhed i denne Stilling, at han (1806 og 1807)
gav den engelske Statsafsending i Kjøbenhavn bestemte
Forsikringer om Danmarks-Norges Beslutning at ville
besvare enhver Fordring fra fransk Side om Alliance
eller Tilslutning til Fastlandsspærringen med at
blive Englands Forbundsfælle. Da den engelske Regering
trods dette sendte Flaaden i 
Avg. 1807 til Sundet, og da dets Afsending Tailor
(3. Avg.) fremsatte Sigtelser til ham om, at Danmark
havde ladet sig formaa til at forene sig med Frankrig
og Rusland, kunde han ikke alene nægte Sandheden
deraf, men ogsaa bestemt erklære, at intet vilde kunne
rokke Danmarks Beslutning om at ville opretholde sin
Nevtralitet og sit Venskabsforhold til England.

Uheldigvis var denne Udtalelse ganske magtesløs over
for Englands Beslutning at lamslaa Danmark-Norge. 4
Dage efter fremsatte Jackson i Kiel over for
Chr. B. og Kronprinsen de Fordringer, der førte til
den bekjendte Katastrofe. Det faldt nogle Dage senere
i hans Lod at give Jackson i Kjøbenhavn det Afslag
paa Englands Fordringer, hvorefter Kampen brød løs.

J. B. maatte under disse Forhold dele de Anklager,
der rettedes imod Udenrigsstyrelsen for Sorgløshed
og Sløvhed (se ovfr. S. 154); men Frederik VI
gjorde ham dog 1808 til Storkors af Danebrog
(efter Danebrogsordenens Omdannelse). Efter at han
og Broderen 2 Aar senere vare blevne afskedigede efter egne Begjæringer 
fra deres Embeder i det udenlandske Departement,
sendte Frederik VI ham under de vanskelige Forhold
i Foraaret 1813 til London for ved Underhandlinger
her at forsøge at redde Forbindelsen med Norge;
men det var resultatløst. En ikke mindre pinlig
Stilling havde han som dansk befuldmægtiget ved
Wienerkongressen. Efter denne blev han 1816 Gesandt i
Wien, hvor han vedblev at fungere indtil 1835, da han
afskedigedes og med det samme blev gjort til Ridder
af Elefanten. Han døde kort efter (28. Okt. 1835)
i Cismar (i det nordostlige Holsten). 1795 havde han
ægtet Elisabeth Henriette Sophie v. Blücher (f. 1770
d. 1807), Datter af Kammerherre Gustav Gotthard v. B.

<i>E. Holm.</i>
</chapter>

<chapter name="Bernstorff, Johan Hartvig Ernst Greve, 1712-72, Statsmand">
<b>Bernstorff, Johan Hartvig Ernst</b> Greve, 1712-72,
Statsmand, blev født 13. Maj 1712 og var en Søn af
en hannoveransk Adelsmand, Joachim Engelke Friherre
B. til Gartow, Wotersen og flere Godser. Efter at hans
Morfader, Andreas Gottlieb Bernstorff, havde spillet
en vigtig Rolle som hannoveransk Minister hos Kong
Georg I af England, blev han den næste fremragende
Statsmand af denne Familie. Han var selv Farbroder
til ovennævnte A. P. B. For en Del opdraget hos
Morfaderen vandt han dernæst sin Uddannelse paa
intelligente unge Adelsmænds Vis i hin Tid, dels
ved Ophold paa forskjellige Universiteter, dels ved
Udenlandsrejser. Saaledes lagde han Grunden til den
rige Aandsudvikling 
og den sjældne Sprogfærdighed i flere evropæiske
Sprog, særlig i Fransk, som udmærkede ham
senere. Beslægtet med Familien Plessen blev
han af de tvende Brødre af dette Navn, der vare
Statsministre under Christian VI, bragt i Forbindelse
med denne Konge, der gjorde ham til Kammerjunker og
(1733) sendte ham som «Envoyé» til Kursachsen. Den
polske Tronfølgekrig udbrød netop paa den Tid, og
da Kurfyrsten af Sachsen ved den naaede at blive
Konge af Polen, var Dresden et Sted, hvor den unge
B. fik rig Lejlighed til baade at komme ind i det
evropæiske Diplomatis Finesser og bugtede Veje og til
paa nært Hold at følge Løsningen af vigtige politiske
Knuder. Nogle Aar senere (1737) lod Christian VI
ham repræsentere den dansk-norske Stat ved den tyske
Rigsdag i Regensburg, og han gjorde god Gavn under
de Forhandlinger med Hannover, som Strid om Amtet
Steinhorst fremkaldte (1739). Endelig fik han, da
han 1744 blev sendt til Frankrig som Gesandt, den
diplomatiske Stilling, der paa den Tid havde størst
Vigtighed for Regeringen her hjemme. Han havde her en
betydningsfuld Del i de Forhandlinger, der førte til
en nøje Tilknytning mellem vort Fædreland og Frankrig
(1749) og samtidig ogsaa hidførte Mageskiftetraktaten
(1750) med den svenske Tronfølger Adolf Frederik.

Den Gang B. skulde sendes til Frankrig, skrev den
franske Statsafsending i Kjøbenhavn til sin Regering
med afgjort Uvilje om ham. Hans hannoveranske Byrd
gjorde ham i den mistænksomme franske Diplomats Øjne
til en farlig Person, der havde engelske Sympathier,
og med den i den diplomatiske Verden ganske
almindelige Letfærdighed i Domme forberedte han sin
Regering paa, at B. var «en lidet paalidelig Karakter»
og saa meget mere farlig, som han var «dygtig, af et
vindende Væsen og elskværdig i Selskabslivet». Det
blev kun disse sidste Egenskaber, man kom til at gjøre
Bekjendtskab med i Paris, thi han var i Virkeligheden
saare langt fra at være fjendtlig stemt imod Frankrig,
og den franske Udenrigsminister fik i sine Depecher
til Statsafsendingen i Kjøbenhavn Lejlighed til
ikke alene at fremhæve den store «Veltalenhed»,
som B. kunde udfolde i sine Forhandlinger med ham,
men ogsaa til at omtale hans fremragende Begavelse,
Behageligheden ved at forhandle med ham («sa douceur»)
og den ubegrænsede Tillid og Højagtelse, han selv
havde for ham.

Men Regeringen havde Brug for den prøvede,
talentfulde Diplomat paa et endnu større
Omraade. Udenrigsministeren Schulin
var svagelig, han ønskede at have B. til Hjælp, og
denne blev derfor kaldt hjem (1750). Han medbragte et
Kjendskab til det evropæiske Diplomati, der maatte
kunne faa den største Værd for ham, saa meget mere
som han personlig havde knyttet nøje Forbindelser med
betydelige Personligheder, især i Paris; han havde
tilegnet sig den fine Verdensmands overlegne Væsen,
uden at Dybden i hans Karakter eller Inderligheden i 
hans religiøse Følelser led derved, og han kjendte
til Bunds Forholdet mellem de forskjellige Magter og,
hvad der i saa Henseende kunde have Betydning for
den dansk-norske Stats ydre Stilling. Skjønt født i
Udlandet havde han vundet en alvorlig Kjærlighed til
vort Fædreland; men det kunde let blive betænkeligt,
at dets indre Forhold, dets Styrelse og Hjælpekilder
vare ham lige saa ubekjendte som dets Sprog og
nationale Ejendommeligheder.

Da han kom til Kjøbenhavn, var Schulin død. Det
blev strax tilbudt ham at træde ind i dennes
Stilling; men han holdt sig for bunden ved et
Tilsagn, han havde givet Prinsen af Wales om en
Gang at overtage en Ministerstilling i Hannover. Da
imidlertid denne Fyrste døde 20. Marts 1751, faldt
Hindringen bort, og han tiltraadte nu Pladsen som
Udenrigsminister og den dermed forbundne Ledelse
af det tyske Kancelli. Samtidig blev han Medlem af
Konseillet. Allerede tidligere var han (1736) bleven
Kammerherre og (1746) Ridder af Danebrog, i hvilken
Anledning han valgte sig et Valgsprog, som hans Liv
ikke gjorde til Skamme, nemlig Ordene: «integritas
et rectum custodiant me». Gehejmeraadstitelen fik
han 1749.

Det blev en imponerende Stilling, B. beklædte en
lang Række Aar her hjemme. Støttet af A. G. Moltke,
der ikke kjendte til nogen Skinsyge over for ham,
og høj agtet af Frederik V indtog han indtil dennes
Død den ypperste Plads i Regeringen, og hans Ord
havde afgjørende Vægt i alle de Sager, der kom til
Forhandling i Konseillet. Men hans Hovedgjerning
var Ledelsen af den udenrigske Styrelse. Frederik
V's personlige Mangel paa Initiativ og Virkelyst
bidrog til, at han her blev den altbestemmende. I
Frederik IV's Tid var saa godt som ingen vigtig
Depeche sendt nogen Statsafsending, med mindre den var
underskreven af selve Kongen. Ogsaa Christian VI havde
fulgt de udenrigske Forhandlinger i stor Detail. Ved
J. H. E. B.s Korrespondance ligesom senere under hans
Brodersøn A. P. B. føler man, at de vare de raadende,
saa fuldt som nogen ansvarlig Udenrigsminister i
en konstitutionel Stat kan være det.

Lige siden den store nordiske Krig var der blevet
arbejdet paa at sikre, hvad der var vundet ved
denne Krig, nemlig den gottorpske Del af Slesvig,
og Spørgsmaalet om, hvorledes en endelig Udjævning
af Striden med Huset Gottorp kunde bringes til Veje,
havde været alvorlig oppe. Mageskiftetraktaten med
den svenske Tronfølger Adolf Frederik 1750 var det
sidste Skridt paa denne Bane. Derimod var et Forsøg,
der samtidig var gjort paa at komme til en lignende
Afgjørelse med Chefen for den ældre gottorpske Linje,
den russiske Tronfølger Hertug Carl Peter Ulrik,
ganske slaaet fejl. Opgaven maatte blive for B. at
vinde et heldigere Resultat over for denne Linje,
og han viede med Trofasthed og Talent sit Liv
dertil. I nøje Forbindelse med den gottorpske Sag
stod Spørgsmaalet om Magtens Fordeling i Norden. Siden
Rusland efter den store nordiske Krigs Slutning ikke
alene var blevet den overlegne Stat ved Østersøen,
men ogsaa den Magt, til hvis Hjælp Gottorperne
ivrigst bejlede, havde Tanken om det nødvendige i
et godt Forhold imellem de skandinaviske Stater for
det meste haft Raaderum hos Regeringen i Kjøbenhavn,
især fra Christian VI's Tid. Atter her optog B. den
foregaaende Tids Politik. Uheldigvis havde denne sunde
og forstandige Stræben store Hindringer at besejre,
dels ved de Levninger af det gamle Nationalhad,
der havde holdt sig paa begge Sider af Sundet,
dels derved, at ogsaa her Gottorpernes Had til
Danmark greb forstyrrende ind. Da Adolf Frederik
besteg Tronen i Sverige, vare hans Stemninger
i saa Henseende kun alt for godt kjendte, og de
næredes end mere af hans herskelystne, intrigante
Dronning, Louise Ulrikke. Kun nødtvungne havde de
samtykket i Mageskiftet af 1750, og med ikke mindre
Vrangvilje vare de gaaede ind paa at lade deres
ældste Søn Gustav, den senere Gustav III, der den
Gang kun var 5 Aar gammel, blive trolovet med den
jævnaldrende danske Prinsesse Sophie Magdalene,
Frederik V's Datter. Det gjaldt fra gammel Tid som
en Kjendsgjerning, at en enevældig Kongemagt var
ulige farligere for Nabostaterne end en Kongemagt,
der var bunden af Landets Stænder. Fra det Stade havde
svenske Adelsmænd i det 17. Aarhundrede set skjævt til
Enevældens Indførelse i Danmark, og det var den samme
Opfattelsesmaade, der bragte de dansk-norske Konger
i det 18. Aarhundrede efter den svenske Kongemagts
Svækkelse ved Carl XIFs Fald til i høj Grad at ønske,
at den ikke atter vandt
i Styrke. Man havde under Carl XII prøvet, hvor farlig
den kunde være. Da saa Dødsfjenderne kom paa Tronen
1751, stod det dobbelt stærkt som en Livssag for B. om
muligt at hindre en Forfatningsudvikling i Sverige,
der kunde give Kongen her fri Raadighed over Rigets
Stridskræfter.

Samtidig med at B. havde slige Opgaver at løse, kom
han til at se den ene store evropæiske Forvikling
efter den anden krydse hans Veje, store Begivenheder
indtraf, der stærkt lagde Beslag paa Opmærksomheden,
Forudsætninger, som det havde været naturligt at
gaa ud fra, bristede, hvad der havde gjældt som det
naturlige og sikreste Alliancesystem, slog fejl, og
nye Midler maatte gribes for at naa Maalet. B. viste
sig under alt dette som en overlegen Statsmand. Han
havde en Sindets Ligevægt, der aldrig svigtede,
en Sejhed, som ikke slappedes ved Skuffelser og
uventede Hindringer, et fint politisk Instinkt til at
gjætte sig af lidt til Sagernes rette Sammenhæng,
stor Omtanke og Forsigtighed ved Afslutning af
Overenskomster, en betydelig Aarvaagenhed, saaledes
at han kastede Øjnene til alle Sider, en ualmindelig
Arbejdsdygtighed, endelig en rig Aand, som idelig
forstod at skabe Udveje og at knytte nye Traade,
naar de gamle brast. Ja, det var næsten, som om han
æggedes ved Vanskeligheder, og som om han fandt en
Nydelse i nye Kombinationer. Det 18. Aarhundrede
var en gylden Tid for Diplomatiets Kunster med
idelige Forsøg paa at skabe Alliancesystemer og
Koalitioner under den Række af store Krige, der
fulgte hverandre i Hælene. B. havde saa at sige en
dygtig Kunstners Selvbevidsthed paa dette Omraade;
men da han af Princip fordømte enhver Krig, der ikke
var nødvendig som Forsvarskrig, var han allerede for
saa vidt oplagt til kun at bruge Diplomatiens Midler
for at opnaa en fredelig Afgjørelse af de forskjellige
Stridsspørgsmaal; og da det var faldet i hans Lod at
blive Leder af en Stat med forholdsvis svage Kræfter,
var han ogsaa herved mest henvist til at forsøge,
hvad der kunde udrettes ad Underhandlingers Vej. Det
er vel endog et Spørgsmaal, om han ikke har haft vel
sangvinske Forhaabninger i saa Henseender og troet,
at Noter og Depecher kunde strække til, hvor der i
Virkeligheden behøvedes et kraftig ført Sværdhug.

Den Hovedbegivenhed, som først ret bragte ham en
Række Vanskeligheder at kæmpe med, var den preussiske
Syvaarskrig. Skjønt Frankrig den Gang indtog en
fremragende Plads i B.s politiske System, saaledes
som det traadte frem ved en Alliance- og
Subsidietraktat med denne Stat af 27. Febr. 1754,
lykkedes det ham dog at holde Danmark-Norge uden
for denne Krig og den med den i nær Forbindelse
staaende store Sø- og Kolonialkrig imellem Frankrig
og England. Som sædvanlig frembød denne Søkrig store
Vanskeligheder og Farer for den nevtrale Skibsfart,
især paa Grund af de engelske Kaperes Overgreb,
der begunstigedes af Regering og Domstole. Da den
dansk-norske Skibsfart i den nærmest foregaaende Tid
havde taget et godt Opsving baade i Middelhavet og
i Vestindien, var der dobbelt Anledning til at gaa
ind paa Forslag fra Sveriges Side om at sikre de
skandinaviske Staters Handel og Skibsfart ved et
væbnet Nevtralitetsforbund. En saadan Samvirken
kunde maaske ogsaa skabe et nærmere Forhold
mellem Regeringerne i Kjøbenhavn og Stockholm,
thi uagtet Hattepartiet, der den Gang var det
herskende i Sverige, havde fælles Interesse med
den dansk-norske Regering over for Adolf Frederiks
og hans Dronnings Arbejde paa at vinde en udvidet
Kongemagt, var Forholdet imellem de tvende Regeringer
kun koldt. Høpken, der var den ledende Statsmand i
Sverige, hadede Danmark med et ægte gammelsvensk Had
og viste idelig Kulde og Mistro. Det Forbund, som
de tvende Stater trods dette nu enedes om (12. Juli
1756), blev affattet med stor Forsigtighed, for
saa vidt B. fik forhindret, at Fordringen paa, at
frit Skib gjør fri Ladning, blev optaget deri. Han
vidste, at Englænderne aldrig vilde indrømme dette,
og det stred ogsaa imod den dansk-engelske Handels- og 
Skibsfartstraktat af 1670. Uheldigvis var det kun
kort Tid, Forbundet kunde gjøre Gavn. Aaret efter dets
Afslutning forenede Sverige sine Vaaben med Frankrig
imod Preussen; derved blev Forholdet vanskeligere
over for Preussens Forbundsfælle England, og det
forøgede Høpkens og hans Partivenners Uvilje mod
Danmark-Norge, da de saa, at dette ikke vilde gjøre
samme Svingning, men forblev nevtralt. Allerede 1758
var Nevtralitetsforbundets Rolle udspillet.

Samtidig var det et naturligt Ønske hos B. at holde
Landkrigen saa langt borte som muligt fra Danmarks
Grænser. De Hjemsøgelser, Meklenborg var udsat for
fra preussisk Side, vidnede klart om, hvor farligt
det var at være Nabo til de krigførende Magter. Det
lykkedes ham at sikre Hamborg og Lybek imod at blive
dragne ind i Krigen, og da Slaget ved Hastenbeck
(26. Juli 1757) havde aabnet Hannover for de franske
Hære, gik han med Glæde ind paa en Opfordring, som
baade fra hannoveransk og fra fransk Side rettedes
til Danmark om at mægle en Overenskomst.
Statholderen i Oldenborg, Grev Lynar, blev strax sendt
til Hannover for at bringe en saadan i Stand, og det
lykkedes ham ogsaa at faa afsluttet den saakaldte
Konvention i Kloster Zeven (10. Sept. 1757); men
da hverken den franske Regering eller Kong Georg
III vilde ratificere den, havde Mæglingen været
frugtesløs. Gjentagne Forsøg, som B. senere under
Krigen efter Opfordring fra fransk Side gjorde
paa at mægle Stilstand eller Fred imellem Frankrig
og England, vare lige saa resultatløse. Da Krigen
imidlertid syntes let at kunne naa op til Elben,
havde Regeringen i Kjøbenhavn maattet bestemme
sig til at opstille et temmelig anseligt Korps i
den kongelige Del af Holsten som Værn for Statens
Sydgrænse. Dette, der var givet i Forholdene,
forstod B. at drage Fordel af til at slutte en
meget heldig Traktat med Frankrig (4. Maj 1758),
hvorefter Danmark til Vederlag for at holde 24000
Mand i Holsten indtil Krigens Ende og sikre Hamborg,
Lybek og den gottorpske Del af Holsten imod fjendtlige
Indfald skulde opnaa dels den franske Regerings Hjælp
til Afslutning af et forholdsvis heldigt Pengelaan i
Frankrig, dels at Hoffet i Versailles vilde arbejde
paa ved Fredslutningen eller om muligt forinden at
faa en Overenskomst og et Mageskifte i Stand imellem
Kongen af Danmark og Storfyrst-Tronfølgeren i Rusland,
Hertug Carl Peter Ulrik. Østerrig gav snart efter
(1. Nov. 1758) denne Traktat sin Garanti.

B. kunde i Anledning heraf med en vis Ret udtale,
at man havde sikret sig at komme til at «dele
Frankrigs og Østerrigs Lykke uden at udsætte sig
for at lide ved deres Ulykke». Men Krigens Gang blev
ikke en saadan, at Traktaten kunde bringe Fordele,
og Syvaarskrigen hidførte snart truende Forhold. Det
laa i Sagen selv, at den gottorpske Hertugs Stilling
som Tronfølger i Rusland maatte give Forholdet til
denne Magt en særegen Betydning. Det saa ogsaa ud,
som om en Forbindelse her kunde faa Vægt ved Siden
af de Tilsagn, man havde faaet fra Frankrig og
Østerrig. Omtrent samtidig (21. og 28. Marts 1760)
tiltraadte Rusland den dansk-franske Traktat af
4. Maj 1758 og Regeringen i Kjøbenhavn et Forbund,
Rusland (20. Marts 1759) havde sluttet med Sverige om
at sikre Handelen og Skibsfarten paa Østersøen ved
Udelukkelse af alle fremmede Magters Krigsskibe og
Kapere der fra. Men dette var kun en tilsyneladende
Fordel. Rusland og Østerrig sluttede netop nu
(1. April 1760) en hemmelig Overenskomst, hvorved
Wienerhoffet ganske ugenert erklærede den Garanti for
ugyldig, som det 1732 havde givet den danske Krone
for hele Slesvigs
Besiddelse, og tillige baade garanterede
Storfyrsten hans Lande i Tyskland og lovede atter
at handle i Overensstemmelse med Kejserinden af
Rusland til Bevarelse af det slesvig-holstenske
Huses Interesser. En anden Traktat af samme Dato
tilsikrede Rusland Ret til at beholde Østpreussen,
saafremt Østerrig ved den endelige Fred gjenvandt
hele Schlesien. Kejserinde Elisabeth i Rusland følte
vistnok ingen Interesse for Storfyrstens gottorpske
Politik; men hun var for sløv til at lægge noget Tryk
paa ham, og hans Uvilje imod enhver blot nogenlunde
rimelig Overenskomst med Danmark fik i Øjeblikket
stor Indflydelse paa Ruslands Holdning.

Uagtet B. ingen Meddelelse modtog om disse Aftaler,
anede han med sin Evne til at forstaa en halvkvædet
Vise hurtig Uraad. Han havde kun liden Sympathi for
Frederik II, hvis Erobringspolitik forekom ham at
pege i en Retning, der kunde blive farlig for hele
Evropa og blandt andet ogsaa for Danmark; men han
frygtede ikke mindre en for stor Overvægt hos Rusland,
og en Plan som den, at denne Stat skulde kunne udvide
sin Magt over Østpreussen, forekom ham saa farlig, at
han alvorlig tænkte paa endog at kaste Danmark-Norge
ind i Krigen som Frederik II's Forbundsfælle for at
hindre det. Kun saafremt Storfyrsten samtidig uden
noget som helst territorialt Vederlag overlod den
danske Konge sin Del af Holsten og frafaldt alle
Fordringer paa det gottorpske Slesvig, vilde man
kunne finde sig deri. Dette lod han endog med Ord,
der ikke vare til at misforstaa, udtale til selve
den russiske Regering. Men den hele Storm drev over,
da Rusland snart mente at maatte frafalde Fordringen
paa Østpreussen. Derimod var det frugtesløst, at
B. i disse Aar stærkt vilde fremme Forhandlingen med
Storfyrsten; denne svarede med at opstille utrolige
Fordringer. Da saa B. søgte at drive Frankrig frem
til at trykke paa den russiske Regering i Sagen og
derfor sendte sin Brodersøn A. P. B. til Frankrig,
saa døde netop Kejserinde Elisabeth (5. Jan. 1762);
Carl Peter Ulrik besteg den russiske Kejsertrone og
kunde nu bruge det mægtige Riges Hjælpemidler til at
faa Hævn over Danmark.

Aaret 1762 er det smukkeste i B.s Liv. Aldrig viste
hans Forening af politisk Takt, Omtanke og Fasthed sig
klarere. Stillingen var vistnok i høj Grad farlig,
thi Hjælp fra Frankrig og Østerrig kunde der ikke
tænkes paa. Selv om de havde villet yde en saadan,
vare de ude af Stand til at gjøre noget, i den Grad
vare de medtagne af Krigen. Men dette skræmmede
ikke B. fra at vove en alvorlig Kamp. Det var ikke
tomme Ord, naar han for ikke længe siden havde udtalt,
at «Slesvig var Kongen ved sin Krone forpligtet til
at bevare, saa længe der var et Værge i hans Rige og
en Blodsdraabe i det danske Folks Aarer». Han fandt
fuld Støtte hos Frederik V og hos sine Embedsbrødre i
Konseillet, og samtidig med at der forsøgtes, hvad der
kunde udrettes ad Underhandlingens Vej, i det mindste
for at vinde den nø dvendige Tid til Rustninger,
bleve alle Forberedelser til Krig trufne saa godt,
det var muligt. Det Valg, han gjorde af en Hærfører
ved at indkalde den franske General St. Germain,
kunde ikke træffes bedre. Enhver véd, at Kampen
imellem den russiske og den danske Hær, da de stode
opstillede over for hinanden i det meklenborgske,
kun blev forhindret ved Budskabet om, at Kejseren var
styrtet fra Tronen af sin Hustru (8. Juli 1762). Det
Haab, B. havde haft om at finde Støtte i den russiske
Misfornøjelse over Krigen, gik i Opfyldelse, førend
han kunde vente det. Da Cathrine II strax stillede
sig i et venskabeligt Forhold til Hoffet i Kjøbenhavn,
havde man kun Grund til at glæde sig over ikke at have
firet for Kejser Peter. En Indskrift i Fredensborg
Slotshave: «fortissima consilia tutissima» vidner
om Tilfredsheden derover.

Kunde det imidlertid haabes, at den gamle
Strid nu vilde blive udjævnet? Cathrine II
var forfængelig, pirrelig og herskelysten.
Hun blev strax i høj Grad opirret over, at
Regeringen i Kjøbenhavn i Henhold til gamle
Bestemmelser vilde tiltage sig Regentskabet,
saa længe hendes Søn Poul, der var
fulgt efter Faderen som Hertug i Holsten-Gottorp,
var umyndig. B. maatte lade alle Krav i saa
Henseende falde, og han saa med megen Uro
paa, hvorledes hendes Karakter vilde udvikle sig,
især da han frygtede for, at hendes Følelser
imod Danmark ikke vare stort venligere, end
Peter III's havde været. Rent galt syntes
det at skulle blive, da der gik Rygter -- og det
i det mindste til Dels sande Rygter -- om, at hun
begunstigede den svenske Dronnings Planer om en
Udvidelse af Kongemagten. En saadan Forbindelse var
efter B.s Mening en Fare for Danmark-Norges Sikkerhed
ikke mindre end for Sveriges Selvstændighed,
og han var rede til at vove en Krig for at
sikre «Lovenes og Frihedens Forsvarere i Sverige».
«Intet», skrev han til sin Ven, den
svenske Rigsraad C. F. Scheffer, «skulde afholde
den danske Konge fra at dele Sveriges Skæbne.» Men
nu skete et vigtigt Omslag i Cathrine II's Politik,
maaske under Indflydelse af den Mand, der fra denne
Tid blev hendes
vigtigste Raadgiver i den ydre Politik, Nikita
Panin. Hun foretrak at knytte Danmark-Norge til sig
ved at komme det i Møde med Hensyn til det holstenske
Mageskifte og at støtte den indre Splid i Sverige ved
at bevare den frie Forfatning der, samtidig med at
hun kastede sig ind i de polske Sager efter August
III's Død (1763).

Dette Omslag maatte klare Horisonten for B. De
seneste Aar havde vist, at Frankrigs Støtte
intet var værd, naar det kneb, og oven i Kjøbet
begyndte Hoffet i Versailles, der med god Grund
fandt, at Sverige var magtesløst under dets
indre Partikampe mellem «Hattene» og «Huerne»,
at ønske en Forfatningsudvikling her til Gavn for
Kongemagten. Hvad kunde i et saadant Øjeblik synes
heldigere end Vendingen i den russiske Politik? Om
end med Varsomhed lod B. da vort Fædreland 1763-65
foretage en afgjort Svingning bort fra Frankrig og
over imod Rusland. En Forbundstraktat af 11. Marts 1765
beseglede det nye Forhold til Kejserinden, som lovede
sin Hjælp til en Udjævning af den gottorpske Strid,
og at der snart skulde blive arbejdet paa en foreløbig
Traktat herom. Tillige enedes man om at virke for
Opretholdelsen af «Sveriges Frihed og lovmæssige
Regeringsform». Medens Frankrig og Rusland under
Syvaarskrigen havde været Forbundsfæller, traadte
de paa denne Tid i stærk Modsætning til hinanden, og
efter at den bekjendte franske Statsmand Choiseul i en
Række Aar under venskabelige Former havde brevvexlet
med B., udtalte han nu i et iskoldt Brev til denne,
at Frankrig opfattede Danmark-Norge som staaende
uden for sit Alliancesystem. 3 Aar senere nægtede den
franske Regering endog ligefrem at udbetale Subsidier,
som Danmark-Norge havde til gode hos den.

Det var ikke med glade Følelser, at B. havde fjærnet
sig fra Frankrig, til hvilket Land han havde følt
sig draget ved stærke sympathetiske Baand; men ulige
mere kom det dog til at gaa ham til Hjærte at se sin
Politik truet i selve Danmark. Ved Frederik V's Død
(1766) tabte han den sikre Støtte, han hidtil havde
haft i denne Konge. Christian VII's Tronbestigelse
førte til Aar, hvor alt syntes usikkert her hjemme
som en Følge af den unge Konges ondskabsfulde
Lunefuldhed og de Rænker fra forskjellige Sider, der
spandtes ved Hoffet. Gjentagne Gange var B. udsat
for Anklager og hemmelige Angreb. Det mærkeligste
af disse kom fra en dygtig og fædrelandssindet, men
tillige lidenskabelig og trættekjær Mand, Frederik
Danneskjold-Samsøe. Denne, der i Sommeren 1766 af
Kongen blev sat i Spidsen for Marinen og fik Sæde i 
Konseillet, udtalte i en Skrivelse til Kongen,
at han ikke kunde tilraade at «konservere B.,
en Mand, der har været Fædrelandet til største
Fordærvelse, og under hvis Ministerio det er saa
yderlig forfaldent», han stemplede ham endog som
«en snedig, sødtalende Hofmand» og angav en Række
Punkter, hvorved han mente, at B. havde gjort stor
Skade. Hans værste Sigtelse var, at B. skulde
have virket til at forøge Statsgjælden ved sine
diplomatiske Underhandlinger og ved at udvirke
Statsunderstøttelse til Fabrikker. B. havde fremdeles
handlet uforsvarlig ved ikke at faa den Forlovelse
hævet, som tidligere var indgaaet imellem den danske
Prinsesse Sophie Magdalene og den svenske Kronprins
Gustav, men derimod tilraadet et Ægteskab imellem dem;
B. foragtede endelig den danske Nation og brugte kun
fremmede, osv. Disse Anklager vare det første stærke
Udtryk af en ingenlunde unaturlig Misstemning, som
Landets uheldige finansielle og økonomiske Stilling
og den stærke Indtrængen af fremmede skabte, og
som i længere Tid blev almindelig. Men skjønt der
ganske sikkert under B.s Ægide fandt en Indstrømning
Sted af fremmede, der havde alvorlige Skyggesider,
saa var det uretfærdigt at sigte ham for at have
ringeagtet den danske Nation og ikke at have villet
bruge indfødte. Hans Anvendelse af Pengemidler
i den udenrigske Politik, som han ogsaa maatte
høre ilde for, var fuldt forsvarlig. For øvrigt
hørte Ledelsen af Finanserne ikke under B. Derimod
havde denne, der siden 1752 havde været Deputeret i
General-Landøkonomi- og Kommercekollegiet, unægtelig
overensstemmende med sin Tids almindelige økonomiske
Fejlsyn alt for meget søgt at fremme Industriens
Udvikling, hvor lidt end de naturlige Betingelser for,
at denne kunde trives, vare tilstede. En skammelig
Ensidighed var det fremdeles at glemme, hvor trofast
B. havde sluttet sig til Danmark, der for ham stadig
var «Fædrelandet». Han var saa langt fra at have
været Lykkejæger her i Landet, at han tvært imod
havde brugt store Summer her, som han havde fra
sine tyske Godser, og at han endelig paa Bernstorff
Gods havde indført den Forbedring af Bøndernes Kaar,
der blev et saa lysende Exempel. Medens Danneskjold
ikke havde angrebet B.s udenrigske Politik, var der
andre, der brøde Staven over den og paastode, at han
lod sig tage ved Næsen af Rusland, Kejserinden vilde
aldrig lade Mageskiftetraktaten blive til Virkelighed,
men drev blot Forhandlingerne som en Skinmanøvre. Det
lykkedes B. ved et Forsvarsskrift sejrrig at gjendrive
Danneskjolds Sigtelser, og de hemmelige Intriger,
der flere Gange bleve
spillede imod ham, blandt andet af den herværende preussiske
Statsafsending Borch, sloge heldigvis fejl. Skjønt Kongen næppe
ugjærne havde ladet B. falde, dristede han sig dog ikke dertil paa
et Tidspunkt, da der førtes en saa vigtig Forhandling med Rusland,
og det lykkedes omsider B. ved den provisoriske Mageskiftetraktat
af 22. April 1767 at bringe den gottorpske Strid til en relativ
Afslutning. Kejserinden lod herved paa sin umyndige Søn Pouls
Vegne alle Krav paa den gamle hertugelige Del af Slesvig falde,
og det fastsloges, at den gottorpske Del af Holsten skulde
mageskiftes med Fyrstendømmerne Oldenborg og Delmenhorst. Den
endelige Afgjørelse af Sagen kom vistnok først til at finde Sted
1773, og det faldt ikke i B.s Lod at opleve den; men et stort
Resultat var dog allerede naaet, et Resultat, der ikke var kjøbt for
dyrt ved forskjellige Pengeforpligtelser, som den danske Konge
maatte paatage sig, eller ved at Arveprins Frederik maatte give
Afkald paa den Ret, han en Del Aar tidligere havde opnaaet til
at faa Bispedømmet Lybek, naar den daværende Fyrstbiskop døde.
B. havde, siden han overtog sin Ministerstilling i Kjøbenhavn,
modtaget flere Udmærkelser. Han var 31. Marts 1752 bleven Ridder
af Ordenen de l'union parfaite og den 8. Juli s. A. Ridder af
Elefanten. Nu efter Mageskiftetraktatens Afslutning blev han tillige
med sin Broder Andreas Gottlieb og dennes Børn optaget i den
danske Grevestand.

Samtidig med at B. havde arbejdet paa at faa Konflikten
med Gottorperne udjævnet, havde han, saa vidt det stod i
menneskelig Magt, søgt at værne om Foreningen med Slesvig ved at
afkjøbe Augustenborgerne og Fyrsterne af Sønderborg-Beck deres
Arveret til Glücksborg. Da Hertugerne af Glücksborg vare de
eneste af de sønderborgske Linjer, der ejede et Len i Slesvig, og
om hvis Ret til dette Land der efter den gottorpske Mandslinjes
Uddøen kunde blive Spørgsmaal, havde B. ved hine Kjøb begrænset
denne Ret til den Linje, der i Øjeblikket ejede Glücksborg. Dens
Uddøen 1779 stillede for stedse den danske Kongefamilies Eneret til
Slesvig uden for al berettiget Tvivl.

Da B. var det betydeligste Medlem af Konseillet, har han
selvfølgelig haft stor Indflydelse paa meget af, hvad der siden
1751 blev foretaget vedrørende Landets indre Forhold, uden at det
er muligt bestemt at sige, hvad der skyldes ham personlig. En
Række Handelstraktater med forskjellige Middelhavsstater ere et
Vidnesbyrd om, hvorledes han ad diplomatisk Vej arbejdede paa
at fremme den danske og norske Skibsfart. Naar han
1769 var med at oprette Landhusholdningsselskabet,
hvis første Præsident han var, og søgte at støtte
«Selskabet til de skjønne og nyttige Videnskabers
Forfremmelse», giver ogsaa det Indtryk af, at han
stærkt voxede sammen med Forholdene her hjemme. Det
lyder derfor utroligt, om det end bevidnes fra
paalidelig Side, at han, der var her i over 20 Aar,
aldrig lærte Landets Sprog. Hvis det virkelig har
været Tilfældet, var det en vitterlig Fejl. De andre
betydelige Tyskere, der spillede en Rolle her hjemme i
Midten af Aarhundredet, Mænd som Schulin, A. G. Moltke
og selv Lynar, stode i saa Henseende over ham.

Saa længe indtil Mageskiftet var en fuldbragt
Kjendsgjerning, var Danmark-Norge nødt til at
slutte sig nøje til Rusland. At Kejserinden
agtede at holde skarpt Øje med den
dansk-norske Regerings Politik, blev ogsaa paa den
hensynsløseste Maade udtalt ved den foreløbige
Traktats Afslutning af de tvende Mænd, der paa
hendes Vegne havde drevet Forhandlingen, Holsteneren
Saldern og Russeren Filosofow, og den første
af disse teede sig med et Overmod, som om
han var den vigtigste Mand her i Kjøbenhavn. Men
dette skræmmede ikke B., der holdt Forbindelsen med
Rusland for nødvendig for Danmark-Norges Sikkerhed
i det hele og troede paa Muligheden af at hævde
en selvstændig Stilling ved Siden af den mægtige,
lunefulde og pirrelige Kejserinde. Den Politik,
som Frankrig under Choiseuls Ledelse netop
nu slog ind paa med Tanken om at
modarbejde Rusland paa alle Kanter, drev
ham end mere over til at knytte en ny Alliance med
Rusland, den af 13. Dec. 1769, der var endnu
tættere end nogen tidligere. Et Hovedpunkt
i denne var Aftaler om, at Saadanne Forandringer
i den svenske Forfatning, der tjente til
at udvide Kongemagtens Rettigheder, skulde
opfattes af de tvende Stater som et Angreb fra
Sveriges Side, og Rusland indsatte en Paragraf,
hvorefter i Tilfælde af en Krig Kongen af Danmark
skulde beholde de Erobringer, han mulig gjorde ved
den  norske Grænse. Alt tyder paa, at B. slet
ikke har tænkt paa at gjøre Erobringer
fra Sverige; hans Politik var baade fredelig og
venskabelig ment; men det var en paafaldende
Fejltagelse af ham, naar han troede, at
Svenskerne selv kunde være tjente med Bevarelsen
af en Statsforfatning som den, de den Gang
havde, og at derfor de dansk-russiske
Bestræbelser for at opretholde denne vare
til deres eget bedste. Ikke mindre var det en
Illusion, naar han troede ved sin Alliance
med Rusland at kunne hæve Danmark-Norge til en Sømagt
af første Rang, der som saadan vilde kunne hævde en
Plads ved Siden af Rusland.

Traktaten af 13. Dec. 1769 var den sidste vigtige
Handling af B. 3 Fjerdingaar derefter blev han styrtet
af Struensee (15. Sept. 1770). Efter sin Afskedigelse
levede han mest i Hamborg og paa Godset Wotersen,
indtil han allerede døde 18. Febr. 1772. Hans Enke,
Charitas Emilie f. v. Buchwald, med hvem han havde
levet i lidt over 20 Aars lykkelige, men barnløse
Ægteskab, overlevede ham indtil 1820.

Da han fik sin Afsked, var hans første Udbrud:
«Almægtige, velsign dette Land og Kongen.» Det var
et naturligt Udtryk for den Kjærlighed, hvormed han
omfattede vort Fædreland. At han tillige har været
en af de talentfuldeste og samvittighedsfuldeste
Statsmænd, der have ledet dettes Styrelse, kan der
ingen Tvivl være om.

Ahlemann, Ueber das Leben und den Charakter des Grafen
J. H. E. Bernstorff, 1777. Materialien zur Statistik
der dänischen Staaten, 1784-91, III. P. Vedel,
Den ældre Grev Bernstorffs Ministerium, 1882. En
Brevvexling mellem Grev J. H. E. Bernstorff og
Hert. af Choiseul 1758-66, 1871. Correspondance
ministérielle du comte J. H. E. Bernstorff
1751-70, publ. p. P. Vedel, T. I-II, 1882.

<i>E. Holm.</i>
</chapter>

<chapter name="Bernth, Johan Ludvig" >
<b>Bernth, Johan Ludvig,</b> 1724-1804, Rektor. B. fødtes
10. Sept. 1724 i Nørre Lyndelse i Fyn, hvor hans
Fader, Lars B., var Degn; fra Odense Gymnasium
dimitteredes han 1745, tog 1750 theologisk Attestats
og blev 1753 Informator for de kongelige Pager. 2 Aar
efter kaldte Joh. Ludv. Holstein ham til Rektor paa
Herlufsholm, og samtidig udnævntes han til Professor
philos. extraord. ved Universitetet; Magistergraden
tog han, inden han tiltraadte sit Embede. I o. 49
Aar styrede B. Skolen, og allerede forberedte man
sig paa at fejre hans Jubilæum som Rektor, da han
døde 24. Febr. 1804. B. var en dygtig Rektor, der
var elsket og æret af Disciplene, som han behandlede
med maaske for stor Eftergivenhed; i sine sidste
20 Aar havde han Konrektor, da Kræfterne svigtede
ham noget. Han var en kundskabsrig Mand og fulgte
godt med i forskjellige Videnskaber; hans litterære
Arbejder ere højst ubetydelige; hans Undervisning
i Latin berømmes meget. Om B.s Karakters Renhed var
der kun én Mening; hans Uegennyttighed og Velvilje
vandt ham alles Agtelse, ligesom hans Sindighed og
Alvor indgjøde Ærefrygt. Som et Barn af det 18. 

Aarhundrede var han udpræget Rationalist. B. ægtede 1760
Margrethe Elisabeth Giøring, d. 24. Juli 1761, Datter
af Kapitajn Ulrik Christian G. til Grevensvænge m. m.;
senere ægtede han, 1764, Anne Margrethe Thestrup,
f. 9. Jan. 1739 d. 10. Juni 1817, Datter af Kammerraad
Frants T. til Øllingsøgaard.

Wad, Rektorerne p. Herlufsholm S. 210 ff.

<i>G. L. Wad.</i>
</chapter>

<chapter name="Berntsen, Arent, 1610-80, topografisk-statistisk Forfatter">
<b>Berntsen, Arent,</b> 1610-80, topografisk-statistisk
Forfatter. A. B. med Tilnavnet Bergen er født i Bergen
12. Maj 1610, kom i sin Ungdom i Tjeneste hos Axel
Juul til Villestrup og siden hos dennes Svigerfader,
Kansleren Chr. Friis, i hvilke Tjenester han allerede
lagde Grunden til det Skrift, der gjorde hans Navn
bekjendt. 1637 var han Slotsskriver paa Varberg Slot,
men han forlod denne Stilling i Jan. 1644, da han med
Hustru og Børn strax efter Udbruddet af Krigen med
Sverige drog til Kjøbenhavn, hvor han tog Borgerskab
og kjøbte en Gaard ved Gammelstrand. Nogle af hans
første Foretagender her vare at sørge for Varbergs
Proviantering, og han var desuden saa formuende,
at han kunde forstrække Kongen med andre Laan,
der ved hans Død alene fra denne Krig vare løbne
op til et Tilgodehavende af over 17000 Rdl., der
lige saa lidt som andre større Forstrækninger, der
til sidst løb op til 37000 Rdl., kom ham eller hans
Arvinger til gode. 1648 blev han Raadstueskriver i
Kjøbenhavn, om hvilken Stilling han har efterladt
et Minde til vore Dage i en egenhændig med mange
Tegninger forsynet Jordebog. 1669 blev han Raadmand
i Kjøbenhavn. A. B. var en driftig Mand, der ikke
alene i Kjøbenhavn bebyggede Grunde i Stadens nye
Dele, men ogsaa drev forskjellig Virksomhed uden
for Staden. Han havde saaledes foruden et Teglværk
i Brønshøj 3 lignende i Skaane og Halland, der bleve
ødelagte i Krigen 1658-59. I sidstnævnte Krig ofrede
han store Summer til Fædrelandets bedste, baade ved
at udruste Kapere og ved at forstrække Kongen med
Laan. 1676 blev han Medlem af en hemmelig Kommission,
der skulde undersøge, paa hvilken Maade Kronens
Kreditorer i Frederik III's og Christian V's Tid vare
blevne tilfredsstillede, og gjøre Forslag om en bedre
Bestyrelse af Statens Embeder. 1677 blev han Medlem af
Kjøbenhavns Vandkommission. Hvad der har gjort hans
Navn særlig bekjendt, er det Skrift, han udgav 1656
med Titelen «Danmarckis oc Norgis Fructbar Herlighed»,
der foruden at indeholde en ret udførlig Beskrivelse
af Danmark og Norge indeholder mangfoldige Oplysninger 
om Landboforholdene, navnlig om Beregningen af
Jordegods ved Kjøb og Salg, Markernes Rebning,
Maal og Vægt o. desl., der gjøre dette Skrift
til en uundværlig Haandbog for enhver, der sysler
med det 17. Aarhundredes Kulturhistorie. Han døde
29. Dec. 1680 i den Gaard ud til Kongens Nytorv, hvor
nu «Erichsens Palais» staar, hvilken han formodentlig
selv har ladet opbygge paa den gamle Østervold. 1639
blev han gift med Karen Arentsdatter, og efter hendes
Død (1. Sept. 1652) ægtede han Aaret efter Mette
Lauridsdatter, der døde 1696. I sine 2 Ægteskaber
havde han 17 Børn, af hvilke flere døde i smaa Kaar.

Personalhist. Tidsskr. 2. R. II, 257 ff.

<i>O. Nielsen.</i>
</chapter>

<chapter name="Berntsen, Klaus, f. 1844, Skolemand og Politiker">
<b>Berntsen, Klaus,</b> f. 1844, Skolemand og Politiker. 
B. fødtes 12. Juni 1844 i Eskildstrup
mellem Nyborg og Odense, hvor hans Fader, Esben
B. (f. 1783 d. 1855), var Gaardejer. Moderen hed
Christiane Christensdatter (f. 1809). Allerede
1862 overtog B. en Friskole i Højby ved Odense og
bragte den i 7 Aar op til at omfatte 80 Børn, men
opgav den 1881 for at overtage en Folkehøjskole i
Særslev ved Bogense. 1869 søgte B. forgjæves Valg
til Folketinget og kastede sig siden med Iver ind i
det politiske Liv, gjennemrejste med to andre unge
Bønder hele Fyn og virkede paa talrige Folkemøder som
en veltalende Agitator for Venstres Udbredelse. I Maj
1873 valgtes B. i Bogense-Kredsen til Folketingsmand
og gjenvalgtes stadig indtil 1884, da han trak sig
tilbage for at vie Højskolen alle sine Kræfter. Dog
overtog B. i Okt. 1886 paa ny politisk Virksomhed
som Folketingsmand for Assens-Kredsen. -- Ogsaa paa
flere andre Maader har B. deltaget i det offentlige
Liv; viste megen Omsigt og Dygtighed som Formand
for Sogneraadet i Højby 1870-76 og siden 1885 i
Særslev; var 1880-86 Medlem af Odense Amtsraad og
1883-87 af Repræsentantskabet for Landbygningernes
Brandforsikring; var 1871 med at grundlægge «Fyns
Tidende» og stiftede 1887 selv «Assens Amtsavis». Stor
Iver har B. vist for Skyttesagen, var siden 1873
Medlem af Forretningsudvalget og blev 1884 Formand
for Odense Amts Skytteforening, der under hans
Ledelse blev en af de største i Landet. Ogsaa
flere andre Tillidshverv har B. modtaget i Aarenes
Løb; saaledes var han 1887 Medlem af Kommissionen
om Landbohøjskolens Udvidelse. -- Foruden et Par
Smaaskrifter («Friskolen kontra Præsten O. Møller»,
1877) har B. udgivet en Samling «Folkeæventyr»
(2 Bd., 1873-82). Han ægtede 
1. (1870) Abelone Petersen (f. 1847 d. l872) Datter
af Gaardejer P. P. i Lørup, Ryslinge Sogn, 2. (1881)
Anny Christine Mathilde Octavia Thomsen (f. 1864),
Datter af Grosserer O. C. T. i Kjøbenhavn.

Fyns Tidende 3. Jan. 1887.

<i>Emil Elberling.</i>
</chapter>

<chapter name="Berregaard, Frederik, 1724-57, Diplomat">
<b>Berregaard, Frederik,</b> 1724-57, Diplomat, eneste
Søn af Oberstlieutenant Fr. B. (der med Udmærkelse
havde tjent i den spanske Arvefølgekrig og i den
store nordiske Krig og døde 1724) og af Marie f. de
Lasson (d. 1747). I en Alder af 18 Aar foretog han en
fireaarig Udenlandsrejse under Ledsagelse af Tycho
Hofman. I 1750 udnævntes han til Kammerherre og Envoyé
ved det polske og kursachsiske Hof og døde som saadan
i Warschau 1757. Som Diplomat spillede han ingen
Rolle, derimod omtales han som en Mand med Interesse
for Kunst og Videnskab. Efter Faderen arvede han en
betydelig Formue og ejede Ørslev Kloster, Starupgaard
og Strandet. Han var to Gange gift, 1. (1750) med
Baronesse Sophie Elisabeth Holck fra Holckenhavn (d.
1751), og 2. (1752) med Grevinde Frederikke Henriette
v. Bünau, men havde ingen Børn med dem.

Hofman, Danske Adelsmænd II, 11 ff.

<i>P. Vedel.</i>
</chapter>

<chapter name="Berregaard, Henrik, 1783-1876, opvartende Kammerherre" >
<b>Berregaard, Henrik,</b> 1783-1876, opvartende Kammerherre
hos Kong Frederik VII. Han var Søn af Frederik
B. til Kjølbygaard, Vesløsgaard og Borreby (f. 1750,
Ritmester, afskediget efter Ansøgning, da han blev
beordret til som Militær at gjøre Tjeneste ved sin
nære Slægtning Grev Enevold Brandts Henrettelse,
d. 1805) og dennes første Hustru, Sophie Antoinette
Augusta f. Sehested af Broholm (d. 1787), og blev født
28. Jan. 1783. Fra 1799-1804 gik han i det Schouboeske
Institut, 1804 blev han Kornet ved Husarerne, 1807
Sekondlieutenant i Garden til Hest, 1809 Kammerjunker,
1811 Premierlieutenant, 1814 Ritmester, 1831 fik
han Majors Anciennitet og 1833 Majors Karakter; ved
Arméomorganisationen 1842 blev han afskediget som
Oberstlieutenant. I 1848 fik han Kammerherrenøglen
og blev som en fortrolig Ungdomsbekjendt af Frederik
VII knyttet til dennes Hof som opvartende Kammerherre
hos Kongen med Bopæl paa Christiansborg; 1862 blev
han Kommandør af Danebrog. I 1815 havde han ægtet
Anne Marie Christiane Beck (f. 1796 d. 1849), Datter
af Kancelliraad Peter B. til Kongsdal. B. døde i den
høje Alder af over 93 Aar 27. April 1876.

<i>P. Brock.</i>
</chapter>

<chapter name="Berregaard, Villum, 1717-69, Gehejmeraad">

<b>Berregaard, Villum,</b> 1717-69, Gehejmeraad, en Søn af
Konferensraad Christian B. til Kjølbygaard, Borreby
m. v. og Jytte f. Worm, fødtes 2. Jan. 1717,
blev 1736 Hofjunker, s. A. Kommitteret i
Kammerkollegiet, 1739 Justitsraad, 1741 Amtmand i
Korsør og Antvorskov Amter, 1745 Etatsraad, 1749
Konferensraad, s. A. Kammerherre, 1751 Deputeret
i Admiralitets- og Kommissariatskollegiet, 1753
Tilforordnet i Højesteret, 1759 Direktør for «de
fattiges Væsen», fik 1761 Ordenen l'union parfaite,
blev 1763 Deputeret i Økonomi- og Kommercekollegiet,
s. A. Ridder af Danebrog, 1767 1. Kommissarius i
Extraskattekommissionen, s. A. Gehejmeraad og 1769
Justitiarius i Højesteret, men døde 1. Dec. s. A. Han
blev 27. Nov. 1749 gift med Beata Antonia Augusta
Rigsgrevinde af Reuss-Plauen (f. 6. April 1723 d.
19. Nov. 1797), en Datter af Henrik XXIII af Reuss.

<i>G. Kringelbach.</i>

</chapter><chapter name="Bertelsen, Catharine, s. Frydendahl.">

<b>Bertelsen, Catharine,</b> s. Frydendahl.

</chapter><chapter name="Bertelsen, Iver, --1583, Klosterforstander">

<b>Bertelsen, Iver,</b> --1583, Klosterforstander, var
født i Middelfart, hvor hans Fader var Fisker. Hans
første Stilling var som resid. Kapellan i Kolding; her
lykkedes det ham ved Henvendelse til Christian III,
som ofte opholdt sig paa Koldinghus, at faa Midler til
en Studierejse. 1556 drog han til Wittenberg, hvor
han tog Magistergraden. Støttet af Niels Hemmingsen
blev han 1559 ansat som Professor i Rhetorik ved
Kjøbenhavns Universitet. Men han kom snart paa Kant
med sine Medlærere, og det endte med, at han 1563
maatte forlade Universitetet. Han rejste nu igjen til
Wittenberg. Efter sin Hjemkomst betjente han i kort
Tid en ringere Lærerpost ved Universitetet, indtil han
1565 blev Sognepræst i Stege. Men heller ikke her blev
han gammel, da han inden føje Tid kom paa Krigsfod med
Fogeden paa Stegehus. Og da denne anklagede ham for
Forandring i Daabsritualet (Udeladelse af Exorcismen)
og for egenmægtig Opløsning af Forbindelsen med sin
trolovede Fæstemø, saa blev han 1567 dømt fra Embedet
og hensat i Forvaring i Sorø Kloster. Under sit
Ophold her kom han i en meget nødlidende Forfatning,
men tabte dog ikke Modet. Da han søgte at forsvare
sin Adfærd, kom han i en heftig Skriftvexel med sin
tidligere Velynder, Niels Hemmingsen, der tog ham
meget ilde op, at han beraabte sig paa, at Hemmingsen
i sine Forelæsninger havde misbilliget Exorcismen som
en papistisk Skik. Til Held for I. B. kom Frederik
II imidlertid en Gang selv til Sorø, og nu lykkedes
det den fangne Mand at fremstille sin Sag 
saaledes, at han strax blev frigiven; og ikke længe efter
(Jan. 1571) gjorde Kongen ham til Abbed i Ringsted
Kloster, hvorfra han i Okt. 1572 forflyttedes til
samme Stilling i Sorø, saa at han altsaa nu blev
Forstander for det samme Kloster, der nys havde set
ham som Fange. 1580 flyttedes han atter tilbage til
Ringsted, hvor han døde 18. Sept. 1583, efter at
han havde indlagt sig Fortjeneste ved Restavration
af de gamle Kongegrave i Kirken. -- I. B. var i flere

Henseender en begavet Mand. Han havde ikke ringe
historisk Interesse, der næredes ved hans Ophold i
Sorø og Ringsted med de dertil knyttede fædrelandske
Minder. I Haandskrift efterlod han en rimet dansk
Kongekrønnike, bestemt til at tjene som Text til de
Kongebilleder, Frederik II lod indvæve i Tapeterne
paa Kronborg. 1573 havde han ægtet den adelige
Jomfru Else Mule, der efter hans Død blev gift med
Historieskriveren Niels Krag.

Ny kirkehist. Saml. III, 535 ff. Rørdam,
Kbhvns Universitets Hist. 1537-1621 II, 507 ff. 
Kirkehist. Saml. 3. R. III, 217 f. 344.

<i>H. F. Rørdam.</i>

</chapter><chapter name="Bertelsen, Laurids, 1514-88, Biskop">

<b>Bertelsen, Laurids,</b> 1514-88, Biskop. Han blev født
af Bønderfolk i Harsyssel i Ribe Stift og studerede
ved Kjøbenhavns Universitet med Understøttelse fra
Aarhus Domkapitel. 1543 sluttede han sig en Tid
lang til en Kreds af studerende, der samlede sig
om Niels Hemmingsen, som nylig var hjemkommen fra
Wittenberg og gjennemgik Davids Salmer for dem efter
Melanchtons Methode. L. B.s Livsgjerning falder i
Aarhus, hvor han o. 1547 blev Rektor ved Latinskolen,
derefter 1550 Sognepræst ved Frue Kirke og Lektor ved
Domkirken og endelig 1557 Biskop. Han var en helstøbt
Personlighed, aaben og ærlig i sin Færd og mærkelig
djærv i sin Udtalelse over for den danske Adel. Han
skal have været gift 3 Gange, men hans Ægteskaber
synes at have været barnløse. Hans sidste Hustru,
Elline Sørensdatter, var Enke efter Sognepræsten ved
Domkirken i Aarhus, Esb. Pedersen. I dette sidste
Ægteskab havde han en Stifdatter, Marine, som blev
gift med Mag. P. Vinstrup, der blev hans Eftermand, da
han 1587 nedlagde sit Embede. Han døde 19. Jan. 1588.

Molbech, Hist. Aarbøger III, 177. Nyerup, Lit. Lex.

<i>S. M. Gjellerup.</i>

</chapter><chapter name="Bertelsen, Morten, d. 1693, s. Barthold (I, 548).">

<b>Bertelsen, Morten,</b> d. 1693, s. Barthold (I, 548).

</chapter><chapter name="Berthold, --1307, Biskop">

<b>Berthold,</b> --1307, Biskop. Født i Kjøbenhavn; blev
Medlem af Domkapitlet i Slesvig, Ærkedegn og 16. April
1287 valgt til Biskop. Han døde 23. Dec. 1307 og blev
jordfæstet i Domkirken.

<i>A. D. Jørgensen.</i>
</chapter>
<chapter name="v. Bertouch, Ernst Albrecht, 1745-1815, Amtmand og genealogisk Samler">
<b>v. Bertouch, Ernst Albrecht,</b> 1745-1815, Amtmand og
genealogisk Samler, Søn af Kammerherre, Oberst Carl
Rudolph v. B. og Ulrikke Cathrine Frederikke f. de
Witt, blev født i Frederikshald 16. Dec. 1745. Kun 10
Aar gammel ansattes han som Page hos Kong Frederik
V; 1765 udnævntes han til Hofjunker. 1768 blev
han Kammerjunker hos Dronning Caroline Mathilde, og
samtidig tog han juridisk Examen. Han
havde alt den Gang i nogen Tid arbejdet i det tyske
Kancelli, men blev nu Avskultant i Højesteret, hvorfra
han 1769 forflyttedes til Rentekammeret. I Jan. 1772
udnævntes B. til Kommitteret i det danske Kammer, men
mistede strax efter ved Regeringsforandringen denne
Stilling og udnævntes i Steden til Legationssekretær
i Stockholm. 1774 blev han Kammerherre, og 1777
udnævntes han til Ministerresident ved det polske
Hof, hvor han gjorde sig meget yndet. Et mislykket
Giftermaalsprojekt nødte ham imidlertid til at
forlade Warschau allerede 1779, og da han ønskede en
forandret Stilling, blev han 1780 rappelleret. Kong
Stanislaus August sendte ham da Stanislaus Ordenen
og sit Portræt. Aaret efter blev B. Deputeret i det
nyoprettede Søkommissariatskollegium, hvorfra han
1784 overgik i Admiralitetskollegiet. 1785 sendtes
han i et diplomatisk Ærende til Stockholm. 1789
blev B. Amtmand i Tønder og var fra 1811 tillige
Overdirektør i Staden Tønder; 1813 udnævntes
han til Gehejmekonferensraad. Under Krigen 1814
udviste han stor Fasthed og Aandsnærværelse ved
Bestyrelsen af sit Embede, hvorfor han ogsaa
det følgende Aar ved Kroningen benaadedes med
Danebrogsordenens Kommandørkors. Det er dog mindre
som Embedsmand end som flittig genealogisk Samler,
at B. har erhvervet sig et Navn; hans betydelige
Samlinger til den danske Adels Genealogi findes nu i
Gehejmearkivet. Fra 1780-89 var han Forstander for
det kgl. genealogisk-heraldiske Selskab. -- B., der
døde 17. Dec. 1815, havde 28. Nov. 1783 ægtet Marie
Magdalene le Sage de Fontenay, f. 10. Avg. 1768 d.
31. Avg. 1827.

Avtobiografi i Geh. Ark. Manthey, Ridderes Levnetsløb
1809-17 S. 116.

<i>Thiset.</i>
</chapter>

<chapter name="v. Bertouch, Georg, 1668-1743, Officer">
<b>v. Bertouch, Georg,</b> 1668-1743, Officer, blev født
i Ostheim i Franken 19. Juni 1668 og var en Søn
af Jacob de B. af en gammel brabantsk Adelsslægt
og Maria Regina Kriegh. Faderen, der var Professor
jur. og phil., maatte som Protestant forlade Bajern
og døde som Skolelærer i Helmershausen. G. v. B. var
den første af Slægten, som kom her til Danmark. Han
nævnes allerede 1693 
som Dr. jur. i Kiel og samme Aar som Avditør
og Kvartermester i dansk Tjeneste, i hvilken
Egenskab han i Begyndelsen deltog i de danske
Hjælpetroppers Kampe i Holland og Flandern. Men
1704 fik han Karakter af Ritmester, og Aaret efter
blev han Chef for en Eskadron af 2. jyske nationale
Rytterregiment, ved hvilken Afdeling han avancerede
til Oberstlieutenant 1711. Hen imod Krigens Slutning
blev han 1713 Generaladjudant hos Overgeneralen,
Hertug Carl Rudolf af Württemberg. Indtil 1716
var han ansat i Hærens Generalstab og deltog i
Felttoget i Norge i de paafølgende Aar, indtil
han 1718 blev Generalkrigskommissær i Norge, en
under de sørgelige og i høj Grad vanskelige Forhold
lige saa besværlig som betroet Post. 1719 blev han
Oberst og s. A. Kommandant paa Akershus efter den
tapre Brigader J. K. Klenaus Død, en Stilling, han
indtog, til han tog sin Afsked 1740, ved hvilken
Lejlighed han -- som 1731 var blevet Brigader
og 1733 Generalmajor i Rytteriet -- blev udnævnt
til Generallieutenant. B. døde 14. Sept. 1743 i
Christiania. Han omtales som en meget dygtig Mand,
der var i Besiddelse af megen og alsidig Dannelse,
især havde han Ord for at være højt begavet i poetisk
og musikalsk Retning. Han var gift med Anna Veile
Bredahl, der var født 17. April 1675 og døde i
Christiania 30. April 1735.

<i>P. F. Rist.</i>
</chapter>

<chapter name="Beseler, Karl Georg Christoph, f. 1809, Retslærd">
<b>Beseler, Karl Georg Christoph,</b> f. 1809, Retslærd. 
Georg B. er født 2. Nov. 1809 i Rødemis ved
Husum, Søn af Kammerraad, Digeinspektør for Slesvig
Cai Hartwig B. og Sophie Magdalene f. Jahn, og er en
Broder til Wilhelm Hartwig B. Efter at have studeret
Jura i Kiel og München tog B. 1831 Staatsexamen i
Kiel og Doktorgraden 1833, men da han nægtede at
aflægge Homagialeden til den danske Konge, blev
hans Begjæring om Bestalling som Advokat afslaaet,
og det blev ham forbudt at holde Forelæsninger som
Privatdocent ved Universitetet. Han forlod derfor
Kiel og blev 1835 ansat som Professor i Basel,
hvorfra han 1837 blev kaldet til Rostock som
Professor i tysk Ret. 1842 blev han Professor i
Greifswalde og fik Titel af Geheimjustitzrath, og
1859 ansattes han som Professor ved Universitetet i
Berlin. I Greifswalde blev han 1848 valgt til Medlem
af Frankfurterparlamentet, hvor han spillede en ikke
ringe Rolle, og han har ogsaa senere taget Del i det
politiske Liv; fra 1875 er han livsvarigt Medlem af
det preussiske Herrenhaus. Han er gift med en Datter
af Geheimoberbergrath Karsten i Berlin. B.s litterære
Virksomhed bærer 
ligesom hans politiske Præget af hans ivrige Stræben
efter at fremhæve og udvikle det tyske nationale
Liv og de tyske nationale Ideer. I hans første
større Værk, «Die Lehre von den Erbverträgen»
(1835-37), er det Modsætningen mellem romersk
og tysk Retsanskuelse, som han betoner, og i
Skriftet «Volksrecht und Juristenrecht» (1843), der
fremkaldte stærke Indsigelser bl. a. fra Puchta,
Wächter, Th. Mommsen og Thöl, fremhævede han den
nationale Rets Betydning og paaviste, hvorledes
Retsbevidstheden endnu levede i Folket, om end kuet
af Jurisprudensen. Hans Hovedværk er en systematisk
Fremstilling af den tyske Privatret, der udkom 1847-57
og senere i 2. og 3. Oplag. I Forening med Reyscher
og Wilda har B. udgivet en Del Bind af «Zeitschrift
für die deutsche Rechtswissenschaft».

G. Beseler, Erlebtes und Erstrebtes 1809-59, Berlin 1884. 
Alberti, Schlesw.-Holst.-Lauenb. Schriftsteller-Lex.

<i>Deuntzer.</i>
</chapter>

<chapter name="Beseler, Wilhelm Hartwig,</b> 1806-84, slesvig-holstensk Politiker">
<b>Beseler, Wilhelm Hartwig,</b> 1806-84, slesvig-holstensk Politiker, 
en Broder til den foregaaende. Han var
født 3. Marts 1806 paa Slottet Marienhausen ved
Jever og kom til Danmark, da Faderen i 1808 blev
indkaldt her til Landet og udnævnt til Digeinspektør
for Hertugdømmet Slesvig med Bopæl i Rødemis. B. gik
først i Husum Latinskole, senere i Slesvig Domskole
og dimitteredes fra sidstnævnte Skole 1824 til Kiels
Universitet, hvor han studerede Jura under Falck og
Dahlmann, Ophavsmændene til de Læresætninger, som
førte til Oprøret 1848. Fra 1825-27 studerede B. i
Heidelberg under Thibaut, Mittermaier og Schlosser,
tog 1828 juridisk Examen ved den slesvigske
Overret og nedsatte sig Aaret efter som Advokat
i Slesvig. Som Udlænding besjælet af et levende
Had til Danmark kastede han sig tidlig ind i den
politiske Agitation og vakte, bl. a. ved at stille
sig i Spidsen for en Indsamling til de 7 afsatte
Professorer i Gøttingen, saa megen Opmærksomhed, at
han fra Tiden omkring 1840 maa betragtes som en af
Slesvig-Holstenernes Hovedledere og et af Hertugen
af Augustenborgs Hovedredskaber. 1841 findes hans
Navn under en Prisæskning til Udgivelse af den
bedste «slesvig-holstenske» Historie og Geografi,
fremkaldt ved C. Wimpffens «Geschichte und Zustände
des Herzogthums Schleswig oder Südjütland» (1839),
og s. A. vælges han af Tønder Kjøbstad ind i den
slesvigske Stænderforsamling, hvor han strax bliver
Ordfører for Adressen til Kongen. Efter hemmelig
Aftale med Hertugen af Augustenborg stiller han
23. Nov. 1842 i

Stænderne Forslag om Haderslev Amts Indlemmelse i
Nørrejylland, mod at de danske Dele af Før og Sild
forenes med Slesvig. Meningen med dette paa Skrømt
stillede Forslag var dels at antyde, at af Slesvig
var kun Haderslev Amt dansk, medens Danskheden
den Gang i Virkeligheden strakte sig langt syd for
Flensborg og helt ned til Husum, dels at fremkalde
Modstand mod Fraskillelsen fra det øvrige Slesvig,
hvilket da skulde benyttes som et Bevis for, at ogsaa
den danske Befolkning i Slesvig var fjendtligsindet
mod Danmark. De talrige Protester fra Haderslev Amt
anførtes som Paaskud til, at Forslaget ikke kom til
Forhandling; men den hele Komedie var et forud aftalt
Spil. Ved den slesvigske Sangerfest 23.-25. Juli 1844,
hvor den nye slesvig-holstenske Fane første Gang
udfoldedes, opfordrede han til «Kamp for Sandhed,
for Folkets Ret og Frihed». 1844 gjenvalgt i Tønder
til Stænderdeputeret blev han 21. Okt. 1846 den
6. Stænderforsamlings Præsident. Allerede de i det
første Møde fremsatte Forslag af Esmarch om at skille
Hertugdømmernes Finanser og Hærvæsen fra Kongerigets,
af Gülich om Carl Moltkes Afskedigelse, af Tiedemann
om Tilbagetagelsen af det aabne Brev af 8. Juli 1846
og af A. Hansen (Læk) om Slesvigs Indlemmelse i det
tyske Forbund, uden at Præsidenten modsatte sig deres
Fremme, karakterisere hans Ledelse af de følgende
Forhandlinger, der da ogsaa førte til Forsamlingens
Opløsning ved kgl. aabent Brev af 14. Dec. 1846. Da
B. atter Aaret efter valgtes til Stænderdeputeret,
nægtede Regeringen ham, nærmest paa Grund af hans
ophidsende Taler paa Folkeforsamlingerne i Neumünster
og Ditmarsken, Ret til at modtage Valget, hvorefter
han nedlagde sine Bestallinger, men ved en af Jacob
Grimm foranstaltet Indsamling støttedes han i sin
fortsatte agitatoriske Virksomhed. I Efteraaret
1847 lagde han med F. Reventlow hemmelige Planer
til en væbnet Opstand, og da Kong Christian VIII
døde 20. Jan. 1848, traadte B. stærkt frem i
Forgrunden. Paa Stændermødet i Rensborg 18. Marts
valgtes F. Reventlow, B. og Bargum til Bevægelsens
Ledere, og da Efterretningen om Ministeriets Afgang
23. Marts naaede Slesvig, ilede B. til Kiel, og den
paafølgende Nat indtraadte han tillige med Prinsen
af Noer, F. Reventlow, M. T. Schmidt (og Bargum)
i den provisoriske Regering, i hvilken han var
Sjælen, indtil den fratraadte 19. Okt. 1848. Samme
Efteraar valgtes B. i Rensborg til Medlem af
Nationalforsamlingen i Frankfurt, hvor han i Nov. blev
anden og i Dec. første Næstformand, men han fik ingen
Betydning i denne Forsamling. Efter 
Vaabenstilstandens Ophør 26. Marts 1849 udnævnte
den tyske «Centralmagt» i Frankfurt B. til Medlem
af Statholderskabet i Hertugdømmerne sammen med
F. Reventlow, og det lykkedes dem ved Tysklands Hjælp
endnu i 2 Aar1 at holde Oprøret i Live. B., som lige
til det sidste forstod at vedligeholde Fiktionen om
«Folkets Troskab mod Kongen, vor Hertug, naar han blot
vilde komme til os og tale til os ud af sit eget frie
Hjærte», vilde efter Olmütz-Konventionen yderligere
fortsætte Kampen, da Reventlow havde opgivet den
som unyttig, men efter at de holstenske Stænder
ii. Febr. 1851 vare faldne til Føje, flygtede B.,
udelukket fra Amnestien, til Tyskland.

Han bosatte sig i Brunsvig, hvor han udfoldede
nogen litterær Virksomhed. Han oversatte Macaulays
Englands Historie og udgav bl. a. i 1856 «Zur
schleswig-holsteinischen Sache», hvori han
anbefalede en Deling af Slesvig. 1858 flyttede
han til Heidelberg. 1861 blev han udnævnt
til Kurator for Universitetet i Bonn og til
preussisk Gehejmeregeringsraad, hvilket den Gang
betragtedes som en noget stærk Demonstration imod
Danmark. Under Kulturkampen var hans Stilling i Bonn
meget vanskelig. I 1867 søgte B. at gjenkalde sig i
Slesvigernes Erindring ved at stille sig til Valg i
Tønder til den nordtyske Rigsdag, men paa Grund af sit
preussiske Sindelag blev han vraget og opnaaede kun
en Ottendepart af Stemmerne. Han døde 2. Sept. 1884
i Bonn og ligger begravet paa Mildsted Kirkegaard
ved Husum.

Wegener, Om Hertugen af Augustenborgs
Forhold til det holstenske Oprør. A. Sach,
Graf Fr. v. Reventlow u. W. H. Beseler,
Slesvig 1886. Kieler Zeitung Sept. 1884.

<i>H. R. Hiort-Lorenzen.<i>
</chapter>

<chapter name="Besemacher, Peter, 1634-1709, Søofficer">
<b>Besemacher, Peter,</b> 1634-1709, Søofficer, fødtes i
Schiedam i Holland og gjorde i sin Ungdom Tjeneste paa
Admiral Obdams Flaade som Kvartermester. 1676 kom han
her til Landet og ansattes som Maanedskapitajn med
Kommandørkapitajns Bestalling. Aaret efter var han
som Niels Juels Flagkapitajn Chef for «Christianus
Qvintus», udmærkede sig i Slaget paa Kjøge Bugt og
dekoreredes med Kongens Portræt i en Guldkjæde. 1679
førte han en lille Eskadre paa 2 Orlogsskibe og 3
Fregatter paa Konvoi; i Juni havde han med denne
en Kamp at bestaa med Svenskerne ud for Kalmar
Sund; Maaneden derefter under Admiral Henrik Spans
Overkommando sloges han atter med Svenskerne samme
Sted, efter hvilken Træfning han avancerede til
fast Orlogskapitajn af 1. Klasse. 1683 tildeltes der
B. Kommandørs Karakter. 1700 
blev han interimistisk Schoutbynacht og var med Orlogsskibet 
«Prins Frederik» under Gyldenløve Kommando, men afskedigedes 
s. A., anklaget for ulovlig Omgang med Mandskabets Kost. Han 
var gift og havde 4 Sønner, hvoraf en senere blev Søofficer. I 
sine Konduitelister omtaler Niels Juel ham som en dygtig Officer, 
men forfalden til Drik. Han døde 4. Juni 1709.

Lützow, Hist. Efterretn. om danske Søe-Officierer I.

<i>C. With.</i>

</chapter><chapter name="Beske, s. Bjeske.">

<b>Beske,</b> s. Bjeske.

</chapter><chapter name="Betzonich, Georg Emil, 1829-1901, Forfatter">

<b>Betzonich, Georg Emil,</b> 1829-1901, Forfatter. B., Søn af Væver 
i Grätz i Steiermark Joseph Sebastian B. og Ane Christine f. Lund 
(Datter af en i sin Tid bekjendt Klokkestøber L. i Kjøbenhavn), 
er født i Kjøbenhavn 10. Juli 1829. I 1844 kom han som Elev 
ind paa Artilleriskolen, blev Bombardér 1848 og kom strax med i 
Felten; deltog i Slaget ved Fredericia 1849 og blev efter sin Hjemkomst 
Sergent og Fourér, laa 7 Aar i Garnison paa Kronborg og 
var derefter nogle Aar i Kjøbenhavn, indtil Krigen 1864 udbrød. 
Med Batteriet Kauffmann deltog han i dette Felttog, fik Sølvkorset 
og indstilledes af Overkommandoen til Officer, hvad Krigens 
pludselige og uheldige Udfald dog forhindrede ham i at blive; 
derimod forfremmedes han til Oversergent og Stabssergent. I 1885 
tog han sin Afsked for at tiltræde Pladsen som Assistent ved det 
militære Klædeoplag. 26. Juli 1855 ægtede han i Kronborg Slotskirke 
Christiansine Nicoline Møller (f. 30. Juli 1833), Datter af 
Snedkermester M. i Helsingør. -- Han har udgivet: «Dansk Soldaterliv» 
(1860; 2. Udg. 1881), «Varulven» (1861; denne Fortælling 
havde først været optagen i Goldschmidts «Hjemme og ude»), 
«En Kjærlighedshistorie» (1862), «Fem Fortællinger» (1866), «Tre 
Fortællinger» (1870), «Soldaterhistorier» (1871), «Fra et Ungkarleliv», 
Digte (1871), «Inden for Voldene» (1876), «Landsoldaten», 
Krigsskuespil i 5 Akter (1887), og desuden en stor Mængde Fortællinger, 
Skitser og Digte i forskjellige Blade og Tidsskrifter. 
-- Valget af hans Livsbane fik en meget stor Indflydelse paa hans 
Forfattervirksomhed. Fra sit første Arbejde, «Dansk Soldaterliv», 
til det sidste, «Landsoldaten», har han først og fremmest villet 
skildre «den danske Mand som Soldat og Soldaten som dansk 
Mand»; selv ivrig Patriot har han fremstillet «ikke Hærens Form, 
men dens Aand, den danske Nationalkarakter i dens skjønneste 
og sandeste Udslag: Fædrelandskjærligheden». Han döde 7 April 1901.

<i>Nic. Bøgh.</i>
</chapter>
<chapter name="v. Beulwitz, Christoph Ernst, 1695-1757, Geheimeraad">

<b>v. Beulwitz, Christoph Ernst,</b> 1695-1757, Geheimeraad,
var født 14. Febr. 1695 paa Lohma som Søn af Gotfried Christian 
v. B. og Hustru f. Reitzenstein, blev 1738 indkaldt fra Tyskland for
at overtage Stillingen som Hofmester hos Kronprins
Frederik, s. A. Konferensraad, Ridder af Danebrog og
Deputeret i General-Landøkonomi- og Kommercekollegiet,
fik 1741 Ordenen l'union parfaite, blev 1743 Amtmand
over Sorø Amt, 1745 Overlanddrost i Oldenborg og
Delmenhorst, s. A. Gehejmeraad, 1752 Amtmand over
Amtet Steinburg og døde i Glückstadt 17. April
1757. Han var gift 1. (9. Juni 1733) med  Bibiane 
Henriette v. Wallbrunn (f. 16. Febr. 1705 d. 16. Avg. 1735), 
2. (30. Juli 1743) med Sophie Hedevig v.  Warnstedt (f. 18. Maj 1707 
d. 9. Avg. 1768), Datter af Etatsraad, Amtmand Hans v. W.

<i>G. Kringelbach.</i>

</chapter><chapter name="Beuvius, Polycarpus Chrysostomus, 1720-75, Officer">

<b>Beuvius, Polycarpus Chrysostomus,</b> 1720-75, Officer, 
født 23. Marts 1720 i Preussen
(Personalhist. Tidsskr. I, 57) eller efter anden
Opgivelse døbt 27. Jan. 1722. Han traadte 1751 ind
i Artilleriet i Holsten, blev 1756 Fyrværker,
1762 karakt., siden virkelig Stykjunker og
s. A. karakt. Kapitajn af Infanteriet. Han
blev med Bielefeldt benyttet ved Forarbejderne
til den nye Artilleriplan, ved hvis Indførelse
Jan. 1764 han udnævntes til Artillerikommissær
i Danmark. Siden blev han tillige Referent i
Krigsdirektoriet. Karakt. Major 1766, blev han
ved Artilleriets Omorganisation Artillerikommissær
i Norge, 1769 virkelig Major og 1770 Premiermajor
og højstkommanderende Artilleriofficer i Norge; som
saadan døde han 22. Okt. 1775. 3. Sept. 1775 gift med
Detlevine Dorothe Bjørnsee (døbt 21. Marts 1730),
Datter af Generalmajor Jonas B. Hun levede endnu 1819
i Norge. 

<i>P. C. Bang.</i>

</chapter><chapter name="Beyer, Absalon Pedersen, s. Pedersen.">

<b>Beyer, Absalon Pedersen,</b> s. Pedersen.

</chapter><chapter name="Beyer, Jørgen, 1522-87, hertugelig Sekretær">

<b>Beyer, Jørgen,</b> 1522-87, hertugelig Sekretær,
var født i Gera (i Sachsen), hvor hans Fader, af
samme Navn, var Borgmester; en Broder til denne var
Dr. Christian B. (Kansler hos Kurfyrsten af Sachsen),
i hvis Lod det faldt paa sin Herres Vegne at forelæse
de evangeliske Fyrsters og Stæders Konfession paa
Rigsdagen i Augsburg 1530. Jørgen B. kom 7. Juni 1547
i Tjeneste hos Hertug Hans den ældre paa Haderslevhus
som Sekretær og blev i denne Stilling lige til
Hertugens Død (1580). Han var en meget betroet Mand
og havde navnlig med Hertugens Pengesager at gjøre. I
sin Herres Ærende gjorde han oftere Rejser, og han
nød Anseelse 
i en vid Kreds. I Forbindelse med Kansleren,
Dr. jur. Hieron. Oelgard, reviderede, supplerede og
ordnede han den nordstrandske Landret («Strandretten»)
og havde ordnet alt til dens Udgivelse i Trykken,
der dog, af ubekjendte Grunde, ikke fandt Sted før
et Aarhundrede senere. Hans Herre lønnede ham med
forskjellige Tiender og gejstlige Len (i Haderslev
Amt, paa Femern og i Holsten) ligesom ogsaa med
Jordegods, som han fik til Arv og Eje. -- Efter
Hertugens Død tog han Bolig i Flensborg, hvorfra
han 1553 havde faaet sin Hustru, Magdalene, Datter
af Borgmester Carsten Rickqvardsen. Her døde han
1587. I Mariekirken i Flensborg findes endnu et smukt
Epitafium, hvorpaa J. B. med Familie findes afbildet
knælende ved Korsets Fod.

Moller, Cimbr. lit. II, 61. Dän. Bibl. V, 486. 
Sejdelin, Dipl. Flensborg. II,  573 f. 633 ff. 
Jensen, Kirchl. Statistik S. 878.

<i>H. F. Rørdam.</i>
</chapter>

<chapter name="Beyer, Seyer Mahling, 1741-1840, Præst">
<b>Beyer, Seyer Mahling,</b> 1741-1840, Præst, blev født
11. Avg. 1741 i Glumsø Præstegaard i Sjælland som den
ældste af 21 Børn. Hans Fader var Mag., Provst Peder
Grove B.; hans Moder, Anne Margrethe f. Fog, havde
været i Huset hos Etatsraad Mahling i Kjøbenhavn,
hvorfor Familiens førstefødte kom til at bære dennes
Navn. B. blev dimitteret fra Slagelse Skole 1761,
tog 2 Aar efter theologisk Attestats og var Lærer i
Kjøbenhavn, indtil han af Universitetet blev kaldet
til Præst for Bringstrup og Sigersted Menigheder
i Sjælland 1768. Efter 20 Aars Virksomhed her
forflyttedes han 1788 til Egeslevmagle ved Skjelskør,
og dette Embede i Forbindelse med Stillingen som Provst for Vester
Flakkebjærg Herred beklædte han til sit 94. Aar.
Da ønskede han Entledigelse, men kun paa Betingelse
af, at han selv maatte vælge sin Eftermand. Da
Kancelliet gjorde Vanskeligheder herimod, skrev B. til
Kongen: «Jeg vil ikke have med Hs. Maj.s Kancelli
at gjøre; jeg henvender mig til D. M. selv», osv.
og undertegnede sig «ældste Præst i Hs. Maj.s
Riger og Lande». Det ansøgte blev bevilget (1835),
og til Eftermand udnævntes en Datterdatters Mand,
saa B., omgiven af sine Børnebørn, kunde forblive i
sit gamle Hjem, til han døde 30. Maj 1840, næsten
99 Aar gammel. Han var almindelig afholdt som
Præst og en uegennyttig Embedsmand. Som Forfatter
er han kun bekjendt ved slette Topografier over de
tvende Pastorater, i hvilke han virkede som Præst
(udg. resp. 1791 og 1820). Han var
2 Gange gift, 1. med Vilhelmine Augusta Hopmann (d. 1783), 
2. med en Datter af Justitsraad, Amtsforvalter Fugl i Roskilde, 
Frederikke Louise F. (d. 1810). Hans Portræt er lithograferet 
efter Maleri af Marstrand.

Erslew, Forf. Lex. S. Beyer, Erindr. vedk. Slægterne Beyer og Høst, 1862, 
S. 8 ff. og Tab. IV. Hist. Tidsskr. IV, 359.

<i>A. Jantzen.</i>
</chapter>

<chapter name="Beyer, Sille Henrikke Christine, 1803-61, Forfatterinde">
<b>Beyer, Sille Henrikke Christine,</b> 1803-61, Forfatterinde, 
født i Kjøbenhavn 25. Avg. 1803,
Datter af Grosserer Andreas Frederik B. og Elise
f. Høst. Hun var den femte ældste af 14 Søskende
og voxede op i et ualmindelig kjærligt Hjem, hvor
Slægtskabsfølelsen var stærkt udviklet. Faderen, der
havde taget theologisk Embedsexamen og endog været
lige ved at faa Præstekald, kastede sig pludselig
med Iver over Forretninger, blev Sukkerraffinadør og
Grosserer og kjøbte Frederiksgaard ved Kjøbenhavn. Her
holdt han, Aaret før sin Død, Guldbryllup 1846, og her
tilbragte Sille B. det allermeste af sit Liv (fra 1851
var Frederiksgaard hendes og Søstrenes Ejendom). En
stor Sorg var det hende, da Fædrenegaarden med
alle dens Minder afbrændte i Pinsen 1857, men paa
Tomterne rejstes en ny Bygning, og i den døde hun
ugift 10. Sept. 1861. -- S. B. har skrevet en Del Digte
og Fortællinger, men mest bekjendt er hun bleven som
dramatisk Forfatterinde. Det er dog ikke saa meget
hendes originale Smaastykker og Operatexter, der
have givet hende et Navn, som frie Bearbejdelser af
fremmede -- navnlig Shakspearske -- Digterværker, der
alle ere benyttede af det kgl. Theater. Man kan imod
disse indvende, at Forfatterinden har taget sig for
store Friheder mod Originalerne, men Bearbejdelserne
vidne om en levende Kjærlighed til Skuepladsen og et
praktisk Blik for, hvad der tager sig ud paa denne.

Erslew, Forf. Lex. S. Beyer, Erindr. vedk. Slægterne
Beyer og Høst, 1862.

<i>Sophus Bauditz.</i>
</chapter>

<chapter name="v. Bibow, Siegwert, 1639-77, Officer">
<b>v. Bibow, Siegwert,</b> 1639-77, Officer, var Søn af
Heiderik v. B. til Westenbrück i Meklenborg og
Sophia v. Oertzen og blev født i Juni 1639. I sin
Ungdom studerede han i Oldenborg, men efter at
have fuldført sine Studier gik han først i dansk
Krigstjeneste og deltog senere i Krigen imod Tyrkerne
1664 blandt Rigsarmeens Tropper under Kurfyrsten af
Bajern og Fyrstbiskoppen af Münster. Efter at have
erhvervet sig Hæder og Krigserfaring vendte han atter
tilbage til Danmark og blev 1675 Oberst og Chef for
2. fynske nationale Infanteriregiment, som den Gang
oprettedes paa Fyn. Selv deltog han imidlertid i
Krigen i Meklenborg s. A. 
og indlagde sig især Berømmelse for sin Tapperhed
under Stormen paa Wismar 13. Dec. Kort efter blev han
for en Tid Kommandant i Nyborg, hvor hans Regiment
imidlertid var blevet dannet, og sluttede sig nu med
dette til Hæren, da den blev samlet ved Lyngby paa
Sjælland før Landgangen ved Raa i Skaane 29. Juni. 
Alt lod til at skulle lykkes for de danske Vaaben dette
første Aar af den Skaanske Fejde, men Fortsættelsen
svarede ikke til Begyndelsen. Strax ved Helsingborgs
Belejring mistede Hæren 3. Juli sin udmærkede General,
Niels Rosenkrantz, der var Chef for Fodgarden eller,
som den den Gang hed, Kongens Livregiment til Fods,
men B., der Dagen efter blev udnævnt til Afdelingens
Chef, vidste i Løbet af Krigen at føre det smukke
Korps til Bedrifter, der høre til den danske
Krigshistories skjønneste. B. blev i Slutningen
af samme Maaned saaret ved Landskrones Belejring
og atter kort før dets Overgivelse saaret i et
Batteri ved Sprængningen af en Tønde Krudt, men han
overtog hurtig sin Kommando igjen og tog 4. Dec. en
berømmelig Del i Slaget ved Lund. Det indviklede
Slag er der ikke her Lejlighed til at skildre i
sin Helhed. B. fægtede hele Dagen med ualmindelig
Tapperhed. Det var Livregimentet, der under hans
Anførsel besejrede og til sidst nedhuggede Oberst
Burghausen og hans finske Dragoner, hvis heltemodige
Kamp dannede en af Slagets vigtigste Episoder. Som
bekjendt endte dette først ved Mørkets Frembrud med
den danske Hærs fuldstændige Tilbagetog, men nu i det
klare Maaneskin leverede B. sin sidste Kamp. Da Carl
XI vilde forfølge den danske Hær for at fuldende
sin Sejr, blev han standset af B.s Livregiment
og Lüttichaus Dragoner, som øst for Walkärra
Kirke havde sluttet sig sammen i en ubevægelig og
urokkelig Firkant. Kongens gjentagne Angreb bleve
hver Gang afslaaede, og da han endelig med forøgede
overlegne Kræfter vilde angribe B. fra alle Sider,
kastede denne sig med forbavsende Hurtighed og dog
i god Orden inden for de høje Kirkegaardsmure, der
vare lige saa vanskelige at storme uden Stiger som
en virkelig Befæstning. Endelig fandt Svenskerne en
Aabning i Muren, men B. havde strax ladet antænde
en Del Bygninger og Huse, der laa ved samme Side
af Muren, og Svenskerne, som her havde Vinden imod
sig, mødte kun Luer og Røg, da de vilde forcere
Brechen. Skjult af Ilden, Røgen og Nattens Mørke
lykkedes det virkelig B. med sin heltemodige lille
Skare at trække sig tilbage ad Vejen til Landskrone
uden at blive forfulgt. Hans udmærkede og behjærtede
Forsvar af Walkärra Kirkegaard, der vakte Fjendens
højeste Beundring, havde standset Svenskernes
Forfølgelse og dækket den danske Hærs Tilbagetog. B.,
der var blevet saaret i Kampen, blev paa Grund af
sin Tapperhed i Slaget udnævnt til Generalmajor og
overtog Gouvernørposten i Landskrone. Livregimentet,
som nu blev kompletteret, og hvis Chef B. vedblev
at være, blev i Maj 1677 indlemmet i den Brigade,
som blev underlagt hans Kommando.

I Krigsraadet var det imidlertid blevet
besluttet at angribe Malmø, som, saa længe det
var i Svenskernes Hænder, i høj Grad svækkede de
danskes Operationer. Belejringen tog sin Begyndelse
8. Juni. B. ledede Belejringsarbejderne paa den
østre Side af Fæstningen, der med stor Udholdenhed
og Tapperhed blev forsvaret af Feltmarskal Grev
Fersen. Da Belejringen derfor trak i Langdrag,
besluttede Christian V en Hovedstorm Natten imellem
25. og 26. Juni. Kl. 1 satte paa det givne Signal
de 3 Stormkolonner sig i Bevægelse. I Spidsen
for Kongens Livregiment angreb B. Forværkerne til
den østre Port og passerede ikke alene Gravene,
men besteg Volden og kastede efter en hidsig Kamp
Besætningen tilbage. Han troede allerede Angrebet
fuldstændig lykket og gav Reserven Ordre til at følge
efter over Stormbroerne. Selv ilede han med sine
Folk efter de vigende Svenskere for at aabne Porten
for sit Rytteri, som han ventede fulgte efter. Men
hans lille Skare var for svag, og da Broerne brast
under den fremrykkende Forstærkning, der druknede
i Hobevis, blev B. afskaaret fra al Forbindelse med
sine og var overladt til sin Skæbne. Han besluttede,
tapper til det sidste, at slaa sig igjennem. Hans
Tropper vare spredte til alle Sider, de fleste
Officerer vare faldne, Svenskerne fattede atter
Mod, samlede sig om deres Kommandant og trængte ind
paa ham. Med Halvpiken i sin Haand forsvarede han
og hans lille Skare sig til det sidste, indtil den
overvældedes og efter en haardnakket Kamp igjen blev
drevet ud over Volden. Stormen paa Malmø var dermed
totalt afslaaet. Nogle af B.s Soldater druknede i
de mudrede Grave, andre bleve spiddede paa de spidse
Palisader, Rygtet fortalte, at ingen af dem kom der
fra med Livet. Saaledes endte B. sit heltemodige Liv;
dødelig saaret i Kampen udaandede han efter et Par
Timers Forløb. Hans Lig blev ført til hans Hjemstavn
i Meklenborg og begravet i Rostock.

A. Varenius, Auf S. v. Bibow, Rostock  1678.

<i>P. F. Rist</i>
</chapter>
<chapter name="Bie, Jacob Christian, --1770--, Forfatter">
<b>Bie, Jacob Christian,</b> --1770--, Forfatter, har erhvervet
et sørgeligt Navn i den danske Litteraturhistorie, og
noget Lyspunkt i denne Mands Liv er det vanskeligt
at finde. Han var født i Throndhjem o. 1738 og
blev Student fra sin Fødebys Skole 1755. Blottet
for alle Subsistensmidler forlod han sit Fødeland
(gid jeg aldrig var kommet uden for Norges Grænser,
sukkede han med rette senere) og maatte i Kjøbenhavn
søge Livsophold ved Pennen. Nogle frække «Originale
danske moralske Fabler» paa Vers udgav han 1765. For
at vinde Prof. Kratzensteins «Imprimatur» brugte
han den List at dedicere Fru Kratzenstein, der var
ham fuldstændig ubekjendt, Bogen ved en indsmigrende
Fortale. Men næppe vare Fablerne udgivne, førend Bogen
blev konfiskeret, da B. i den 6. Fabel «om Bæveren»
havde tilladt sig hensynsløst at kritisere en Sag,
der var afgjort ved kgl. Resolution. Samtidig blev
Forfatteren dømt til at hensættes paa Christiansø;
men han unddrog sig ved Flugten. Efter et Aars
Landflygtighed blev han benaadet. Hans økonomiske
Elendighed blev ved disse Forhold yderligere
forværret, og han maatte bestandig skrive for at
leve. Han kunde rime i alle Genrer. En højst uvittig
«Jacobi Ilias, en Beskrivelse af den store Drikkehelt
Biberius i alexandrinske Vers,» gik Side om Side med
«Tanker over Juleevangelierne og Lidelseshistorien,
i Sange udførte,» samt nye «Moralske Tanker i bunden
Stil». Han var imidlertid bleven gift, og af Medynk
med hans slette Omstændigheder fik han Bestalling
som Prokurator (1768), men misbrugte strax sin
Stilling ved en studs og uforskammet Optræden,
hvorfor han efter kongelig Ordre fik en alvorlig
Irettesættelse og Advarsel. Da saa Struensee ved
Reskript af 14. Sept. 1770 ophævede Censuren, begyndte
den store Syndflod af Trykkefrihedslitteraturen
med et Flyveskrift af B.: «Philopatreias' trende
Anmærkninger, 1. om de dyre Tider og Handelens
Svaghed, 2. om Rettergang, 3. om Gejstlighedens
Indkomster», noget overfladisk Tøjeri, fremsat i
en utaalelig, selvbehagelig Bredde; men stærkest
synes det dog at have ligget ham paa Sinde at komme
Præsterne (saa vel som Klokkerne og Graverne) til
Livs paa Grund af deres formentlig urimelig høje
Indtægter. «Hvor mange Landsbypræster er der ikke»,
siger han, «om hvilke man kan sige med Asaph: Deres
Øjne blive borte for deres Ansigts Fedme.» Skriftet
gjorde overordentlig Opsigt og fremkaldte en hel
Litteratur baade for og imod (jvfr. Bibl. Dan. II,
908 f.); men selv havde han kun ringe Glæde deraf. I
Juli 1769 havde han i Hvidovre Kirke prædiket og
valgt til Text Højsangen 
3, 1: «Jeg ledte om Nætterne i min Seng efter den,
min Sjæl elskede» (Thottske Saml. 4to. 410), og skjønt
han fremlagde Vidnesbyrd for, at Prædikenen af de
tilstedeværende blev hørt med Stilhed og Andagt uden
Latter, kom det dog for Dagen, at han til Slutning
havde bedet for adskillige navngivne offentlige
Fruentimmer i Smaagaderne i Kjøbenhavn; han blev
derfor af Højesteret 1771 dømt til Rasphuset paa 6

Aar; og Aaret efter dømtes han til at have forbrudt
Haand, Ære og Boslod, fordi han havde udfærdiget et
falsk Privilegium med Kongens Underskrift. Han blev
imidlertid benaadet med livsvarig Rasphusstraf, og
fra «det kummerfulde Fængsel» udsendte han nu den
ene poetiske Klagesang efter den anden, snart til
sin «fraværende Melicerte», snart med Bønskrift til
Schack-Rathlou «for at faa udlirket nogle Dukater
til Rejsepenge», snart til «den ædelmodigste Prins
Frederik fra den ulyksalige B.V Ved kgl. Reskript
af 13. Okt. 1775 løslodes han mod at bortsendes til
Guinea og forblive der paa Livstid. Senere kom han
alligevel med Hustru og Børn til Ostindien, hvor
han havde nære Slægtninge, og døde som Lieutenant i
engelsk Tjeneste i Bengalen. Hans Hustrus Navn var
Mette Margrethe B., og en Datter af ham blev som
Enke gift med Kastelspræst, senere Biskop i Viborg
N. E. Øllgaard.

Nyerup, Lit. Lex. Stampes Erklæringer V,  547.

<i>A. Jantzen.</i>
</chapter>

<chapter name="Bie, Lorentz August,</b> 1815-1891, Officer">
<b>Bie, Lorentz August,</b> 1815-1891, Officer. B. er født
24. Jan. 1815 i Fredericia. Hans Fader, Oberst
Lorentz Peter B., døde i 1836 som Bataillonschef ved
fynske Regiment; Moderen, Inger Sophie Magdalene
f. Wedselstoft, var en Datter af Pastor W. i
Raklev. Efter at være bleven Kadet 1831 udnævntes
han fra 1834 til Sekondlieutenant ved 1. Regiment,
men kom i 1842, efter Aaret forud at være bleven
Premierlieutenant, til 12. Bataillon, hvormed han
rykkede ud 1848. Han saaredes i Slaget ved Slesvig og blev 
Kapitajn 1849. I det næste Krigsaar var B. med ved Haderslev, 
Ejstrup, Dons og Vejle og deltog derpaa i Ryes Tilbagetog;
Aaret efter stod han under Oberst Læssøe og deltog
ved Isted i Angrebet paa Grydeskov, ved hvilken
Lejlighed han atter saaredes, uden dog at melde sig
fra Tjenesten. Senere deltog han i Rekognosceringen
mod Stenten Mølle. Under Krigen 1864 blev B. Major og
ansattes ved 15. Regiment, med hvilket han deltog i
Dybbøls Forsvar. I Avg. beordredes han til Tyskland
for at modtage vore hjemvendende 
Krigsfanger, hvornæst han blev Chef for
10. Regiment. Efter at være bleven Oberstlieutenant
i 1866 og Oberst i 1867, ansattes han som Chef
for 27. Bataillon og anvendtes paa Grund af sin
faste Karakter tvende Gange som Lejrkommandant
ved Hald. I 1879 udnævntes han til General og Chef
for 1. sjællandske Brigade og benaadedes i 1881 med
Kommandørkorset af Danebrog af 1. Grad. I 1883 deltog
han i den første Kantonnementsøvelse som Chef for
Østkorpset, men afgik fra Hæren i Jan. 1885 paa Grund
af Alder. -- B. blev i 1840 gift med Caroline Ellberg,
Datter af Grosserer E. i Kjøbenhavn. Han døde 10. April 1891.

Nationaltid. Nr. 2812.

<i>P. N. Nieuwenhuis.</i>
</chapter>

<chapter name="Biehl, Charlotte Dorothea, 1731-88, Skuespilforfatterinde og Oversætterinde">
<b>Biehl, Charlotte Dorothea,</b> 1731-88, 
Skuespilforfatterinde og Oversætterinde. Hun fødtes
2. Juni 1731 i Kjøbenhavn. Hendes Fader var Christian
Æmilius B., Sekretær ved det kgl. Billedhugger og
Bygningsakademi paa Charlottenborg i Kjøbenhavn,
hendes Moder Sophie Hedevig f. Brøer. Hendes Morfader,
Præsident B., var en alvorlig, religiøs Mand,
der ledede sin lille Datterdatters Opdragelse og
Udvikling med Ømhed og Omsorg. Tidlig ytrede hendes
Læselyst sig. Hendes Morfader havde foræret hende
flere religiøse Skrifter samt Holbergs Komedier,
Peder Paars og Danmarks Historie, og hun fejede alt
sit kostbare Dukketøj ud af sit Skab og satte sine
Bøger derind. For at forstaa de græske og latinske
Udtryk hos Holberg tiggede hun Bedstefaderen om at
maatte lære disse Sprog, hvad han til hendes uendelige
Glæde lovede hende.

Efter Morfaderens Død gjorde Faderen alt for at hindre
hende i Tilfredsstillelsen af hendes Læselyst. Men
det hjalp ikke: hun sprættede Foret op paa sine
Skjørter og skjulte Bøgerne deri (man erindre,
at det var de store Fiskebensskjørters Tid); naar
Moderen gik ud af Stuen, kastede hun Synaalen og
satte sig til at læse under Syrammen; ved Vintertid
læste hun paa sit fugtige Kammer til langt ud paa
Natten, eller hun listede sig til smaat Brænde og
læste ved Kakkelovnsluen. -- Aaret 1750 gjorde Epoke
i hendes Liv: franske Skuespillere optraadte paa
Charlottenborg; hun havde fri Entré, hendes Interesse
for Skuespil blev vakt, og hun lærte sig Fransk
for at forstaa Aktørerne. Konferensraad Bornemann,
som hun havde stiftet Bekjendtskab med, lærte hende
Prosodiens Regler, og da hun til hans Tilfredshed
havde oversat Destouches 
«l'Amoureuse», opmuntrede han hende til at
fortsætte med flere Forsøg af samme Art, et Raad,
hun ogsaa tog til Følge. -- Men nu fik hun Lyst til
selv at skrive Skuespil efter Destouches Mønster,
og saaledes fremkom: «Den kjærlige Mand», Komedie
i 5 Akter (1764), «Den kjærlige Datter», der
vandt de skjønne Videnskabers Selskabs Pris 1766,
og «Den forelskede Ven» (1765), der ved sin komiske
Skikkelse v. Pralendorf vakte flere Militæres Mishag
og nødte Forfatterinden til at paakalde Politiets og
Kommandantens Assistance i Theatret. -- Destouche var
Tidens Modedigter, og Sansen for hans Dramer fordrev
en Tid Holberg fra den danske Scene; men medens
han i sit Fødeland Frankrig ved sine moralsk-rørende
Komedier danner en naturlig Modsætning til den franske
slibrige Roman, havde hans Skolar her hjemme intet
saadant Modstykke. C. B.s Skuespil gjorde da ogsaa kun
kortvarig Lykke. Hendes bedste Komedie, «Den listige
Optrækkerske» (1765), kunde ikke vinde Smagsdommeren
Luxdorphs Bifald, fordi den ikke endte med en lærerig
Moral. -- Blivende Værd turde hendes Oversættelser af
Cervantes' «Don Quixote» (1776-77; ny Udg. 1865-69)
og Noveller have, hvortil hun har anvendt Holbergske
Udtryk og Vendinger. -- I vor Tid have hendes udgivne
«Historiske Breve» (Histor. Tidsskr. 3. R. 4. Bd.),
hvori hun fortæller sin Samtids Hofkrønnike,
ligesom hendes Beretning om Regeringsforandringen
14. April 1784 (smstds. 5. Bd.), vakt en vis Opsigt:
hendes Meddelelser ere langt fra paalidelige, men dog
uundværlige i vor historiske Litteratur paa Grund af
flere karakteristiske Oplysninger, som man forgjæves
vil søge andensteds.

C. B. havde i sin Ungdom en ulykkelig Kjærlighed,
hvorfor hun afslog flere Bejleres Tilbud; thi det var
hendes Mening, «at en Kones Pligter vare overmaade
vigtige, og at intet uden inderlig Kjærlighed kunde
gjøre dem behagelige». Hendes sidste Aar vare ikke
forskaanede for Næringssorger, som Kronprinsens
Understøttelse vel kunde lindre, men ikke helt
afhjælpe. At hendes ældre Dage dog ikke bleve hende
endnu ubehageligere, dertil bidrog vistnok ikke lidet
den bekjendte Mæcen Johan Bülows Venskab og smaa
Opmærksomheder. Hun døde 17. Maj 1788.

Trods sine let paaviselige litterære Mangler
er hun dog hin Periodes interessanteste danske
Forfatterindeskikkelse.

Birch, Billedgalleri f. Fruentimmer I, 163 ff. 
Overskou, Den danske Skueplads II. Rønning,
Rationalismens Tidsalder I.

<i>H. Schwanenflügel.</i>
</chapter>
<chapter name="Bielefeldt, Carl Friederich, 1752-1825, Officer">
<b>Bielefeldt, Carl Friederich,</b> 1752-1825, Officer, 
er født 1. Febr. 1752 i Rensborg, Søn af ndfr. nævnte
Oberst S. J. B. I en Alder af 5 Aar blev han
1757 ansat i Artilleriet, 1761 Fyrværker,
1764 Sekondlieutenant, 1773 Premierlieutenant,
1774 Kompagnichef ved sjællandske nationale
Artilleribataillon, men traadte 1776 igjen
ind i Artillerikorpset, blev Kompagnichef og
Generaladjudant. 1788 gik han med et Kompagni,
10. ridende, til Norge, deltog i Felttoget i
Sverige, udmærkede sig der og fik en Souvenir
af Kronprinsen, som i Affæren ved Kvistrum Bro
opholdt sig ved hans Batteri. Han forblev derpaa
i Norge som Major, karakt. i 1788, virkelig 1790,
Oberstlieutenant 1796 og Oberst 1803. Først i 1805
blev han kaldt tilbage til Danmark som Kommandør
for Artillerikorpset og gik som saadan til Armeen
i Holsten. Efter Huths Død blev han i 1806 Chef for
Artillerikorpset. 9. Avg. 1807 fik han Ordre til at
gaa til Kjøbenhavn og være næstkommanderende der. Han
kom der til 13. Avg. efter 19 Aars Fraværelse; men
allerede 16. faldt han med Hesten, slog Hul i Hovedet
og stødte Hoften saaledes, at han i de første Dage
var utjenstdygtig og siden ej kunde ride uden store
Smerter; endnu i Sept. led han stærkt af Følgerne af
Faldet. 10. Sept. maatte han overtage Kommandoen, som
Peymann formedelst Sygdom nedlagde. Da Kronprinsen
kom tilbage, blev han med de andre kommanderende
stillet for en Overkrigskommission. B. fik strax
Husarrest, som midt i 1808 blev forandret til Arrest i
Kastellet. Overkrigskommissionens Dom lød for B. paa,
at han burde have Liv og Ære forbrudt og hans Gods
konfiskeres, men 18. Jan. 1809 formildede Kongen
Dommen til Afsked af Krigstjenesten uden Tilladelse
til at bære Uniform og til indtil videre at blive
inden for Kastellets Volde, men allerede 28. Jan. blev
han fritaget for denne Arrest. Han fik senere Pension
og Charge tilbage og blev i 1815 som General tilsagt
at overvære Frederik VI's Kroning. Kongen erkjendte
altsaa selv, at Skylden for det uheldige Udfald
af Belejringen laa i, at Staten havde forsømt at
sætte Fæstningen i forsvarsmæssig Stand, og ej i
de kommanderendes Forhold. En upartisk Undersøgelse
(Ræder, Krigshistorie 1807-9, I) har ogsaa godtgjort,
at B.s Forhold efter Omstændighederne i det væsentlige
maa kaldes forsvarligt. -- B. var lille af Væxt og af
svag Legemsbeskaffenhed, en dygtig Artilleriofficer,
livlig, interessant og selskabelig. Uagtet han havde
faaet 100000 Rdl. med sin Kone, efterlod han dog ingen
Formue. Han døde 23. Marts 1825. Han var 1782 bleven
gift med Margrethe 
Jensenius, Datter af Læge, Etatsraad Carl J. Hun er
døbt 22. Febr. 1758, blev skilt fra sin Mand og
døde 30.  Okt.  1827.

Thaarup, Fædrenelandsk Nekrolog 1821-26 S. 347. Øst,
Archiv III, 258. VIII, 47. Øst, Materialier t. et
dansk biogr.-lit. Lex. S. 497. C. Dunker, Gamle Dage.

<i>P. C. Bang.</i>

</chapter><chapter name="Bielefeldt, Sigismund Jacob, 1711-76, Officer">

<b>Bielefeldt, Sigismund Jacob,</b> 1711-76, Officer, er
født 11. Nov. 1711 i Holsten, traadte 1727 ind i
Artilleriet der, blev 1733 virkelig Fyrværker, 1739
ved Kjøb af Plads Lieutenant, 1752 karakt. Kapitajn,
1758 Fyrværkerkapitajn, 1760 Kompagnichef, 1762
karakt. Major, deltog i Forarbejderne til den nye
Artilleriplan, ved hvis Indførelse Jan. 1764 han
blev Artillerikommissær i Holsten; samme Aar virkelig
Major, 1767 Oberstlieutenant og 1770 Oberst og Chef
for Artillerikorpset; som saadan døde han 19. Juli
1776. Han var 5. Sept. 1737 bleven gift med Maria
Sophia v. Maas, f. 28. Juni 1717 d. 4. Febr. 1778.

<i>P. C. Bang.</i>

</chapter><chapter name="Bielefeldt, Viggo Emil, f. 1851, Sanger og Komponist">

<b>Bielefeldt, Viggo Emil,</b> f. 1851, Sanger og
Komponist. Viggo B. er født i Kjøbenhavn
16. Okt. 1851. Faderen, Bagermester Heinrich
Hellmuth B., var født i Meklenborg; Moderen,
Charlotte Pauline f. Christensen, var dansk. Allerede
medens han gjennemgik et fuldstændigt Kursus paa
Musikkonservatoriet i Kjøbenhavn 1867-69, lagde man
Mærke til hans smukke Tenorstemme, og fra 2. Marts
1872, da han debuterede som Romancesanger ved en
Kapelsoiré, har han stadig været en af vore mest
benyttede Koncertsangere og har tillige udøvet
en udstrakt Lærervirksomhed som Sanglærer ved
Musikkonservatoriet og ved Hornemans Musikinstitut. I
Okt. 1880 blev han Kantor ved Trinitatis Kirke, fra
hvilket Embede han 1. Okt. 1887 forflyttedes til
samme Stilling ved Holmens Kirke i Kjøbenhavn. Af
hans Kompositioner ere kun faa udkomne, deriblandt
Davids 8. Salme for Mandsstemmer med Blæseorkester;
en Frimurerkantate er endnu Manuskript. 1877 ægtede
han Amalie Elise Friis, Datter af Distriktsdyrlæge
D. F. i Frederikshavn.

H. V. Schytte, Musiklex.

<i>S. A. E. Hagen.</i>

</chapter><chapter name="Bielke, s. Bjelke.">

<b>Bielke,</b> s. Bjelke.

</chapter><chapter name="Biellart, Johan Ludvig Maximilian, 1724-98, Officer">

<b>Biellart, Johan Ludvig Maximilian,</b> 1724-98, Officer. 
B. var Søn af den ved Oberst Eickstedts
hvervede, senere ved Marineregimentet ansatte
Kapitajn Carl Frederik Vilhelm B., der afskedigedes
i 1728. B. udnævntes til Værkbase réformé ved den 
holstenske Fortifikationsetat 1740. Samme Aar
indtraadte han som Kadet i Landkadetkompagniet, blev
1743 Kadetkorporal og 1746 Kadetsergent. Han ansattes
dernæst 1747 som Sekondlieutenant ved falsterske
hvervede Infanteriregiment, blev i 1754 karakt.
og i 1756 virkelig Premierlieutenant, men erholdt
1757 Afsked og Bestalling som Ingeniørkapitajn,
hvorefter han bivaanede Krigsoperationerne i Tyskland
(Syvaarskrigen) 1757-62. 1762 udnævntes han til
Ingeniørmajor med Rang som Majorer af Garden og
ansattes som Feltingeniør under Feltmarskal Grev
Saint-Germain ved den danske Hærs Mobilisering
i Anledning af de truende Udsigter til Krig med
Rusland. Han ansattes i 1764 som Kommandant i
Kongsvinger, hvilken Stilling han beklædte til sin
Død. Medens han fungerede som saadan, forfremmedes
han i 1772 til Oberst af Infanteriet, i 1780 til
Generalmajor -- som hvilken han dog først erholdt Gage
i 1790 -- og i 1795 til Generallieutenant med den
ham forbeholdte Anciennitet af 23. Okt. 1789. Han
blev 31. Juli 1790 Ridder af Danebrog. B. døde paa
Kongsvinger Natten mellem 7. og 8. Okt. 1798. Af
Skiftepapirerne i hans Bo fremgaar, at han er død
ugift eller i ethvert Fald som barnløs Enkemand.

<i>V. E. Tychsen.</i>
</chapter>

<chapter name="Bierfreund, Lorenz, 1817-1891, Bankdirektør">
<b>Bierfreund, Lorenz,</b> 1817-1891, Bankdirektør, Søn
af daværende Kapitajn ved Kastelsjægerne, senere
Borgmester i Holbæk og Nyborg Frederik Ludvig
B. og Wilhelmine f. Eisen, er født i Kjøbenhavn
2. Dec. 1817. Strax efter Konfirmationen kom han til
Søs; men det ensformige Liv om Bord tiltalte ikke
hans livlige og foretagsomme Natur. Han blev da
sat i Handelslære i Holbæk, fik efter endt Læretid
Ansættelse først i Altona, senere i Hull, indtil
han i 1843 etablerede sig i Nyborg under lovende
Udsigter. Begivenheder, hvorover han ikke var Herre,
medførte i 1845 hans Fallit, men bleve saa ogsaa
Anledning til, at han førtes ind i en Virksomhed,
der har været af stor almen Betydning, især for Fyn og
dens Hovedstad. -- B. er Stifter af Fyns Diskontokasse
(1846), det ældste private Bankinstitut i Danmark,
hvor han fra Begyndelsen virkede som Bogholder, indtil
han under Handelskrisen i 1857 overtog Posten som
ledende Direktør. I Mellemtiden havde han, trods smaa
Indtægter, betalt sine Kreditorer ogsaa den Halvdel af
sin Gjæld, der var blevet ham eftergivet ved Akkord
efter hans Fallit. Han er end videre Medstifter af
og Formand for Kreditforeningen af Grundejere i Fyns
Stift. -- Som Formand for Odense 
Handelsforening, der i 1862 afløste det gamle
Kjøbmandslav, tilkommer der ham en ikke ringe Del af
Æren for Foreningens Fortjenester af Fyns Mejerivæsen
og Uddybningen af Odense Kanal med efterfølgende
Etablering af regelmæssig Dampskibsfart paa England,
ligesom det ogsaa er fra denne Forening, at Stødet
(i 1878) udgik til Etableringen af den ugentlige
kjøbenhavnske Smørnotering og (i 1883) til den
Samvirken mellem Handelsforeningerne i Provinserne
og Grosserersocietetets Komité i Kjøbenhavn, der
finder sit Udtryk i Handelsmøderne. -- B. stod
i Spidsen for den fynske Industriudstilling i
1858, som i Forbindelse med det samtidig afholdte
Industrimøde blev Anledning til Oprettelsen af Fyns
Industriforening, der senere under hans Formandsskab
smeltede sammen med Odense Haandværkerforening,
og han var Sjælen i den Bevægelse, som skaffede
Fyn Nyborg-Strib Banen længe før paatænkt efter
den oprindelige Plan for Anlægget af de jysk-fynske
Statsbaner. Ogsaa i Tilvejebringelsen af den sydfynske
Bane har han taget virksom Del. -- Af Byraadet var han
Medlem fra 1860-72 og øvede her ved sit større Syn paa
de kommunale Forhold en betydelig Indflydelse. Ham
skyldes saaledes væsentlig Grundlaget for Byens
nuværende fortræffelige Fattigvæsen. -- I 1856 anlagde
han et Damp-Bomuldsvæveri, der nu bestyres af hans
Sønner. -- B. blev i 1848 gift med Rasmine Jensen,
Datter af Kjøbmand og Stadshauptmand P. E. J. i
Nyborg. Han døde 27. Juni 1891.

<i>C. Salmonsen.</i>

</chapter><chapter name="Biering, s. Bjering.">

<b>Biering,</b> s. Bjering.

</chapter><chapter name="Biermann, Conrad,</b> s. Ehrenschild.">

<b>Biermann, Conrad,</b> s. Ehrenschild.

</chapter><chapter name="Biernatzki, Johann Christoph, 1795-1840, Præst, Forfatter">

<b>Biernatzki, Johann Christoph,</b> 1795-1840, Præst, Forfatter, 
Søn af en Gjæstgiver i Elmshorn i Holsten,
født 17. Okt. 1795. Som Barn var han sygelig,
koparret og forknyt; han kom først sent paa Gymnasiet
i Altona og gik der fra til Universiteterne i Jena,
Halle og Kiel for at studere Theologi. I Aaret 1821
tog han theologisk Embedsexamen, men da han ikke fik
første Karakter, opgav han Haabet om et godt Kald
og modtog en Ansættelse som Præst og Skolelærer paa
Nordstrandischmoor, en lille Hallig med 9 Huse og
et halvt Hundrede Beboere. I 1825 gik en Stormflod
hen over Halligen og jævnede alt med Jorden, saa at
Præsten mistede alt undtagen Hustru og Barn, og af
Kirkens Ejendele reddedes kun en gammel Alterkalk
fra 1459, som senere fandtes i en Fordybning
(Oldn. Musæum). Fra Halligen forflyttedes 
B. til Frederiksstad, hvor han endnu samme Aar
udgav sit første litterære Arbejde: «Der Glaube,
religiöses Lehrgedicht», til Fordel for sine tidligere
Sognebørn. Senere udgav han, foruden en Del religiøse
Smaaskrifter og Digte, et Par Noveller og et Par
større Romaner, alle med religiøs og belærende Tendens
og med et let pietistisk Anstrøg, men alle aandende
inderlig Tro og Gudhengivenhed. Hans største og mest
bekjendte Arbejde er Romanen «Die Hallig» (1836), som
til Dels skildrer hans egne Oplevelser paa den lille,
ensomme Ø og den Stormflod, som overgik den; den
er udkommen i 4 Oplag og oversat paa flere Sprog. I
Aaret 1840, da B. netop var bleven befordret til et
godt Kald i Holsten, døde han af en smertelig Sygdom
11. Maj, endnu før han havde tiltraadt Embedet. Hans
samlede Værker udkom i 8 Bind i Altona 1844, Leipzig
1850.

Alberti, Schlesw.-Holst.-Lauenb. Schriftsteller-Lex. 
Brümmer, Deutsches Dichterlex.

<i>C. A. Nissen.</i>
</chapter>

<chapter name="Bild, Evert, --1567, Rigsraad og Admiral">
<b>Bild, Evert,</b> --1567, Rigsraad og Admiral, var en
Søn af efterfølgende Niels (Evertsen) B. E. B. var
Lensmand paa Aakjær i Jylland 1548-53, da han blev
Befalingsmand paa Stenviksholms Slot (Throndhjems
Len). 1559 var han tilsagt til Kong Frederik II's
Kroning og fik s. A. Helgesæter til Avlsgaard under
sit Len, maaske i Erstatning for Provstiet i Romsdal,
som han havde haft indtil dette Aar, ligesom han
ogsaa forlenedes med Herrested Birk i Fyn. Den
førstnævnte Begunstigelse bragte ham imidlertid i
et skjævt Forhold til Superintendenten Hans Gaas,
der tidligere havde haft Klosteret. Medens han var
Lensmand paa Stenviksholm, udbrød den nordiske
Syvaarskrig, hvorunder Svenskerne om Høsten 1563
gjorde et Indfald i Jæmteland og indtoge samme,
hvorfor E. B. opbød Almuen i sit Len og drog ind i
Jæmteland, hvorfra han fordrev Svenskerne, og hvor han
efterlod 2 Fænniker Knægte under Tønne Abildgaard til
Landets Beskyttelse. Efter Jæmternes Begjæring forlod
dog denne Besætning snart igjen Lenet, som de selv
lovede at ville forsvare; men Svenskerne vendte nu
forstærkede tilbage i Febr. 1564, og inden E. B. atter
med et tilstrækkeligt Mandskab, blandt hvilket derhos
Blodsot grasserede, kunde naa frem, var det indtaget,
og han maatte nu, forfulgt af de svenskes Anfører,
Franskmanden Claude Collart, trække sig tilbage
til Stenviksholm, som han imidlertid paa Grund af
Vandmangel ikke kunde holde, men maatte overgive
3. Marts, samme 
Dag, som ogsaa Throndhjem maatte opgives. Han drog
nu paa sit eget Skib til Bergen, hvor han hvervede
Krigsfolk, og kom tilbage til Throndhjem samtidig med
det Folk, som Befalingsmanden paa Bergenhus, Erik
Rosenkrantz, sendte der hen under Anførsel af Erik
Nielsen Munk til Hjørne. Throndhjem og Stenviksholm
bleve nu atter indtagne, og Claude Collart maatte
overgive sig og førtes til Danmark. E. B. fik dog
ikke Throndhjems Len tilbage, der overdroges Herluf
Skave, som var bleven sendt til Norge med Hjælp mod
de svenske. 1565 deltog E. B. i Krigen i Sverige
og blev 20. Okt. saaret i Slaget ved Svarteraa;
1566 blev han forlenet med Odense Gaard, St. Hans
Kloster og Næsbyhoved, ligesom han i 1567 fik Stege
med Møen, da han udnævntes til øverste Admiral. Kort
før han skulde gaa ud i Østersøen for at beskytte
de danske Handelsskibe mod den svenske Flaade,
døde han i Kastrup paa Amager i Avg. 1567. Han
var før sin Død bleven Rigsraad. Hans Enke, Fru
Vibeke Clausdatter Podebusk, levede til 1596 og har
efterladt en Slægtebog og en dansk Krønnike fra 1464
til 1573. Med deres Søn Niels B. uddøde Slægten 1622.

Resen, Frederik II's Krøn. S. 126 ff. Danske
Herregaarde XI: Ravnholt. Saml. t. d. norske Folks
Sprog og Hist. I. Norske Mag. I. Danske Mag. VI.

<i>H. J. Huitfeldt-Kaas.</i>
</chapter>

<chapter name="Bild, Niels,</b> --1540, til Ravnholt, Rigsraad">
<b>Bild, Niels,</b> --1540, til Ravnholt, Rigsraad, Søn
af Evert B. til Ravnholt og Kirsten Johansdatter
Skinkel. Hovedgaarden Ravnholt har han samlet paa én
Haand. Faderen ejede kun Halvparten, af hvilken N. B.s
to Søstre ved Skiftet fik hver sin Fjerdepart. Først
afkjøbte han 1509 sin Farsøsters Datter, Jomfru Gese
Brockenhuus, hendes Fjerdepart i Ravnholt, og 1530
udkjøbte han sin Søster Anne af Ravnholt. Denne
sidste Handel blev efter hans Død kjendt ugyldig
ved Kongens Retterting, og Annes Part gik paa ny til
Deling med Søsteren Margrethes Sønner, Jacob og Claus
Brockenhuus. N. B. var 1507-14 Lensmand paa Baahus,
en særdeles vigtig og meget betroet Post. Han deltog
jævnlig i Kampene med Svenskerne og Lybekkerne,
erobrede saaledes 1507 et Skib fra Rostock med meget
Gods, som tilhørte Borgerne i Lødese, ligesom det var
under hans Bestyrelse, at Kong Christians Fjende,
Biskop Carl af Hammer, sad fængslet paa Baahus
Slot. 1514-17 var han Lensmand paa Nyborg, og 1519
blev han forlenet med Herrested Birk. Frederik I
udnævnte ham 1523 til Rigsraad, og han var en af de 19
fynske Adelsmænd, som 1534 forseglede Hyldingsbrevet
til Kong Christian III i Hjallese. Han var gift 
med Berete Eggertsdatter Ulfeldt, som 1543 var
Dronning Dorotheas Hofmesterinde og døde 1555 paa
Nyborg Slot. N. B. døde selv 1. Juni 1540 paa Ravnholt
og ligger med sin Hustru begravet i Herrested Kirke,
hvor endnu deres Ligstene findes.

Danske Herregaarde XI: Ravnholt. Danmarks Adels
Aarbog  1888, S. 22.

<i>Mollerup.</i>
</chapter>

<chapter name="Bild, Niels, 1553-1622">
<b>Bild, Niels,</b> 1553-1622, var en Søn af ovennævnte
Evert B. til Ravnholt, hvilken Gaard N. B. ogsaa
ejede. 1574 blev han Hofsinde, men fratraadte atter
denne Stilling 1578. Siden havde han flere betydelige
Forleninger, nemlig Bergenhus 1586-89, Gulland 1591-95
og Laholm 1595-97. Siden levede han paa sine fynske
Gaarde uden at beklæde nogen offentlig Stilling
og døde 6. Febr. 1622. Han blev 26. Okt. 1582 gift
med Margrethe Urne (f. 23. Nov. 1547 paa Rygaard,
d. 4. Febr. 1620 i Odense), med hvem han fik Rygaard;
hun skjænkede ham 4 Døtre. Med N. B. uddøde den gamle
Adelsslægt Bild paa Mandssiden.

Danmarks Adels Aarbog 1888, S. 70 f.

<i>Thiset.</>
</chapter>

<chapter name="Bild, Niels Olufsen, --1300--, Drost">
<b>Bild, Niels Olufsen,</b> --1300--, Drost. I den talrige
Række af mægtige og ansete Stormænds Navne, som vort
Fædrelands Historie i det 14. Aarhundrede fremviser,
indtager det ovennævnte Navn en fremragende Plads. Om
dets Bærers Herkomst og Slægtskabsforhold er ikke
meget at berette. Huitfeldt vil vide, at han hørte
hjemme i Skaane og her havde stor Slægt, men da han
ikke blot førte den jysk-fynske Slægt Bild eller
Strangesens Vaaben, men ogsaa allerede i samtidige
Dokumenter benævnes Biler, Bille, Billier, Bilre
osv., har han rimeligvis hørt til denne Slægt. Han
var da ogsaa knyttet baade til Jylland og Fyn,
thi han ejede Hovedgaarden Elkjær i Vendsyssel, og
i Fyn var hans Broder Johannes Biskop. Her nævnes
ogsaa Hr. N. O. selv første Gang, i det han 1288
med flere andre fynske adelige funderede et Kapel
i Svendborg. 1297 var han Kong Erik Menveds Drost
og beklædte nu dette Embede, Landets højeste, indtil
1318, dog maaske med nogle Afbrydelser, thi ikke blot
nævnes han 1303 uden nogen Embedstitel, men 1304-6
kaldes han Kongens Kammermester, og 1314 og 1317 var
han Marsk. Som hørende til Kongens nærmeste Omgivelser
findes hans Navn i en stor Del af Datidens historiske
Aktstykker, og han var en trofast Tilhænger af Kong
Erik Menved. I Aaret 1309 var han Kongens Høvedsmand
i Rostock og 1311 Befalingsmand paa den af Kongen
her anlagte Fæstning 
Danskeborg, men her fra blev han fordreven af Rostockerne,
og 1313 kæmpede han ligeledes uheldig mod de oprørske
Bønder i Jylland, hvorimod han 2 Aar senere tilføjede
dem et afgjørende Nederlag. I de over Bønderne
afsagte Domme nævnes hans Navn blandt de fornemste
Dommeres. Hidtil havde han bevaret Kongens Tillid,
han havde 1313 faaet Landet Wustrow i Meklenborg
i Forlening, og 1317 var han atter Lensmand paa
Danskeborg og paa Warnemünde; men da han 1318 blev
sendt imod Kongens oprørske Broder Hertug Christoffer
og efter at have indtaget Hertugens Slotte Laholm
og Falkenberg lod disses Besætninger drage bort,
synes hans Fjender og Misundere at have benyttet
sig heraf til at berøve ham Kongens Gunst. Han
maatte nedlægge sit Drostembede og fraskrive sig
alt sit Gods i Danmark og Tyskland, men beholdt dog
mod Kongens Vilje flere af de Fæstninger, som han
havde i Forlening. Da begge sagtens ønskede Forlig,
kom et saadant meget hurtig i Stand ved Mægling af
Biskop Herman af Schwerin, og efter at N. O. havde
gjort Kongen Regnskab for de Indtægter og Udgifter,
han havde haft for Kongen, fik han af denne Pantebrev
paa Warnemiinde, Danskeborg, Stege og Glambæk som
Sikkerhed for sit meget betydelige Tilgodehavende
hos Kongen. Aaret efter døde Kong Erik, og Hertug
Christoffer besteg nu Tronen. Han havde selvfølgelig
ikke forglemt, at N. O. havde indtaget hans Slotte,
og han satte derfor igjennem, at denne blev undtaget
fra den almindelige Tilgivelse, som han ved sin
Haandfæstning forpligtede sig til at vise sine
tidligere Modstandere. N. O. maatte derfor foreløbig
opgive at vende tilbage til sit Fødeland og tog fast
Bopæl i Nordtyskland. Her indtog han imidlertid
ved sine store Pantebesiddelser og Ejendomme --
han havde bl. a. 1319 tillige med Hr. Wedege
v. Wedel kjøbt Slottet, Byen og Landet Schievelbein
i Pommern af Markgrev Valdemar -- og ved sine talrige
Forbindelser i Danmark en saa mægtig Stilling, at man
har sammenlignet hans Forhold til hans Fædreland med
en uafhængig fremmed Fyrstes, skjønt han officielt kun
var en af Hertug Henrik af Meklenborgs Vasaller. De
urolige Forhold i Danmark gave ham dog snart Lejlighed
til Indblanding. Da hans Herre, Hertug Henrik, 1321
paa Baahus sluttede et mod Danmark fjendtligt Forbund
med den svenske Enkehertuginde Ingeborg, var N. O. en
af Hertugens Forlovere, og Aaret efter gjorde han paa
egen Haand aabenlyst fælles Sag med Enkehertugindens
Yndling, den bekjendte Hr. Knud Porse. I Forening
gjorde de Indfald i Skaane, men bleve dog
atter udjagne af Kong Christoffers Marsk, Hr. Peder
Vendelbo. Kort efter maa N. O. være død, thi hans
Navn forekommer ikke oftere; derimod nævnes 1338
en Søn af ham, der førte Faderens Embedstitel som
Tilnavn og kaldte sig Matthæus Drost; men alt, hvad
der vides om ham, er, at han da gav Gods til Kirken
i Schievelbein.

Danmarks Adels Aarbog  1888, S. 72 f.

<i>Thiset.</i>

</chapter><chapter name="Bild, Peder, --o.1566, til Sonnerup">

<b>Bild, Peder,</b> --o.1566, til Sonnerup, Søn af
ovfr. nævnte Niels B. til Ravnholt (d. 1540), var
1548 og 49 kongelig Hofsinde og sad 1554-57 som
Lensmand paa Riberhus og 1557-59 som Lensmand
paa Odensegaard. Desuden havde han betydelige
Forleninger i Norge, Bratsberg, Skien og Gjemsø
Kloster og er sandsynligvis død her i Begyndelsen
af Aaret 1566. Han var en dygtig Embedsmand,
men har ikke spillet nogen politisk Rolle. Hans
Hustru var Dorthe Christoffersdatter Ravensberg.

<i>Mollerup.</i>

</chapter><chapter name="Bild, Preben, 1536-1602, til Aggersborg, Lindholm og Lundegaard">

<b>Bild, Preben,</b> 1536-1602, til Aggersborg, Lindholm og Lundegaard 
blev født paa Stenviksholm i Norge
22. Febr. 1556 og var en Søn af ovennævnte Evert
B. Efter Faderens Død kom han i Huset hos sin
Morbroder, Mourits Podebusk til Kjørup, der 1571
sendte ham til Hove, hvor han tjente til 1578,
da han drog udenlands og tog Tjeneste med 12 Heste
i den nederlandske Krig. Efter endt Kampagne begav
han sig til Kurfyrst August af Sachsen, ved hvis Hof
han tjente de følgende 3 Aar. 1581 kom han hjem og
blev strax ansat som Hofsinde; 1588 forlenedes han
med Nordfjord Len i Norge og Aaret efter med Lister
Len, som han beholdt til sin Død. Fra 1590-93 var
P. B. Hofmarskal hos Prinsen (Christian IV), og ved
sin Fratrædelse fra dette Embede blev han forlenet
med Vinstrup i Sjælland; dette Len ombyttede han
1597 med Hindsgavl, som han beholdt til 1. Maj
1602, da han blev forlenet med Lundenæs, hvor han
imidlertid allerede døde 19. Juni 1602. P. B. havde
25. Febr. 1593 paa Kjøbenhavns Slot ægtet en Datter
af Erik Kaas til Lindbjærggaard, Anne K., der da var
i Enkedronningens Jomfrukammer. Hun overlevede ham
i mange Aar, thi endnu 1642 var hun i Live.

Bricka og Gjellerup, Den danske Adel i det 16. og 17. Aarh. I, 397 ff. 
Danmarks Adels Aarbog 1887, S. 71.

<i>Thiset.</i>

</chapter><chapter name="Bilde, s. Bille.">

<b>Bilde,</b> s. Bille.
</chapter>
<chapter name="Bildsøe, Poul Matthias, 1710-77, Biskop">
<b>Bildsøe, Poul Matthias,</b> 1710-77, Biskop. Han blev
født 15. Febr. 1710 i Kjættinge paa Laaland, hvor hans
Fader, Laurids B., var Præst; hans Moder, Anna Sophie
f. Lund, var en Præstedatter fra Falster. I Aaret
1726 blev han Student, og da han 1730 havde taget
theologisk Examen, blev han, trods sin Ungdom, Rektor
i Svendborg. 1736 blev han kaldet til Sognepræst
for Thorkildstrup og Lillebrænde paa Falster,
men allerede 2 Aar efter blev han forflyttet til
Hovedstaden. Der virkede han i 26 Aar som Sognepræst
ved 4 forskjellige Kirker: Garnisonskirken (til
1754), Helliggejstes Kirke (til 1757), Nicolai Kirke
(til 1759) og Holmens Kirke (til 1764). I Aaret 1752
vandt han den theologiske Doktorgrad for en Afhandling
om Brevet til Philemon. I 1764 blev han udnævnt til
Biskop i Aarhus, og dette Embede beholdt han til sin
Død (27. Juli 1777). Foruden nogle mindre exegetiske
Arbejder har han kun udgivet enkelte Prædikener, men
flere af hans Prædiken-Dispositioner bleve indrykkede
i den kjøbenhavnske Adresseavis. B. var 4 Gange gift:
1. 1737 med Marie Christiane Ernst (d. 1738), Datter af
Kjøbmand og Raadmand E. i Svendborg; 2. 1739 med Anne
Marie Fjeldsted (d. 1756), Datter af Justitsraad og
Stads-hauptmand Michael F. i Kjøbenhavn; 3. 1757 med
Elisabeth Sophie Hagerup (d. 1773), Datter af Biskop
Eiler H. i Throndhjem; 4. 1775 med Sophie Elisabeth
Nørkencrone, Datter af Generalmajor N.

G. Stauning, Epistola ad Clerum Dioecesis Arhusiensis 
(Sorø 1777). Lærde Efterretninger 1778, Nr. 14. 
Hertel, Beskrivelse over Aarhus Domkirke II, 1, 86 f. 
Barfod, Den falsterske Gejstligheds Personalhist. II, 185 f.

<i>Fr. Nielsen.</i>
</chapter>

<chapter name="Bildt, Daniel Knudsen, 1602-51, til Morland">
<b>Bildt, Daniel Knudsen,</b> 1602-51, til Morland. Han var
en Søn af Knud Danielsen B. til Morland, Lungegaard
osv. (d.f o. 1604) og Fru Sidsel Romelsdatter Bruun (d.
o. 1634) og blev født paa Morland 12. April 1602. I
1616 sendtes han med Præceptor til Udlandet; over
Strasburg drog han til Paris og der fra til Bourges,
hvor han tilbragte Vinteren sammen med Statholder
Enevold Kruses Sønner. Derpaa besøgte han Schweits
og kom 1619 igjen hjem over Strasburg. 1625 blev
han Sekretær i det kgl. Kancelli, hvor han tjente
i 4 Aar. I 1628 anvendtes han i en betroet Sendelse
til Norge, og efter at han havde taget Bopæl i Baahus
Len, blev han oftere benyttet i Slotsloven paa Baahus
og i kgl. Kommissioner, ved Skifter, Værgemaal og
lign., ligesom han ogsaa ved Mageskifter samt Salg af
Egetømmer og Skibe traadte i direkte Forhandling med
Kronen; i 1648 erhvervede han af denne jus patronatus
til sin Sognekirke Morland. 1639 erholdt han et 
Kannikedømme i Oslo, hvorpaa han allerede i 1635
havde faaet Løfte. 1641 blev han Oberstlieutenant ved
baahusiske Regiment, fra hvilken Stilling han igjen
efter Ansøgning dimitteredes 1644 med Bevidnelse
af Kongens Naade, og blev s. A. Krigskommissær,
i hvilken Stilling han roses for sin «Flittighed»
og erholdt Løfte om en Forlening, der ogsaa blev
ham til Del, i det han 1648 erholdt Bakke Kloster
ved Throndhjem. D. B. ejede et temmelig betydeligt
Jordegods, i det han foruden Arvegodset Morland
paa Ordost, der hidrørte fra hans Farmoders Fader
Hr. Vincents Lunge, desuden ejede Vrem i Kville Sogn,
Kaarød paa Ordost, som han kjøbte T633, og derhos
besad Pantegodserne Strøm og Rødstorp fra Familien
Dalpil; 1626 solgte han sin Fædrenegaard Abildgaard
i Jylland. Han blev 5. Sept. 1630 paa Elmgaard i
Smaalenene gift med Kansler Jens Bielkes ældste Datter
Dorothea B. (f. 25. Nov. 1612 d. 24. Febr. 1674), der
efter D. B.s Død, som indtraf paa Morland 22. Juni
1651, blev gift med den svenske Oberstlieutenant
Gabriel Rosenskold. D. B. er Stamfader til den i
Sverige endnu levende Slægt af dette Navn.

H. Stockfleth, Ligpræd. ov. D. B., 1652. 
Saml. t. d. norske Folks Sprog og Hist., især
II, 558 f. Danmarks Adels Aarbog 1887, S. 74.

<i>H. J. Huitfeldt-Kaas.</i>
</chapter>

<chapter name="Bille, Anders, 1477-1555, til Søholm">
<b>Bille, Anders,</b> 1477-1555, til Søholm, var født 4. April 
1477 som en af de 8 Fættere af Bille-Slægten, som paa 
Reformationstiden til sidst samtidig havde Sæde i Rigsraadet, 
var en Søn af Bent B. til Egede og Ermegaard Frille til
Søholm. Allerede 1502 var han under den unge Hertug
Christians Tog i Vestergøtland Anfører for Skytset
(Arkelimester), men kom i en ubehagelig Strid med sin
Teltkammerat, den tapre Otte Rud, der beskyldte ham
for under et natligt Overfald af Fjenden fejt at have
ladet ham i Stikken. Først 1506 lykkedes det Kong
Hans at mægle et Forlig, i det A. B. godtgjorde,
at han kun havde forladt sin Teltkammerat for at
ile til sin Plads ved Skytset. 1505 fik han derpaa
Stege Slot med Møen i Pant og udmærkede sig her
i Aaret 1510 i høj Grad ved Steges tapre Forsvar
mod Lybekkerne. Imidlertid havde han allerede 1508
paadraget sig en meget alvorlig Sag, i det han
i Hidsighed paa Helsingborg Slot «kom for Skade
og ihjelslog» en skaansk Adelsmand, Niels Hack
til Hækkebjærg, og det tilmed i sin Stilling som
Fodermarsk hos Kong Hans, paa en Tid, da baade Kongen
og Ærkebispen vare tilstede. Med Kirken fik han dog
snart Udsoning efter som bandlyst at have maattet
staa aabenbart Skrifte, 
Kongens Naade fik han først efter et Par Aars
Forløb paa Forbøn af Kongens Datter Elisabeth og
dennes Ægtefælle, Kurfyrst Joachim af Brandenborg;
Udsoningen med den dræbtes Slægtninger opnaaede han
først 1513 ved en umaadelig Bøde, hvis Afbetaling
tyngede paa ham i en lang Aarrække.

Ved Christian IT s Kroning blev A. B. slaaet til
Ridder. Til denne Konge synes A. B. at have staaet i
et bedre Forhold end flere af hans Slægtninger, ja det
synes endogsaa, at han hen imod Slutningen af hans
Regeringstid er bleven optagen i Rigsraadet. Atter
blev imidlertid Møen udplyndret af Lybekkerne. Som
Erstatning for de Tab, A. B. herved havde lidt,
søgte han at faa Stævns Herred, hvori Søholm ligger,
i Pant, men fik Afslag. Dagen efter forlod Christian
II sine Riger; A. B. sluttede sig nu til Frederik I,
fik strax Stævns Herred i Pant, hvor Bønderne dog,
ligesom paa andre Steder paa Sjælland, rejste sig mod
den nye Regering, men bleve haardt straffede af Johan
Rantzau og A. B., der var indsat til Statholder i
Sjælland. De glemte det ikke, lige saa lidt som Stege
Borgere, der allerede tidlig i Frederik I's Tid ytrede
Misfornøjelse med A. B. og den nye Regering. For
øvrigt indtog A. B. en meget betydelig Stilling i
Rigsraadet i Frederik I's Tid. Især brugtes han til
Sendelser, hvortil der udfordredes en vis Snuhed
og Bøjelighed. Han deltog saaledes i Mødet i Malmø
mellem Frederik I og Gustav Vasa; senere sendtes
han til Gulland for at franarre Søren Norby Visborg,
men fandt i Hr. Søren sin Overmand baade i Snuhed og
navnlig i Karakterfasthed, og da endelig Christian
II under Lejde førtes fra Norge til Kjøbenhavn, var
det A. B. tillige med Rigsmarsken Hr. Tyge Krabbe,
der førte de uhyggelige Forhandlinger i Helliggejstes
Kirke med de lybske og svenske Udsendinger, hvor man
besluttede paa bedste Maade at slippe fra Lejdet og
at beholde Kongen i Forvaring. Det var til A. B., at
det betroedes at føre de pinlige Forhandlinger om Bord
paa Christian II's Skib, hvori man under forskjellige
Paaskud nægtede denne at komme i Land. Han blev
ogsaa en af de 8 danske og holstenske Raader, til
hvem Opsynet med den fangne Konge betroedes.

Til Løn for sine Fortjenester af Riget var
A. B. allerede 1530 paa Livstid bleven forlenet med
det rige Dalby Kloster i Skaane. Han var desuden
ved Frederik I's Død 1533 øverste Befalingsmand i
Sjælland. Som hele Bille-Slægten var han udpræget
katholsk, og tillige med sine Slægtninge tog han
ivrig Del i den katholske
Reaktion, som udbrød efter Kongens Død. Det var
Meningen at sætte den unge Hertug Hans paa Tronen med
Forbigaaelse af den ældre Søn, den lutherske Hertug
Christian. Derfor blev Kongevalget udsat et Aar,
og at Bille-Slægten med Sikkerhed ventede at kunne
sætte Hertug Hans' Valg igjennem i Sommeren 1534,
derom har man sikre Vidnesbyrd. Det var ogsaa til
A. B., at Hertug Albrecht af Meklenborg henvendte sig
for at formaa Danmark til at tiltræde et paatænkt
hemmeligt katholsk Forbund mod Protestantismen,
«da I saa mandeligen og strængeligen handler mod
de lutherske og andre Sekter». Men da landede Grev
Christoffer af Oldenborg pludselig paa Sjælland!

A. B. var i det Øjeblik paa Stege; her fra saa han
den lybske Flaade komme; men frygtende et lybsk
Angreb paa Møen, noget, han af Erfaring kjendte
saa godt, tøvede han et Par Dage i Stege for at
sørge for Borgens Sikkerhed, inden han ilede til
Kjøbenhavn som øverste Befalingsmand, Men han traf
allerede Grev Christoffer ved Kjøge og maatte da tage
Tilflugt til sin Gaard Søholm i Stævns. Beskudt af
Greven maatte Søholm snart overgive sig, og imidlertid
havde Borgerne, til Dels ved Forræderi af de Mænd, til
hvem A. B. havde betroet Befalingen i sin Fraværelse,
overrumplet Stegehus, fanget A. B.s Datter og flere
Adelsfolk, fuldstændig udplyndret og derpaa nedrevet
Borgen; Halvdelen af Byttet forærede de derpaa Grev
Christoffer.

A. B. var dog ikke den Mand, der skulde paatage sig
en Krigsfanges Trængsler. Tvært imod sluttede han
med sin sædvanlige Bøjelighed Forlig med Greven,
fik dennes Part af Byttet tilbage, svor ham Troskab
paa Christian II's Vegne, blev hans vigtigste Raad og
Minister og forlenedes med Vordingborg som Erstatning
for Stege. Til Dels paa hans Opfordring fulgte den
sjællandske og Skaanske Adel Exemplet.

Den fremtrædende Stilling, A. B. indtog i Grev
Christoffers Raad, hindrede dog ikke, at han, da
den demokratiske Folkebevægelse i Jan. 1535 voxede
Greven over Hovedet, og da man frygtede for, at
den sjællandske Adel ligesom den Skaanske atter
skulde falde fra, blev fængslet af Kjøbenhavns
Borgere. Søholm blev mod Grevens Tilsagn fuldstændig
udplyndret, saa at A. B., som han selv udtrykker sig,
kun havde «blotteste Jorden» tilbage. Efter i nogen
Tid at have siddet snart i friere, snart i strængere
Varetægt i Kjøbenhavn og Malmø, blev han i Jan. 1536
tillige med en Del andre Rigsraader og Adelsmænd ført
som Fange til 
Meklenborg; Krigen havde nemlig paa denne Tid taget en
højst uheldig Vending for Grev Christoffer, Hertug
Albrecht af Meklenborg og deres Hjælpere. Det var
at forudse, at Kjøbenhavn og Malmø til sidst maatte
overgive sig, og da kunde disse Mænd, der aldrig
havde svigtet den Troskabsed, de havde svoret Greven,
bruges som værdifulde Gisler.

Ved Kjøbenhavns Overgivelse i Juli 1536 bestemtes det,
at A. B. og de øvrige meklenborgske Fanger skulde,
ikke frigives, men overgives til Christian III,
og de bleve nu førte til Holsten. Hos Christian III
og hans holstenske Omgivelser havde nemlig A. B.s
hurtige Overgang til Greven fremkaldt den største
Forbitrelse. Man saa heri et Forræderi mod Kong
Frederiks Slægt; thi Rigsraadet havde tidligere
forpligtet sig til at tage en af hans Sønner
til Konge, og det hjalp intet, at A. B. beraabte
sig paa, at da han svor Greven Troskab, var der
overhovedet slet ikke Tale om at tage Hertug
Christian til Konge. Man havde endogsaa Mistanke
om, at han i Forvejen havde staaet i hemmelig
Forbindelse med Greven, ja man forelagde endogsaa
senere den fangne Jürgen Wullenwever paa Pinebænken
Spørgsmaal herom. Da Christian III's Tropper besatte
Sjælland, vare A. B.s Godser derfor endog blevne
beslaglagte. Først efter at hans Slægtninger og alle
de Fruer og Jomfruer, som vare i Kjøbenhavn under den
store Rigsdag 1536, vare gaaede i Forbøn for ham hos
Christian III, tillod denne, at han flyttedes til
Kjøbenhavn i Varetægt. Først i Dec. Maaned fik han
sin personlige Frihed og sine private Godser tilbage
efter at have maatte indgaa en Stræng Forpligtelse til
at være Kongen og hans Søn tro og ikke modsætte sig
den Regeringsforandring, som var foretaget. Alle hans
Len og de deri staaende store Pantesummer betragtedes
derimod som forbrudte, og han mistede sin Plads i
Rigsraadet.

Kun Søholms Mure og «blotteste Jorden» havde
A. B. saaledes tilbage. Med sin mærkværdige Bøjelighed
forstod han dog atter at hæve sig til Vejrs. Han
var imidlertid (i April 1533) bleven Enkemand efter
sin første Hustru, Pernille Krognos, Datter af den
rige  Oluf Stigsen K. til Bollerup og Fru Anne
Mouritsdatter Gyldenstjerne. Fru Pernille havde
været en from katholsk Kvinde, Moder til 11 Børn
(deriblandt de ndfr. nævnte Bent og Frants B.),
men da hun døde før Manden, tilfaldt hendes store
Godser ikke A. B. selv, men efterhaanden Børnene. For
at hæve sig indgik A. B. derpaa i Aaret 1537 et nyt
rigt Giftermaal med
Anne Lykke til Hverringe, Datter af den da nylig
afdøde Rigsraad Peder L. I Aaret 1539, da Forholdet
til Udlandet atter blev spændt, og da Christian III's
holstenske Raadgivere efterhaanden tabte noget af
deres Indflydelse, blev A. B. atter Høvedsmand paa
Sjælland, 1540 forlenedes han atter med Stege og
blev vistnok samtidig atter Rigsraad. I alt Fald var
han det, da han det følgende Aar ledsagede Kongen
til Mødet i Brømsebro med Gustav Vasa. Samme Aar
deltog A. B. i den store Sendefærd til Rigsdagen
i Regensburg, hvor der førtes Forhandlinger med
Kejser Carl V om Christian II's Sag, og 1544 deltog
han i de endelige Fredsforhandlinger med Kejseren i
Speier. I 1550 var han en af de Raader, der ledsagede
Christian II fra Sønderborg til Kalundborg. - Han
døde 23. Okt. 1555, vistnok over 80 Aar gammel. At
han efter Erik Banners Død 1554 skulde være bleven
Rigsmarsk, beror paa en Fejltagelse. -- Anne Lykke
ægtede senere A. B.s Lidelsesfælle fra Grevefejden,
Rigsmarsk Otte Krumpen.

Hofman, Danske Adelsmænd III, 324 ff. Brasch, Gamle
Eiere af Bregentved S. 111 ff. A. Heise, Christian II's
Fængsling S. 152 ff. Hist. Tidsskr. 4. R. III. Annaler
f. nord. Oldk. og Hist. 1853, S. 83 ff. 
A. Heise, Familien Rosenkrantz's Hist. II.

<i>A. Heise.</i>
</chapter>

<chapter name="Bille, Anders, 1578-1634, Rigsraad, til Rosendal">
<b>Bille, Anders,</b> 1578-1634, Rigsraad, til Rosendal,
Søn af ndfr. nævnte Sten (Clausen) B. (d. 1586). Han
blev 1603 Hofjunker, fulgte 1606 Christian IV til
England og 1607 Rigsraaden Jacob Ulfeldt paa hans
Sendelse til Nederlandene; 1608 blev han Ritmester
over den Skaanske Fane af Rostjenesten. Som saadan
og senere som Oberst deltog han i Kalmarkrigen; han
gjorde i Jan. 1612 med Statholderen Gert Rantzau et
Indfald i Smaaland, ved hvilken Lejlighed Staden
Vexiø og flere Landsbyer afbrændtes; kort efter
medvirkede han ved det Nederlag, som i Febr. 1612
tilføjedes Gustav Adolf ved Vitsø i Skaane. I Juli
s. A. var han Afsending ved et Grænsemøde ved Knærød,
som traf Bestemmelser om Fangernes Udvexling. 1610-29
var han Lensmand paa Helsingborg og tillige 1612-33
paa Herrisvad Kloster. I Dec. 1616 udnævntes han
til Rigsraad og sloges samtidig til Ridder. Han
benyttedes nu i forskjellige Hverv; saaledes var
han 1619 befuldmægtiget ved Grænsemødet med de
svenske i Ulfsbæk og sendtes s. A. til den norske
Herredag i Skien og 1631 til Gulland og Bornholm. I
Marts 1625 fik han den indflydelsesrige Stilling som
Krigskommissær i Skaane. -- Han opførte Hovedgaarden
paa sit Skaanske Gods Rosendal, hvis Omraade han
forøgede; hans Ry i 
Omegnen var ikke det bedste; han dadledes for
Haardhed og Kvindekjærhed; derimod roser Bertel
Knudsen ham for hans Kjærlighed til Videnskaberne. I
politisk Henseende var han en Modstander af Kongens
Deltagelse i Trediveaarskrigen og vistnok tillige
fjendtlig stemt imod Sverige. Han var ikke gift;
hans forlovede, Anne Rosenkrantz, en Datter af
Otte Christoffer R. til Boller, døde 1609 før
Brylluppet. Han selv døde i Begyndelsen af 1634.

Vedel Simonsen, Rugaards Hist. II, l, 117. Skånska
Herregårdar I: Rosendal. Fridericia, Danm. ydre
polit. Hist. 1629-60 I, 86.

<i>J. A. Fridericia.</i>
</chapter>

<chapter name="Bille, Anders, 1600-57, Rigsmarsk">
<b>Bille, Anders,</b> 1600-57, Rigsmarsk, Søn af Erik
Jensen B. til Rønnovsholm og Mette Banner. Hans
tidlige Interesse for Krigsvæsenet viste sig ved,
at han deltog i Christian IV's Krig i Tyskland og var
med ved den Hærafdeling, som 1626 og 1627 kæmpede i
Schlesien; han synes allerede paa denne Tid at have
været Ritmester for det ene af de fynske Kompagnier af
Rostjenesten, en Stilling, som fornyedes for ham 1632,
da de to fynske Kompagnier gjenoprettedes. Han havde
imidlertid 1628 ægtet Sophie Jacobsdatter Rosenkrantz,
1631 var han bleven Lensmand over Rugaard Len, men
ombyttede 1634 dette med det fjærntliggende Øsel Len,
hvilket han beholdt til 1642. I dette Aar foregik
der en stor Forandring i hans Liv, i det han i April
eller Maj efter Kansleren Christian Thomesen Sehesteds
Anbefaling, der gik ud paa, at han var den danske
Adelsmand, som forstod sig bedst paa Krigsvæsenet,
blev udnævnt til Rigsmarsk; en stor Del af den
følgende Tids militære og politiske Begivenheder blev
derved knyttet til hans Navn.

Han havde saaledes i Foraaret 1643 næst efter Kongen
Kommandoen over den Hær, som samledes i Holsten mod
Hamborg. Langt alvorsfuldere blev dog hans Stilling
ved det kort efter paafølgende svenske Indfald. I
Dec. 1643 stod han i Middelfart med Kommandoen over de
Tropper, som det lykkedes at samle i Fyn og Jylland;
det blev hans Sag først at forespørge Torstenson om
Hensigten med hans Fredsbrud, dernæst at søge at møde
ham. B. havde sat sig fast i en forskanset Lejr lige
over for Middelfart; to Gange afslog han de svenskes
Angreb, men efter nogle Dages Kanonade maatte han
trække sig tilbage til Fyn, efterladende den største
Del af Lejrens Besætning som Fanger. Jylland laa
aabent for Fjenden, men ved Kongens Ankomst lykkedes
det at bringe den paa Fyn samlede Hær i en bedre
Orden, og Torstensons Haab 
om at tage Middelfart blev skuffet. B. anvendte nu
Tiden til forskjellige Flankeangreb mod Halvøens
Østkyst; i Maj gik han selv med Held mod Kolding og
tilføjede Svenskerne et betydeligt Tab. I Løbet af
Sommeren hvervede han et Regiment til Fods og fik
i Avg. Ordre af Kongen til at gaa med 6000 Mand
til Skaane. Her forsøgte han at lokke den svenske
Feltherre Gustaf Horn, som belejrede Malmø, til Kamp i
aaben Mark, men det lykkedes ikke, og efter den danske
Flaades Nederlag under Pros Mund i Okt. sendtes han
paa ny til Fyn. I Begyndelsen af Nov. fik han Befaling
til at lade saa mange Tropper, som der kunde undværes
fra denne Ø, forene sig med den slesvig-holstenske
Hær under Kongens Søn, Ærkebiskop Frederik; Opgaven
skulde være at angribe den svenske Oberst Wrangel,
der paa denne Tid havde vovet en Marche gjennem
Hertugdømmerne til Nørrejylland. Men trods B.s
Opfordringer bevægede Frederik sig kun langsomt nord
paa; hans Hær var i en udisciplineret Tilstand, han
frygtede for et nyt Angreb syd fra og for Mangel paa
Proviant, og han havde Instruxer fra Kongen om især at
dække Marsklandene. Foreningen mellem de to Hærstyrker
fandt derfor først Sted i Midten af Dec. i Nærheden
af Kolding; efter sit Løfte stillede B. 1000 Mand
Fodfolk og 500 Ryttere til Ærkebispens Raadighed,
men samlede tillige en mindre Styrke ved Bjersodde
Skanse lige over for Strib. B. havde faaet Ordre af
Kongen til at lyde Frederik, dog saaledes at denne
flittig skulde holde Krigsraad med Marsken. Der viste
sig imidlertid snart en alvorlig Uoverensstemmelse
mellem B. og Frederik samt hans holstenske Officerer
angaaende Krigsplanen. B. var stemt for et Angreb
ad Jyllands Østkyst mod Wrangel, der stod i en
befæstet Stilling ved Randers, men denne energiske
Plan misbilligedes af Frederik og de holstenske
Hærførere, der foretrak at gaa først mod Ribe, som
var besat af de svenske, og hvorfra Marsklandene
lettere kunde dækkes; Situationen forbedredes ikke
ved, at Generalmajor Bauer, der hørte til Frederiks
Hær, nægtede at adlyde Rigsmarsken. Medens Frederik
nu foretog sit Tog mod Ribe, blev B. staaende ved
Kolding. Imidlertid havde Kongen, der først havde
billiget sin Søns Plan, umiddelbart efter at have
modtaget Forestillinger fra B., forandret sin Ordre
til Gunst for dennes Opfattelse og givet Frederik
Befaling til at gaa tilbage til Kolding. Her kom det
nu i Jan. 1645 til nye og skarpe Forhandlinger mellem
B. og Frederik, der endte med, at denne imod Marskens 
Ønske endelig opgav Planen om at gaa mod Wrangel 
og trak sig tilbage til Hertugdømmerne, medens
B. på a ny gik over til Fyn og der fra atter gjorde
Flankeangreb mod Halvøen; men Sammenstødet mellem
B. og den senere Kong Frederik III blev næppe uden
Betydning for hans Stilling i den følgende Tid.

Forholdet til Christian IV havde hidtil, saa vidt
vides, været godt, men forandredes pludselig i
Løbet af 1645. B. og den anden fynske Rigsraad,
Mogens Kaas, havde faaet det Hverv at opfordre den
fynske Adel til at bevilge en Hovedskat paa dens egne
Personer og Ugedagsbønder; men Adelen modsatte sig
paa et Stændermøde i Odense i Maj paa det bestemteste
dette som et Indgreb i dens Privilegier og mindede
B. om, at han hellere som Rigsmarsk burde optræde
til dens Forsvar end begjære noget, der krænkede
dens Friheder. B. og Mogens Kaas underrettede deres
Kolleger i Raadet herom, og da dette ud paa Sommeren
kom Kongen for Øre, blev han, der paa dette Tidspunkt
var meget uvenlig stemt mod Adelen, saa forbitret paa
Rigsmarsken, at han endog synes at have tænkt paa at
betragte ham som udelukket af Rigsraadet. B. begav sig
til sin Gaard Løgismose og forsvarede i forskjellige
Skrivelser sin Handlemaade. Sagen trak ud trods
flere Forsøg paa at bilægge Striden, og først paa
Herredagen i Marts 1646 lykkedes det at formaa
Kongen til at love B. Tilgivelse; han fik ogsaa
i Maj Løfte om 18000 Rdl. som Erstatning for sine
Udgifter i Krigsaarene. Det gode Forhold til Kongen
gjenoprettedes dog langtfra, og de, der nærmest
havde Christian IV's Øre, baade Hannibal Sehested
og Kongens og Vibeke Kruses Svigersøn, Generalmajor
Claus Ahlefeldt, vare B.s Uvenner.

Imidlertid var B. optagen af Planer om en
Reorganisation af Hærvæsenet. Han ønskede en
stærkere Udvikling af den nationale Milits, de
Lægder af Gaarde, som skulde stille det udskrevne
Fodfolk, forøgedes, men navnlig tænkte han paa at
skabe et betydeligt Rytterhold, til hvilket der
skulde henlægges en Del af Kronens og Adelens
Bøndergaarde. Marskens Planer fandt imidlertid
ingen ubetinget Tilslutning hos Adelen, og særlig
gjorde denne til Betingelse for yderligere militære
Bevillinger, at disse ikke skulde gaa ind i Statens
almindelige Kasse, men beholdes i de provinsielle
Landekister under Landkommissærernes Raadighed;
nyoprettede Kompagnier af Fodfolk og Ryttere,
udskrevne paa Adelens Gods, skulde desuden danne
særskilte Hær afdelinger. Efterhaanden gik Kongen
og Rigsraadet ogsaa ind paa disse Fordringer; i
Slutningen af 1647, nvor Adelens Spænding med
Kongen havde naaet sit Højdepunkt paa Grund af hans
Planer om Afskaffelsen af Lenenes Rostjeneste,
som ogsaa B. modsatte sig, nærmede denne sig
stærkt til Adelen. Under de kort efter følgende
Forhandlinger om den nye Konges Haandfæstning maa man
vistnok tilskrive det B.s Indflydelse, at der i den
indførtes en Bestemmelse, der gik ud paa at forebygge
lignende Tilfælde som i sidste Krig ved at paabyde,
at i Fejdetid ingen uden Kongen skulde byde over
Rigsmarsken.

Forholdet mellem B. og Frederik III kan vel i det
hele ikke nogen Sinde have været godt, men han
blev dog slaaet til Ridder ved Kongens Kroning i
Nov. 1648, og han hørte i de første Aar af Frederik
III's Regering til den Del af Adelen, som var en
Modstander af Corfits Ulfeldt. Nogen bestemt Del i
dennes Fald 1651 har han dog næppe haft; han synes
temmelig hurtig at have frygtet for, at Kongens Magt
derved skulde voxe for meget, og Ulfeldt søgte senere
at vinde hans Venskab tilbage. I en endnu bestemtere
Modsætning stod B. til Hannibal Sehested; i dennes
Bestræbelser for at tilbageholde Norges Indtægter til
Gavn for dette Rige saa han nemlig et stort Indgreb
i Anvendelsen af de Pengemidler, hvormed han ønskede
Udgifterne til den danske Milits dækkede. Imidlertid
fortsatte han sin Virksomhed for at faa Hærvæsenet
omordnet, men mødte stadig stor Modstand i Adelens
Ønske om at faa dets Styrelse gjort rent provinsiel
og i dens Uvillighed til at optræde med Kraft mod
de adelige, der ikke vilde yde de Bevillinger, som
Majoriteten vedtog. Der blev truffet Foranstaltninger
til en Forbedring af Landeværnet ved Oprettelse af
Lister over alt vaabenført Mandskab og Forsøg paa dets
Exercering; størst Vægt lagdes dog paa Organiseringen
af et nyt Rytteri, udskrevet af hvert Sogn; det
var ogsaa i Overensstemmelse med B.s Forslag, at
Fæstningen Frederiksodde anlagdes. Men de forskjellige
Mangler, som knyttede sig til den daværende Styrelse,
umuliggjorde en hurtig Forbedring, og B.s Stilling
var overhovedet alt andet end gunstig. Forholdet til
Frederik III forværredes; imellem Adelens Modstandere
var han i høj Grad forhadt, og selv savnede han dog,
som ovenfor set, tilstrækkeligt Rygstød hos sine egne
Standsfæller.

Under alt dette nærmede den længe truende Krig med
Sverige sig til sit Udbrud. B. havde en klar Følelse
af, at Hæren langtfra var kraftig nok til at byde den
mægtige Nabo Spidsen; der var ikke andet for end at
forsøge Hvervinger i stor Maalestok. I Marts 1657
samledes en ret betydelig Hærstyrke i Hertugdømmerne;
B. havde, efter Rygtets Mening trods nogen Uvilje
fra Kongens Side, faaet Kommandoen over den;
efterhaanden som de hvervede Tropper forøgedes,
sendtes det danske Landfolk til Hest og Fods tilbage
til Jylland. B. kaldtes en kort Tid til Kjøbenhavn,
men afgik i April paa ny til Halvøen med strænge
Ordrer til fremfor alt at bevare Hæren. Denne
koncentreredes foreløbig i den sydostlige Del af
Holsten med Hovedkvarter i Nærheden af Hamborg;
allerede her viste der sig stor Mangel paa Penge,
Proviant og Artilleri. I Slutningen af Maj var
imidlertid Krigen ble ven besluttet i Kjøbenhavn;
B. fik Ordre til navnlig at forebygge en Forening
mellem den svenske Hær, som stod i Bremen Stift,
og den, som stod i Pommern, og et Par Dage efter
en ny Ordre til at angribe det nævnte Stift,
hvis Krigsraadet ikke udtalte sig derimod. For den
Fare, der truede fra, at Carl Gustav skulde forlade
Krigsskuepladsen i Polen og med sin Hovedhær vende
sig mod Vest, savnede baade B. og Frederik III
tilstrækkeligt Blik. Forgjæves tilraadede den danske
Agent i Hamborg, Martin Rasch, et kraftigt Modstød
mod Pommern. B. efterlod en Del Tropper i Holsten og
satte i Midten af Juni med den største Del af Hæren
over Elben til Bremen Stift. Lykken syntes her at
begunstige ham, forskjellige Skanser bleve tagne, og
efter 8 Dages Kanonade bragte B. i Begyndelsen af Juli
Bremervorde Fæstning til Overgivelse. Efterretningerne
om den svenske Hærs Anmarche bevirkede. dog, at
B. et Par Dage efter gik tilbage over Elben til
Glückstadt og kun efterlod en ringere Styrke i Bremen
Stift. Om hvor stor den svenske Hær var, savnede man
imidlertid endnu Efterretninger; men at forsvare selve
Holstens østlige Grænse ansaas dog for haabløst,
og man koncentrerede Tropperne i det sydvestlige
i Haab om at dække Marsklandene. 22. Juli brød den
svenske Hær ind i Holsten; den gik hurtig frem, og
de store Misligheder, som den danske Hær led under,
viste sig øjeblikkelig. Der var Mangel paa Kanoner,
Levnedsmidler og Penge, der savnedes tilstrækkelige
Officerer, og der var Uenighed mellem adskillige
af de danske og holstenske Befalingsmænd. For at
lette Provianteringen deltes nu oven i Kjøbet Hæren
i to Dele; Rytteriet sendtes nord paa til Rensborg,
og efter en her i et Krigsraad tagen Beslutning, som
B. -- om med rette, kan ikke afgjøres -- senere nægtede
at have givet sit Samtykke til, fortsatte det hurtig
Tilbagetoget til Frederiksodde. B. selv søgte endnu
nogen Tid at holde Stand i Itzeho, men Byen blev
stukken i Brand, og de danske maatte i den første
Uge af Avg. forlade den. B. trak sig tilbage til
Glückstadt, fra hvilken Fæstning han dog efter
kongelig Ordre indskibede sig med en Del af Fodfolket 
2. Sept. Han sejlede rundt om Jylland til Frederiksodde; 
i Slutningen af Sept. foretog
han en Rejse til Kjøbenhavn for at konferere med
nogle af Rigsraadet og vendte derpaa tilbage til
Frederiksodde. 24. Okt. foregik de svenskes Storm
paa denne Fæstning; B. lagde efter de svenske
Beretninger personligt Mod for Dagen og fik flere
Saar i Hovedet, men en omgaaende Bevægelse, som
en svensk Hærafdeling udførte ved at vade uden om
Palisaderne ved Kysten, blev for sent opdaget, og
Fæstningen blev tagen. B. søgte hen til den lige
ved Kysten liggende Bjersodde Skanse for her fra
at naa over til Fyn, men hindredes af Modvind og
maatte overgive sig. Medtaget af Saar og Sorg døde
han 10. Nov. I Jan. 1658 førtes hans Lig under store
Æresbevisninger fra svensk Side over til Fyn, hvor
det hensattes i Kapellet paa Løgismose; Begravelsen
foregik først i Slutningen af 1660 i Odense.

Den ulykkelige Krig og Frederiksoddes Indtagelse havde
kaldt et lidenskabeligt Had til Live mod Rigsmarsken;
ingen var som han udsat for Angreb af enhver Art i
Pamfleter og Satirer; man tillagde ham Egennytte og
Fejhed og beskyldte ham endog uden nogen som helst
Grund for Forræderi; efter Enevældens Indførelse gik
der Rygter om, at hans Lig skulde opgraves og Sag
anlægges rnod hans Arvinger. Trods det uretfærdige i
disse Beskyldninger kan der næppe være nogen Tvivl
om, at han ikke var den vanskelige Plads voxen,
paa hvilken han var stillet; havde han end under
Krigen 1643-45 lagt Energi for Dagen, er der paa
den anden Side ingen Grund til at rose hans Ledelse
af Hæren under Krigen 1657. Som Privatmand synes
han at have vist en ikke ringe Haardhed mod sine
Bønder. Derimod indlagde han sig Fortjeneste ved
at staa i Spidsen for Anlægget af Vaabenfabrikken
Brobyværk paa Fyn, som paabegyndtes 1648 og en Tid
forsynede Kronen med Geværer, men som ødelagdes 1658
af Svenskerne. Vestervig Len, som han havde faaet
1642, ombyttede han 1650 med Skanderborg. Han ejede
adskillige Herregaarde, blandt hvilke han skreves
til Damsbo og Løgismose.

Vedel Simonsen, Rugaards Hist. II, i, 117 ff. 
Meidell, Fra Enevældens Dæmring, 1884.

<i>J. A. Fridericia.</i>
</chapter>
<chapter name="Bille, Beate, 1526-1605">
<b>Bille, Beate,</b> 1526-1605, var en Datter af nedennævnte
Hr. Claus B. til Lyngsgaard og blev født paa Skarholt
i Skaane 29. April 1526. 18 Aar gammel blev hun gift
med Otte Brahe til Knudstrup, hvem hun fødte en talrig
Børneflok, deriblandt den berømte Tyge Brahe og Steen
og Axel Brahe, der siden bleve Medlemmer af Rigens
Raad. Otte Brahe var selv en anset Mand, der var
Rigsraad og havde betydelige Forleninger. Af disse
beholdt B. B. efter hans Død (9. Maj 1571) Froste
Herred til 1575, Vissenbjærg Birk i Fyn til 1575 og
Rødinge Len i Skaane til 1592. Da hendes Svigerinde
Inger Oxe, Jørgen Brahes Enke, 1584 fratraadte sin
Stilling som Hofmesterinde hos Dronning Sophie,
blev B. B. hendes Efterfølgerske og beklædte denne
Stilling i 8 Aar. Ikke blot fordi hun saa vel ved
sin Fødsel som ved sit Giftermaal var knyttet til
Landets mest storættede Slægter, men ogsaa paa
Grund af fremragende personlige Egenskaber indtog
B. B. i sin lange Enkestand en fremragende Plads
i den dalevende danske Adel. Hun var en af Anders
Sørensen Vedels Velynderinder og havde, maaske dog
nærmest paa Enkedronningens Opfordring, Andel i,
at han udgav sin fortjente Samling af Kæmpeviser;
Vedel har ogsaa 1592 til hende dediceret en lille
Andagtsbog. Hun døde 18. Okt. 1605 paa Lundegaard og
ligger begraven hos sin Ægtefælle i Kaagerød Kirke.

Ligpræd.-Biografi i Karen Brahes Bibl.i.

<i>Thiset.</i>
</chapter>

<chapter name="Bille, Bendix Lasson, 1723-84, Søofficer">
<b>Bille, Bendix Lasson,</b> 1723-84, Søofficer. Han
fødtes 23. Dec. 1723, blev Sekondlieutenant 1741,
Premierlieutenant 1746, Kapitajnlieutenant 1755,
Kapitajn 1758, Kommandørkapitajn 1773, Kommandør 1775
og Kontreadmiral 1781. Hans Fader var den ndfr. nævnte
Admiral Mikkel B. B. havde i sin Funktionstid en
Del Chefskommandoer, saaledes Fregatten «Hvide
Ørn» 1759, Fregatten «Falster» 1762, Orlogsskibet
«Prinsesse Vilhelmine Caroline» 1771. 1774 var han
Chef for en Flaadeafdeling, der oplagdes i Frederiksværn. 
1777 udnævntes han til Indrulleringschef
i Throndhjems Distrikt, i hvilken Stilling han
forblev til sin Død 5. Okt. 1784. -- B. var gift
med Karen Elisabeth Ditmar, Ægteskabet barnløst.

<i>C. With.</i>
</chapter>

<chapter name="Bille, Bent,</b> 1509-55">
<b>Bille, Bent,</b> 1509-55, var ældste Søn af ovfr. nævnte
Anders B. til Søholm (d. 1555). Hans Ungdom falder i
de bevægede Aar, da Reformationen drog sin sejrrige
Gang gjennem Norden. B. B.s 
Slægt hørte til Protestantismens mest haardnakkede
og mægtige Modstandere, dens Medlemmer beklædte de
højeste Stillinger saa vel inden for Kirken som i
det verdslige Liv, og det er derfor sandsynligt,
at det er en Blanding af religiøse og maaske ogsaa
mere praktiske Motiver, der har bestemt den kloge
Anders B. til at lade sin førstefødte Søn indtræde i
den gejstlige Stand. Den unge B. B. havde allerede
gjennemgaaet den almindelige Uddannelse for unge
Adelsmænd, da han som Væbner i Aaret 1531 blev optaget
som Kannik i Roskilde Domkapitel og Aaret efter begav
sig til Paris for at studere Theologi. 1533 kom
han hjem, og det er et ret karakteristisk Træk af
hin Tids Nepotisme, at den unge 24aarige Adelsmand
strax opnaar -- foruden sit Prælatur i Roskilde --
Degnedømmet i Bergen, et Kannikedømme i Aarhus samt
Expektancer paa de første ledigblivende Prælaturer
i Viborg og Lund. Grevens Fejde gjorde intet Skaar
i hans Avancement, det lykkedes endog hans snilde
Fader at opnaa Grev Christoffers Forleningsbrev for
sin Søn paa Degnedømmet i Kjøbenhavn. Da den unge
Dekanus imidlertid under de i høj Grad forviklede
politiske Forhold tænkte paa at forlade sit Fædreland
for i Udlandet at fortsætte sine Studeringer, blev
han holdt tilbage af Greven i et ridderligt Indlager i
Kjøbenhavn og sendtes i Begyndelsen af 1536 sammen med
sin Fader og Svoger samt 9 andre Adelsmænd som Fange
til Meklenborg. Han hørte til dem, som i Okt. 1536
bleve tagne til Naade af Christian III, men ved
Reformationens Indførelse var hans gejstlige Rolle
udspillet. Hans Degnedømme i Kjøbenhavn nedlagdes,
derimod beholdt han Indtægterne af sine Prælaturer
ved de 3 Domkirker. Han maatte nu ombytte Aandens
Sværd med verdslige Vaaben og traadte strax i Kongens
Tjeneste som Hofsinde; jævnlig laa han i Borgeleje i
Skaane med 4 Heste, indtil vi 1547 træffe ham i Norge,
forlenet med Tønsberg Len. Han opholdt sig skiftevis
her og paa Bregentved, som han havde arvet efter sin
Moder, jævnlig beskæftiget med aandelige Sysler, som
naar han i Tønsberg diskuterede Theologi med Præsten
Laurids Lauridsen eller i Forening med sin Fætter
Mogens Gyldenstjerne studerede den gamle Runeskrift,
hvorom flere særdeles interessante Vidnesbyrd endnu
ere bevarede. Han giftede sig ikke, hvad enten nu
Grunden hertil maa søges i et muligt Hensyn til hans
tidligere gejstlige Stilling eller i den mærkelige
Ulyst til at indgaa Giftermaal, som karakteriserede
den Tids Ungdom, og som hans egen Mormoder har givet
Udtryk i sin bekjendte Ytring til Anders
Bille: «Giftermaal ere nu sjældne her i
Verden». B. B. døde 1555, samme Aar som Faderen
og hans Slægtning Knud B., af Pesten, af hvilken
Sygdom han 4 Aar før havde været angreben, men som
han den Gang lykkelig havde overstaaet ved sin Søster
Ermegaards omhyggelige Pleje.

Brasch, Gamle Eiere af Bregentved S. 128 ff.

<i>Mollerup.</i>
</chapter>

<chapter name="Bille, Birgitte, 1574-1639">
<b>Bille, Birgitte,</b> 1574-1639, Datter af nedennævnte
Jens B., blev født 8. Febr. 1574 paa Billesholm i
Skaane. Allerede Aaret efter døde hendes Fader; sin
Moder mistede hun 1592, og derefter opholdt hun sig
dels paa Hvidkilde hos sin Broder Marqvard B., dels
paa Nakkebølle hos sin Svoger Eiler Brockenhuus. Efter
denne sidstes Død 1603 toge hun og Søsteren Elisabeth
B. Ophold paa dennes Gaard Gammel Kjøge, og her holdt
disse Søstre nu Hus i mange Aar. De vare nøje knyttede
til deres berømte Søskendebørn Tyge og Sophie Brahe,
og navnlig opsøgte de Sophie Brahe, da hun var stedt
i Nød og Elendighed i Holsten, og viste hende en
rørende Deltagelse og den kjærligste Hjælp. Efter
Søsterens Død 1633 forblev B. B. boende paa Gammel
Kjøge, og her døde hun selv 4. Marts 1639 og blev
begraven hos Søsteren i en Begravelse, hun selv havde
ladet indrette i Højelse Kirke. B. B. skal have givet
sig af med Poesi, hvad der vel har foranlediget den
Antagelse, at hun, som det paa Titelbladet af det
1722 trykte Rimværk «Hr. Jens Billes Slægtregister»
angives, er Forfatterinde til denne Bog; nyere
Undersøgelser have dog godtgjort, at det er Claus
Lyskander, som har forfattet den. Derimod skyldes
B. B. en Del Optegnelser i hendes ovennævnte Svogers
bekjendte Kalendarium.

F. Carlsen, Efterretn. om Gammelkjøgegaard I, 121 ff.

<i>Thiset.</i>
</chapter>

<chapter name="Bille, Carl Ludvig,</b> 1815-98, Maler">
<b>Bille, Carl Ludvig,</b> 1815-98, Maler. Han er Søn
af Andreas Vilhelm B. og Larsine Marie f. Larsen
og fødtes i Kjøbenhavn 20. Febr. 1815, kom i
Sejlmagerlære og fór i mange Aar som Sømand uden
dog at opgive sin Lyst til at blive Sømaler. Først
efter at han i 1847 havde giftet sig med Emmaline
Antoinette Bonnis, opgav han at fare for at leve som
Kunstner og udstillede i 1854 sit første Billede,
medens han kort efter traadte i Lære hos en næsten
jævnaldrende Kunstfælle, Marinemaler C. Dahl, navnlig
for at tilegne sig Kjendskab til Perspektiven. Hans
Arbejder, der som oftest ere mindre Billeder fra vore
egne Farvande, ere for en Del solgte til Nabolandene
og England. Han døde 14. Nov. 1898.

Weilbach, Konstnerlex.

<i>Ph. Weilbach.</i>
</chapter>
<chapter name="Bille, Carl Steen Andersen, 1828-98, Publicist, Politiker, Amtmand">
<b>Bille, Carl Steen Andersen,</b> 1828-98, Publicist,
Politiker, Amtmand. B., der hører til den Gren af
Familien Bille, som nedstammer fra ndfr. nævnte Steen
Andersen B. (d. 1698), er Søn af Toldkontrollør Holger
Adolph B. og Karen Dorothea Frederikke f. Meisler og
fødtes 1. Juli 1828 i Nykjøbing p. S. Sin Undervisning
modtog han paa Sorø Akademi, hvor der den Gang levedes
et ejendommeligt Liv, som har præget mange der fra
udgaaede Mænd, og af hvilket man vil finde en lige saa
interessant som underholdende Skildring i den anonymt
udgivne Bog «Skoledrenge, af en af dem» (1886), der
netop omhandler hin Periode, og hvis Stil let lader
gjætte paa Forfatteren. Den varme Kjærlighed til Sorø
Akademi har bevaret sig usvækket hos B., der mange
Gange senere har lagt den for Dagen, bl. a. ogsaa
som Medlem af den Kommission, der i 1866 nedsattes
for at udarbejde Forslag til Anvendelse af Akademiets
rige Midler paa en med Stifternes Hensigt stemmende
Maade, navnlig ogsaa til en Normal-Folkehøjskole. Han
dimitteredes til Universitetet i 1846, reves som
alle unge Mænd med af de stærke Rørelser i 1848
og arbejdede for øvrigt paa sit Embedsstudium,
det juridiske. Uden at afbryde dette kom han dog
snart ind paa en anden Bane, der gav hans Liv en
ny Retning. Bogtrykker Sally B. Salomon, der under
Krigen 1848-50 havde udgivet et Skillingsblad, «Nyeste
Postefterretninger», som havde vundet en umaadelig
Udbredelse paa Grund af dets hurtige og paalidelige
Efterretninger fra Krigsskuepladsen, begyndte
i April 1851 et lille Dagblad, «Middagsposten»,
hvis Redaktion B. overtog 1. Juli s. A., paa sin
23aarige Fødselsdag. Det afløstes af «Dagbladet»,
som B. stiftede 24. Nov. 1851, og hvis Ejer han
blev 1. Jan. 1853. Medens «Middagsposten» væsentlig
kun havde været et Nyhedsblad, blev «Dagbladet» et
politisk Blad. Redaktionen var anonym, og samtidig
med sin politiske Virksomhed fortsatte B. sine
Embedsstudier, som han afsluttede med i Sommeren 1853
at tage den juridiske Examen. Det lille Blad tildrog
sig snart Opmærksomhed ved det ualmindelige Liv,
hvormed det var skrevet, og den Dygtighed, hvormed det
tog Del i den Kamp, som da førtes imod en vaagnende
Reaktion. Ogsaa de styrendes Opmærksomhed henvendtes
paa det; det blev ligesom «Fædrelandet» forbudt i
Slesvig, det Ørstedske Ministerium overvældede det
med Presseprocesser, men Forfølgelsen fra oven bidrog
til at skaffe det Udbredelse, og de ledende Politikere
anerkjendte det som en vigtig Faktor i det politiske
Liv. 30. Maj 1854 navngav B. sig 
første Gang som Redaktør af «Dagbladet», og fra nu
af har hans Navn staaet i første Række mellem vor
Tids politiske Mænd her i Landet.

Hvad der gav «Dagbladet» under B.s Ledelse en
saa betydningsfuld Plads i den periodiske Presse,
var ikke blot det store Talent, hvormed det var
skrevet, Sprogets Klarhed og det Vid, der saa ofte
gjennemsyrede dets Artikler, men tillige særlig den
Dygtighed i Journalistikkens Teknik, der i højere
Grad prægede det end noget andet da bestaaende
Blad. Som ganske ungt Menneske havde B. i Juli og
Avg. 1848 besøgt Paris og havde der fra medbragt
livlige Indtryk, der bleve af Betydning for hans
første Deltagelse i journalistisk Virksomhed; men af
meget større Betydning for ham som Journalist blev dog
en Rejse, han i 1856 med en (senere tilbagebetalt)
Understøttelse af det Reiersenske Fond foretog til
England. Det Studium af engelske Presseforhold,
han der fik Lejlighed til at foretage paa nært Hold,
fik stor Indflydelse paa hans Ledelse af «Dagbladet»
og paa Udviklingen af den danske Journalistik
overhovedet. Saa vidt de mindre Forhold tillode det,
søgte B. at overføre det engelske System paa det af
ham redigerede Blad, og Publikum paaskjønnede det ved
i stadig stigende Omfang at slutte sig til det. Det
blev -- sammen med «Fædrelandet» -- ledende politisk
Organ og var særlig Embedsstandens og Bourgeoisiets
Blad, gjørende dobbelt Front, imod Reaktionen til
den ene Side og «det umiddelbare Demokrati» til den
anden. Den konstitutionelle Helstat, saaledes som den
søgtes gjennemført af det Hallske Ministerium, efter
at det fra 1848 fulgte Ejderprogram ved Forholdenes
Udvikling var blevet praktisk uigjennemførligt,
støttedes af B., ofte (navnlig under Forhandlingerne
om Fællesforfatningen af 2. Okt. 1855) imod stærke
Strømninger i Folket, der krævede en hurtigere
Udvikling tilbage imod Ejderstaten. Samtidig søgte
B. i Aarene før 1864 at oplyse Udlandet om danske
Forhold ved en ugentlig fransk Revue i sit Blad,
og efter Krigen fortsatte han denne Bestræbelse
ved en gjennem længere Tid fortsat Udgivelse
af 2 avtograferede franske og tyske Ugeblade,
«Correspondance Scandinave» og «Correspondenz vom
Sunde», beregnede henholdsvis paa de romanske og
de tyskslaviske Landes Presse og Diplomati. Særlig
Fortjeneste havde B. som Redaktør af de kommunale
Forholds Udvikling; han søgte navnlig i England
Mønstre for en Forbedring i vore kommunale Anliggender
og havde bl. a. en væsentlig Indflydelse paa Politiets
og Brandvæsenets Omdannelse i Kjøbenhavn.
At han under det daglige journalistiske Arbejde
ikke kunde faa megen Tid tilovers til anden
litterær Virksomhed, er en Selvfølge. Hans første
engelske Rejse satte dog Frugt i nogle meget
interessante «Skitser fra England» (1856 og 1857)
og et Par trykte Foredrag om «Engelske Trykkerier og
engelske Blade»; og efter at han i 1862 havde besøgt
Verdensudstillingen i London, udgav han som Bog de
Skildringer der fra, der havde været optagne i «Dagbladet».

Den journalistiske Virksomhed blev imidlertid snart
forenet med anden offentlig Gjerning. 14. Juni 1861
valgtes han til Medlem af Folketinget for Kjøbenhavns
5. Valgkreds og repræsenterede den -- stadig gjenvalgt 
-- i Rigsdagens og Rigsraadets Folketing i
o. 20 Aar. De Egenskaber, der havde gjort B. til en
saa indflydelsesrig Publicist, skaffede ham ogsaa
en betydningsfuld Plads i Folkerepræsentationen,
saa meget mere, som det hurtig viste sig, at han var
i Besiddelse af en ualmindelig Evne til hurtig at
lade Ordet forme sig om Tanken og et slagfærdigt Vid,
der gjorde ham til en af de Talere, alle helst vilde
høre. I Marts 1872 fik han ogsaa Sæde i Kjøbenhavns
Borgerrepræsentation og virkede her med Iver for
Fremskridt paa alle Omraader.

Imidlertid var der efterhaanden hos ham modnet et
Ønske om at opgive den journalistiske Virksomhed
for at anvende sine Gaver paa anden Maade,
og 29. Febr. 1872 fratraadte han Redaktionen
af «Dagbladet», som overtoges af den senere som
talentfuld Forfatter bekjendte V. Topsøe. Bladet
solgtes til et Konsortium, som overtog dets Udgivelse
1. April 1872. Et varigt Minde om sin Virksomhed
i den periodiske Presse satte B. sig i det store
Værk: «Tyve Aars Journalistik» (3 Bind, 1873-77),
der indeholder udvalgte Artikler af «Dagbladet»,
for den allerstørste Del skrevne af ham selv, i
ethvert Fald efter hans Initiativ, og givende et
værdifuldt Bidrag til Tidshistorien. Medens B. fra
nu af ophørte til Stadighed at virke i den danske
Presse, blev han i 1872 fast Korrespondent for «Times»
(som saadan bivaanede han i 1873 Kong Oscar II's
Kroning i Stockholm) og vedblev at være det, indtil
han vægrede sig ved at rejse for Bladet til Island ved
Tusendaarsfesten; den faste Forbindelse afbrødes da,
men B. har dog ogsaa efter den Tid mere sporadisk
sendt Meddelelser til «Times» og jævnlig benyttet
den Adgang, han havde til Verdensbladets Spalter,
til at berigtige vrange Forestillinger om danske
Forhold. -- I Nov. 1872 stiftedes det kjøbenhavnske
Byggeselskab,
og B. blev dets første Leder. Skabelsen af et
første Klasses Hotel i Kjøbenhavn, Fjærnelsen af
den smudsige Gyde Peder Madsens Gang, Opførelsen af
de store Bygninger i Hovedvagtsgade og Ny Adelgade
samt af det smukke, imponerende Bygningskomplex
ved Søtorvet og i de tilstødende Gader -- alt dette
er Vidnesbyrd om det store Blik og den Iver for at
skabe noget virkelig smukt og godt, hvormed B. gik til
den nye Virksomhed, ved hvilken der gaves en kraftig
Impuls til Byens Udvidelse. I 1876 nedlagde han efter
eget Ønske sin Direktørpost og rejste kort efter til
Italien, hvor han - med 3 Maaneders Afbrydelse under
den bevægede Rigsdagssession 1876-77, der endte med
Udstedelsen af den første provisoriske Finanslov -
blev til Sommeren 1877. Efter sin Hjemkomst skrev han
i 1877-78 sit Værk: «Erindringer fra Rejser i Italien»
(2 Bind), der i en fængslende Fremstilling meddeler
mange interessante Oplysninger om italienske Forhold
og mange praktiske Vink, der kunne være til Gavn for
enhver Italiefarer.

Da der i England i Sommeren 1878 truedes med
et Forbud imod den frie Indførsel af Kreaturer,
formaaede det kgl. Landhusholdningsselskab B. til
at rejse der til for at anvende sin praktiske
Dygtighed og sit Kjendskab til engelske Forhold og
ledende engelske Personligheder til bedste for det
danske Landbrug. Den vanskelige Mission lykkedes
fuldstændig. Ved Hjælp af sine Forbindelser med den
engelske Presse, navnlig «Times» og «Daily News», og
støttet især af Mr. W. E. Forster og Mr. Wheelhouse,
Parlamentsmedlem for Leeds, lykkedes det ham at skaffe
de skandinaviske Lande og Landene paa den pyrenæiske
Halvø, der vare situerede ligesom de, den attraaede
Særstilling. Denne væsentlige Tjeneste anerkjendtes
af Landhusholdningsselskabet derved, at han var
den første, der i Marts 1879 (i Henhold til en paa
Generalforsamlingen 18. Dec. 1878 tagen Beslutning)
fik den Collinske Medaille «som et Udtryk for dets
(Selskabets) Agtelse og fulde Anerkjendelse af den
værdifulde Støtte, De har ydet det danske Agerbrug ved
gjennem Deres utrættelige Virksomhed i den engelske
Presse og blandt de ledende Mænd i Storbritannien
at have bidraget til, at den engelske Regerings
Lovforslag vedrørende Indførselen til Storbritannien
af fremmed Kvæg underkastedes saa gjennemgribende
Ændringer, at Lovforslagets oprindelige, for vor
vigtige Kvægexport saa højst mislige Bestemmelser
derved bleve fjærnede, og det Slag, der truede med
at ramme en af vort Agerbrugs Grundpiller, derved
blev afvendt». Den officielle 
Anerkjendelse fra Regeringerne kom først noget senere, i det
B. i 1880 dekoreredes med forskjellige Ridderordener.

I Sommeren 1880 udnævntes B. til dansk Chargé
d'affaires og Generalkonsul i de forenede Stater,
og efter at han havde taget Afsked med sine Vælgere
i 5. Kreds ved et Møde i Kasinos store Sal (det «paa
Gjensyn», hvormed han sluttede sin Tale, er hidtil
ikke gaaet i Opfyldelse), afrejste han i Sept. til
sit nye Bestemmelsessted. Han opholdt sig nu i 4
Aar i Amerika, og hans ualmindelig righoldige og
interessante Indberetninger der fra ere delvis ved
Offentliggjørelse blevne kjendte i videre Kredse. I
1881 forfremmedes han til Ministerresident, men saa
vel Helbredshensyn som Ønsket om ikke at blive fremmed
for Livet og Udviklingen i Fædrelandet bevægede ham
til i 1884 at søge sin Afsked. Den bevilgedes ham
16. Sept. 1884, og under samme Dato udnævntes han
til Kammerherre.

Atter privatiserede B. i nogen Tid, inden der frembød
sig en ny Virksomhed for ham. Da Overpræsidiet
blev ledigt i Kjøbenhavn, var det et almindeligt
Skjøn, at han med sin Indsigt i kommunale Forhold
i Almindelighed og sin tidligere Virksomhed i
Kjøbenhavns Kommunalbestyrelse vilde have været særlig
skikket til at beklæde denne Post. Til den udnævntes
imidlertid en anden dygtig Embedsmand, Amtmanden i
Holbæk, Kammerherre Benzon, og B. afløste da ham,
i det han 6. Marts 1886 udnævntes til Amtmand over
Holbæk Amt. Dette Embede har han altsaa beklædt et
Par Aar og har haft Lejlighed til ogsaa i det at
lægge for Dagen den mangesidige Interesse, der har
præget hele hans Virksomhed. Bl. a. er han Præsident
for Holbæk Amts økonomiske Selskab.

B. ægtede 8. Juni 1859 Louise Ipsen, Datter af Georg
I. til Frisholt i Jylland og Fanny f. Rée, og er
i et lykkeligt Ægteskab bleven Fader til 3 Børn,
en Datter og to Sønner. Han døde 11. Nov. 1898.

Danmarks Adels Aarbog 1888, S. 79. Nord. Convers. Lex., 3. Udg. 
Erslew, Forf. Lex. Illustr. Tid. XIII, 225.

<i>P. V. Grove.</i>
</chapter>

<chapter name="Bille, Christian Høyer, 1799-1853, Diplomat">
<b>Bille, Christian Høyer,</b> 1799-1853, Diplomat. B., Søn
af ndfr. nævnte Kontreadmiral Michael J. P. Bille,
blev født 19. Avg. 1799 i Kjøbenhavn. Han
dimitteredes 1817 fra Helsingørs Skole og tog 1823
juridisk Embedsexamen. Samme Aar fik han Titelen
Kammerjunker og udnævntes til supernumerær Kancellist
ved Departementet for udenlandske Sager. 1825 blev
B. Attaché ved det danske Gesandtskab i Frankfurt
a. Main, 1827 
Legationssekretær i Stockholm, 1833 i London, 1836
Ministerresident ved Hansestæderne (Hamborg, Lybek og
Bremen). En højere diplomatisk Virksomhed aabnede
sig nu for ham, i det han, der 1838 var bleven
udnævnt til Kammerherre, 1. Jan. 1847 kaldtes
til Gesandtskabsposten ved Hoffet i Stockholm. I
denne Stilling indlagde han sig 1848 en væsentlig
Fortjeneste af sit Fædreland. Danmark kæmpede paa
det Tidspunkt mod det slesvig-holstenske Oprør, der
støttedes af en preussisk Invasionshær og en tysk
Forbundsdivision. Da Efterretningen om den danske
Hærs heltemodige Kamp i Slaget ved Slesvig 23. April
1848 og Preussernes derpaa følgende Overskriden af
Kongeaaen kom til Norge og Sverige, ytrede der sig en
overordentlig sympathetisk Stemning for Danmark. Den
offentlige Mening erklærede med stigende Eftertryk,
at Regeringen ikke burde forblive en uvirksom Tilskuer
af Naborigets mulige Sønderlemmelse. B. rettede,
i det han udførte sine Instruktioner med Energi,
indtrængende Henvendelser til det svensk-norske
Kabinet og til Kong Oscar I personlig om at yde
Danmark aktiv Hjælp. Disse Bestræbelser kronedes
med Held. Paa samme Tid som Rusland i Anledning af
Invasionen i Jylland indtog en truende Holdning
over for Preussen, meddelte den svenske Regering
Kabinettet i Berlin, at de forenede Kongeriger
vilde sende Danmark militær Undsætning, hvis
Krigen førtes fra Hertugdømmet Slesvig over paa
Kongerigets Grund. Derefter undertegnedes 11. Maj
i Stockholm en foreløbig Protokol om Afsendelsen
af et svensk-norsk Hjælpekorps. B. deltog i de
dansk-preussiske Underhandlinger i Malmø, der fandt
Sted under svensk Mægling og 26. Avg. 1848 førte til
en Vaabenstilstand mellem Danmark og Tyskland. I
Sept. 1849 fik B. Orlov paa ubestemt Tid for at
deltage under Udenrigsminister Grev A. V. Moltke som
fungerende Direktør i Bestyrelsen af de udenrigske
Anliggender. Denne Stilling beklædte han til Juli
1850, da han atter overtog Gesandtskabsposten
i Stockholm, fra hvilken han kaldtes tilbage i
Sept. 1851. I Dec. s. A. sendte Udenrigsminister
Bluhme B. som overordentlig befuldmægtiget til Wien,
hvor han i Forening med den danske Forbundsgesandt
Bülow skulde støtte Gesandten, Grev W. Plessen,
under dennes Forhandlinger med Fyrst Schwarzenberg
angaaende Grundtrækkene af det danske Monarkis
fremtidige Organisation. De her trufne Aftaler i
Forbindelse med Noteskiftet mellem Bluhme og de
to tyske Stormagtskabinetter havde Udstedelsen af
Kundgjørelsen af 28. Jan. 1852 til Følge. B. havde
forinden modtaget Udnævnelse til Gesandt
i Berlin, men kom ikke til at tiltræde Posten,
da Regeringen akkrediterede ham som Gesandt ved
Hoffet i London, hvilken Stilling han overtog
i. Febr. 1852. Her knyttedes B.s Navn til
Londoner-Traktaten af 8. Maj 1852, ved hvilken
England, Frankrig, Preussen, Rusland, Østerrig
og Sverige-Norge anerkjendte Prins Christian
af Glücksborgs og hans mandlige Descendenters
fremtidige Arvefølge i det danske Monarki. B.,
der 1850 var bleven dekoreret med Danebrogsordenens
Storkors, udnævntes 1852 til Gehejmekonferensraad;
B., der i politisk Henseende hørte til de
konservative Helstatsmænd af Bluhme-Ørsteds
Skole, døde i London 19. Juni 1853. Han ægtede
8. Marts 1844 Komtesse Ida Marie Bille-Brahe
(f. 2. Avg. 1822), der overlever ham. Hun er en
Datter af ndfr. nævnte Grev Preben B.-B. (d. 1857)
og var en Tid Overhofmesterinde hos Dronning Louise.

<i>A. Thorsøe.</i>
</chapter>

<chapter name="Bille, Claus, o.1490-1558, til Lyngsgaard, Raabelev, Vandaas, Allinde og flere Godser">
<b>Bille, Claus,</b> o.1490-1558, til Lyngsgaard,
Raabelev, Vandaas, Allinde og flere Godser var Søn
af ndfr. nævnte Steen Bille Basse til Lyngsgaard (d.
1519) og dennes anden Hustru og Broder til Ærkebispen
i Lund, Torbern B. Han var et af de mest fremragende
Medlemmer af den Skaanske Adel paa Frederik I's og
Christian III's Tid, saa vel paa Grund af sine store
Godser og uhyre Rigdom som paa Grund af sin retskafne,
dygtige og energiske Karakter. Han efterfulgte
Faderen i de fleste af dennes Skaanske Forleninger,
deltog i Kong Christian II's Tog til Sverige 1520 og
var en af de 4 danske Adelsmænd, som i Marts Maaned
afsluttede Upsalaforliget med det svenske Rigsraad,
ligesom han efter Stockholms Erobring blev sat til
Slotsloven paa Stockholm Slot sammen med Otte Krumpen
og Niels Lykke, da Kong Christian drog tilbage til
Danmark. Ved Kongens Kroning 4. Nov. 1520 blev han
slaaet til Ridder, og i de følgende Dage spillede han
en vigtig Rolle som den, der i Forening med Søren
Norby fængslede de svenske Adelsmænd. At han ved
Blodbadet i Stockholm skal have frembaaret Bøddeløxen,
er et, sikkert nok, ubevisligt Paasagn i den svenske
Smædekrønnike.

Kong Frederik I's Regering bragte Bille-Slægten en
politisk Magt og Indflydelse som ingen anden Slægt i
Danmark, og C. B. fik ogsaa sin Part deraf. Han deltog
i Kampen mod Søren Norby og de oprørske Skaaninger
og erhvervede sig en Del af Niels 
Brahes Gods, deriblandt Vandaas, som i over
et Aarhundrede skulde blive en af hans Slægts
Hovedgaarde. Han giftede sig 1524 med Lisbet Ulfstand,
Datter af Jens Holgersen U., og blev derved nøje
knyttet til en af Tidens mægtigste Slægter. 1528 blev
han forlenet med Baahus Slot, blev Medlem af det
norske Rigsraad og inden Kong Frederiks Død ogsaa
af det danske. Til disse Æresposter gjorde han sig
fortjent ved den Dygtighed, hvormed han 1532 optraadte
under Christian II's Angreb paa Norge, og ved de store
Ofre, han bragte ved at udbetale den Sum, hvorfor
Kong Gustav samme Aar tilbagegav Vigen, som han siden
1523 havde siddet inde med. Det blev da ogsaa ham,
hvem det vanskelige Hverv betroedes -- i Forening
med Svogeren Truid Ulfstand og Biskop Hans Reff af
Oslo -- at bringe Orden i de opløste Forhold, hvori
Norge befandt sig. Dette lykkedes ogsaa til Dels,
i det det norske Rigsraad paa et Møde i Throndhjem
7. Nov. 1532 underskrev den saakaldte «Eningsakt»,
som paa ny fastslog Danmarks og Norges Forening. Kort
efter C. B.s Hjemkomst til Danmark døde Kong Frederik,
og paa den bekjendte Herredag i Kjøbenhavn i Juni
Maaned 1533, hvor Bille-Slægten spillede en saa
afgjørende Rolle saa vel i Reformationssagen som i
Tronfølgesagen, var C. B. tilstede og støttede sin
Slægts Politik.

Under Grevefejden sad han i god Behold paa det
stærke Baahus Slot; han var en af de faa østdanske
Rigsraader, som ikke hyldede Grev Christoffer,
og han blev derved en Støtte og Hovedmand for det
Parti, som i Tilslutning til Svenskerne arbejdede
for Hertug Christians Valg til dansk Konge. Han
har i disse Krigens Aar ført et særdeles virksomt
og indholdsrigt Liv; vi finde ham snart i Norge
og Skaane, snart i Jylland og Fyn, deltagende i de
store Kampe, som afgjorde Rigets og Folkets Skæbne,
og forhandlende snart med Kong Gustav, snart med det
norske søndenfjældske Raad, som han formaaede til at
hylde Kong Christian. I Okt. 1535 sendtes han til det
nordenfjældske Norge for at underhandle med Ærkebispen
og Raadet om Kongens Valg og om Paalæggelsen af en
Skat. Det var en farefuld Expedition, thi ingensteds
vare Modsætningerne og Hadet mellem de ledende
Personer større end her. C. B. medtog Vincents
Lunge og Biskop Hans Reff, da han 10. Dec. 1535 fra
Oslo begav sig til Throndhjem. Begge disse Mænd vare
Ærkebispens gamle og bitre Fjender. Ikke desto mindre
bleve de modtagne venlig, og Ærkebispen samtykkede i
alt, hvad Kongens Sendebud forlangte. Men 3. Jan. 1536
udbrød
blandt den i Throndhjem forsamlede Almue et Oprør,
Ærkebispen gav efter for Folkebevægelsen, og Mængden
stormede løs paa de danske Sendebuds Herberg:
Vincents Lunge blev dræbt, og de to andre undgik
kun med Nød og næppe Døden. Tillige med Eske Bille
(s. ndfr.) bleve de satte i Forvaring i Klosteret
paa Tuterøen, og her blev nu C. B. siddende Vinteren
over, medens Ærkebispen rejste Folket for Pfalzgrev
Frederiks Sag. Da imidlertid Erobringen af Norges
Hovedfæstninger, Bergenhus, Akershus og Baahus, hvor
Fru Lisbet Ulfstand ledede Modstanden, mislykkedes,
forhandlede Ærkebispen paa ny med Fangerne paa
Tuterøen, og i Begyndelsen af April slap de fri,
efter at C. B. havde forpligtet sig til ikke at
hævne Oprøret og Fængslingen i Throndhjem og til at
holde Baahus og Vigen til Ærkebispens og det norske
Rigsraads Haand, indtil Kongevalget havde fundet
Sted. I Maj Maaned vendte C. B. atter tilbage til
Danmark efter sin mislykkede Sendelse.

C. B. var tilstede paa Rigsdagen i Kjøbenhavn 1536,
og han har underskrevet Recessen og Haandfæstningen,
vistnok med Uvilje som saa mange af det gamle
katholske Rigsraad. Men han fandt sig hurtig til
rette i den nye Tingenes Orden, og som en praktisk,
dygtig og forstandig Mand blev han i de følgende
Aar stærkt benyttet. Hans Kjendskab til norske
Forhold og hans Stilling som Lensmand paa Baahus
sikrede ham en betydelig Indflydelse paa Norges
indre Anliggender. Det var ham, som i Forening med
Truid Ulfstand udarbejdede den norske Reces 1539,
der blev Grundlaget for den norske Lovgivning, indtil
Christian V's Lov indførtes. Og da den unge Prins
Frederik 1548 blev sendt til Norge for at hyldes som
sin Faders Eftermand, var Hr. Claus selvskreven til
at være hans vigtigste Ledsager og Raadgiver paa
denne Rejse. Som Grænsevogter mod Sverige laa han
i stadig Strid med Kong Gustav og den svenske Adel,
især i Vestergøtland. Gjentagne Grænsemøder maatte
afholdes, inden disse Stridigheder bleve bilagte;
men indtil sin Død maatte han høre ilde af Svenskerne,
og Kong Gustav har i sin Smædekrønnike mod de danske
særlig givet C. B. et slet Skudsmaal. Desto smukkere
ere Udtalelserne om ham fra dansk Side, og især har
Lyskander i «De Billers, Jenses Sønners, 16 Aner»
og i sin Fortegnelse over danske lærde sikret ham et
smukt Efterdømme. Hans trofaste og modige Hustru døde
allerede 1540 efter at have født ham 4 Sønner og 7
Døtre; selv døde C. B. 4. Jan. 1558 paa Lyngsgaard
i Skaane, efterladende sig en uhyre
Rigdom, saa  vel i Jordegods og Kjøbstadgods  som
i rede Penge. Han ligger med sin Hustru begravet i
Vram Kirke.

F. Carlsen, Efterretn. om Gammelkjøgegaard S. 61 ff. 
Rørdam, Lyskanders Levned S. 211 f. Skånska Herregårdar, 
under Råbelöf og Vanås.

<i>Mollerup.</i>
</chapter>

<chapter name="Bille, Claus, 1560-1600">
<b>Bille, Claus,</b> 1560-1600, var en Søn af nedennævnte
Jens B. til Lyngsgaard, til hvilken Gaard C. B. selv
siden skrev sig. Han blev født 28. Dec. 1560
paa Visborg Slot paa Gulland og gjorde i Aarene
1581-82 og maaske endnu senere Tjeneste som
Sekretær i Kancelliet. 1589 tog han Tjeneste som
Skibshøvedsmand, men havde dog alt tidligere tjent
til Søs; 1590 var han Lieutenant paa den Flaade,
der under Admiral Peder Munks Kommando ledsagede Kong
Jacob og Dronning Anna hjem til Skotland. 1593 blev
han med flere andre aftakket paa Grund af Reduktion,
og allerede 1. Dec. 1600 døde han i Odense; han
ligger begraven i Egense Kirke ved Hvidkilde, der
tilhørte hans Broder. C. B. har efterladt sig en
Række Kalenderoptegnelser for Tiden 1509-92, der nu
foreligger trykt. Han havde 13. Juli 1595 i Kjøbenhavn
ægtet Lisbet Speil eller Spiegel, Datter af en
indvandret tysk Adelsmand Hans S. Hun overlevede ham.

Danske Saml. 2. R. V,  56 ff.

<i>Thiset.</i>
</chapter>

<chapter name="Bille, Daniel Ernst, 1711-90, Søofficer">
<b>Bille, Daniel Ernst,</b> 1711-90, Søofficer, fødtes
7. April 1711. Han var en Søn af Just B. og Cathrine
f. Maule, blev Sekondlieutenant 1735 og avancerede
efterhaanden op til Kontreadmiral, i det han blev
Premierlieutenant 1740, Kapitajnlieutenant 1746,
Kapitajn 1755, Kommandørkapitajn 1769, Kommandør
1773 og Kontreadmiral 1784. Han var en i sin Tid
meget benyttet Officer, havde saaledes Kommandoen
over Briggen «Ærø» 1755, Aaret efter over Fregatten
«Christiansø» som Vagtskib ved Kjøbenhavn, over
Orlogsskibet «Bornholm» 1758 og «Delmenhorst» 1759. 2
Aar senere var han Besejlingskommissær for Fregatten
«Falster». Efter nogle Kommandoer i Land blev han
1769 Chef for Orlogsskibet «Norske Løve» i Admiral
le Sage de Fontenays Eskadre, hvor hans Skib var
den bedste Sejler. Senere havde han Overbefalingen
over nogle oplagte Skibe i Norge, ledede Hvervingen
der og havde endelig i 1784 sin sidste Kommando
som Chef for Kjøbenhavns Sødefension. Han døde
25. Febr. 1790. -- B. blev 1738 gift med Johanne
Sophie Amalie Stibolt (f. 1717 d. 1788), Datter af
Kapitajn Andr. Henr. S., og havde 6 Børn. Hans yngste
Søn var den ndfr. nævnte Steen Andersen B. (d. 1833).

<i>C. With.</i>
</chapter>
<chapter name="Bille, Elisabeth, 1572-1633">
<b>Bille, Elisabeth,</b> 1572-1633, var en Datter af
nedennævnte Jens B. til Lyngsgaard og blev født
12. Maj 1572 paa Lyngsgaard. Ligesom sin ovennævnte
Søster Birgitte fortjener E. B. at mindes paa Grund
af den Kjærlighed, hvormed hun hang ved sine berømte
Søskendebørn Tyge og Sophie Brahe, selv efter at
disse vare blevne forladte af hele deres øvrige
Slægt. E. B. stod navnlig Braherne nær, fordi hun
i nogle Aar var bleven opdragen i deres Moders, Fru
Beate Billes, Hus. Ligesom Søsteren havde hun deretter
en Tid lang haft Ophold i Svogerens, den for sine
Kalenderoptegnelser bekjendte Eiler Brockenhuus', af
huslige Sorger stærkt hjemsøgte Hjem. Efter Svogerens
Død tog E. B. Bopæl paa Gammel Kjøgegaard, som hun
havde arvet efter sine Forældre, dog maatte hun først
forsyne den med en Hovedbygning; her levede hun saa
i en Menneskealder sammen med Søsteren Birgitte,
som hun havde taget til sig. Vel førte E. B. en
meget langvarig Ejendomstrætte med Kjøge By, men for
øvrigt var hun ualmindelig agtet og afholdt af hele
sin store Omgangskreds. Hun døde 28. Sept. 1633 paa
Gammel Kjøgegaard og ligger begraven i Højelse Kirke.

F. Carlsen,  Efterretn. om Gammelkjøgegaard I, 97 ff.

<i>Thiset.</i>
</chapter>

<chapter name="Bille, Eske, o.1480-1552, Rigshofmester">
<b>Bille, Eske,</b> o.1480-1552, Rigshofmester, Søn af Peder
B. til Svanholm og Anne Knudsdatter Gyldenstjerne,
Broder til ndfr. nævnte Biskop Ove B. og Rigsraaderne
Knud og Mogens B., var en af de betydeligste og mest
ansete danske Adelsmænd paa Reformationstiden. Fra
1510-14 var han allerede Lensmand paa Kjøbenhavns
Slot, hvorpaa han, uvist af hvad Grund, forlenedes
med Hagenskov i Fyn med det dertil hørende Baag
Herred. Allerede i disse Stillinger viste han sig
som en myndig Mand med en fast Karakter, der uden
Personsanseelse hævdede Kronens Rettigheder. I Baag
Herred var en kraftig Bondebefolkning; især havde
Herredsfogden Hans Andersen i Bukkerup tillige med
sine Slægtninger tidligere indtaget en fremragende,
men selvraadig Stilling; Striden med Lensmanden
brød derfor hurtig ud. En af Bønderne blev endogsaa
dræbt, og E. B. maa paa en eller anden Maade have
været delagtig heri; thi der tildeltes ham og
flere andre formelig Absolution for Drabet af Fyns
Bispestol. Rimeligvis har E. B. uden Betænkning
taget Ansvaret for sine Svendes Handling paa sig;
det gjorde han flere Gange i sit bevægede Liv, selv
om det medførte de største Ubehageligheder for ham
selv. Værre blev det dog, da han efter Lov og Dom
lod Hans Andersen henrette 
for hans egenraadige og til Dels uredelige Færd. Hans
Slægtninger klagede nemlig til Christian II,
der i denne Sag, som saa ofte, viste en underlig
vaklende og ubestemt Adfærd; snart holdt han med
Bønderne og afsatte E. B., snart tog han ham paa hans
Slægtningers Forbøn atter til Naade. Saaledes gik
det flere Gange, indtil Christian II blev fordreven
fra Landet. E. B. sluttede sig under disse Forhold
hurtig til Frederik I og blev derpaa 1523 optagen i
Rigsraadet, i hvis Forhandlinger han i den følgende
Tid tog vigtig Del; 1524 sendtes han saaledes ligesom
hans Fætter Anders B. til den mislykkede Forhandling
med Søren Norby (se ovfr. S. 201). Med Baag Herreds
Bønder, navnlig den henrettede Herredsfogeds
Slægtninger, havde E. B. dog stadig Stridigheder,
især om Kronens Ejendomsret til Skovene i Lenet,
indtil Frederik I i Aaret 1529 udsaa ham til Lensmand
paa Bergenhus.

Det er i denne Stilling, at E. B. med stærke
Træk har indskrevet sit Navn i Danmarks og Norges
Historie. Forholdene i Norge vare i det Øjeblik
højst urolige. I Throndhjem indtog Ærkebiskop Olaf
Engelbrechtsen en vaklende Stilling; af Navn erkjendte
han Frederik I's Regering; i Virkeligheden stod
hans Sympathi mere paa den landflygtige Christian
IFs Side. Med den tidligere Lensmand paa Bergenhus,
den højtbegavede, men egenraadige Vincents Lunge, og
dennes Svigermoder, den myndige Fru Ingerd Ottesdatter
(Rømer) paa Østeraat, var han kommen i aabenbar Fejde,
fordi disse begunstigede Lutherdommen. Vincents Lunge
selv var falden i Kong Frederiks Ugunst og paa Grund
af sin egenraadige Færd berøvet sin mægtige Stilling
i Norge. Under disse Forhold blev det E. B.s Opgave
at optræde mæglende mellem de stridende Parter,
men dog med Fasthed at hævde sin Stilling som Kong
Frederiks Lensmand paa Bergenhus og derigjennem
Forbindelsen mellem Danmark og Norge. Hertil besad
han ogsaa forskjellige heldige Egenskaber. Uden
at være bange for, hvis det var nødvendigt, at
gribe til yderligere Midler var han dog en rolig og
besindig Karakter, der med Lempe søgte at vinde de
stridende Parter. Dertil kom, at han i Modsætning
til Vincents Lunge var en troende Katholik uden dog
derfor at optræde med Strænghed over for de lutherske
Elementer, og at han som gift med den dansk-norske
Stormand Henrik Krummediges eneste Barn, Sophie K.,
paa en Maade kunde betragtes som «indgiftet» i Norge
og saaledes berettiget til at være norsk Lensmand.

Det lykkedes ogsaa hurtig E. B. at komme i et godt
Forhold
baade til Befolkningen i Bergen og til Ærkebispen, som han fik 
forsonet med Vincents Lunge. Med lige stor Fasthed modsatte han 
sig dennes forskjellige Forsøg paa atter at komme i Besiddelse af 
Bergenhus og de Angreb, som Norge stadig var udsat for af 
Christian II's Kapere. For at hindre alvorlige Angreb paa Bergenhus 
fik han ogsaa af Kongen udvirket Tilladelse til at nedbryde de 
prægtige Kirker, der hindrede Slottets Forsvar. Man har derfor i 
nyere Tid betragtet ham som en fræk «Kirkebryder»; men at han 
i denne Henseende kun tog Hensyn til Slottets Sikkerhed, derfor 
borger hele hans katholske Sindelag. Da Christian II landede i 
Norge, blev Bergenhus ogsaa det faste Punkt, hvorpaa alle 
hans Tilhængeres Forsøg paa at sætte sig fast i Vesterlandet 
strandede. At Ærkebiskop Olaf sluttede sig til Christian II, havde 
E. B. ikke ventet; han udtrykker selv i et Brev sin Forbitrelse 
over, at han saaledes var bleven skuffet i sine Forventninger; men 
han forstod dog senere atter at komme paa en nogenlunde god 
Fod med ham og gjorde ogsaa i den følgende Tid alt for atter 
at knytte ham til Danmark.

Farligere blev imidlertid Stillingen i Norge efter Kong Frederiks 
Død i April 1533. E. B. havde længe været misfornøjet med 
Opholdet i det afsides Bergen. Hans Svigerforældre vare desuden 
imidlertid døde; store Godser, Valden i Halland, Mogenstrup og 
Ellinge i Skaane, Brunlavg i Norge m. m., vare tilfaldne ham. 
Hans Hu stod derfor nu tilbage til Danmark. Han var allerede i 
Færd med at aftræde Bergenhus, da Kongens Død hindrede det; 
Rigsraadet i Danmark opfordrede ham nu indstændig til at blive i 
Norge, hvor Slottet nu skulde holdes til det norske Rigsraads Haand. 
Det lykkedes ham ogsaa paa det særlige Rigsmøde, som Ærkebispen 
holdt i Norge i Aaret 1533, at sikre sig Besiddelsen af Bergenhus. 
Derimod ventede han paa det fælles dansk-norske Møde, som i 
Anledning af Kongevalget skulde afholdes i Kjøbenhavn i Juni 1534, 
at blive fri for Bergenhus. Med Hustru og Børn sejlede han da 
paa denne Tid ad Kjøbenhavn til. Men da var Grevefejden 
pludselig udbrudt. I Sundet blev han tagen til Fange af et lybsk 
Orlogsskib, og uagtet alle de Forestillinger, der fra forskjellige Sider 
gjordes mod denne Opbringelse af det norske Riges Lensmand, 
maatte han dog, efter i nogen Tid at haveopholdt sig paa Æresord 
i Malmø og paa sine Godser, paa Forlangende indfinde sig i 
Lybek. Her nød han stor personlig Frihed, velset som han var 
i Staden, navnlig af det ældre katholske Parti; men under de 
farlige Forhold, hvori Hansestaden havde indviklet sig, vilde man 
ikke slippe et saa anset Gissel. Først efter Wullenwevers Fald 
blev han i Nov. 1535 frigiven.

Dette lybske Fangenskab i Forbindelse med E. B.s Stilling 
som norsk Lensmand har næppe været til Skade for E. B.s Fremtid. 
Havde Grevefejden overrasket ham som dansk Lensmand, var det 
maaske gaaet ham som Anders Bille og hans øvrige Slægtninger: 
han var mere eller mindre nødtvungen bleven Grev Christoffers Mand. 
Nu stod han derimod fuldstændig fri; han havde endnu ikke personlig 
hyldet nogen. Paa Tilbagevejen gjennem Hertugdømmerne havde 
han en Sammenkomst med Hertug Christian, der da allerede havde 
hele Landet med Undtagelse af Kjøbenhavn og Malmø i sin Magt. 
Han lovede at virke for hans Sag i Norge, for saa vidt det lod sig 
forene med hans Stilling til det norske Rigsraad. I den Anledning 
sejlede han ved Juletid 1535 med sin Hustru ad Throndhjem til, 
hvor Ærkebispen da holdt et Slags Herremøde. Paa Vejen blev han 
imidlertid opsnappet af Ærkebispens Folk og sat i et Slags Fængsel 
paa Tuterøens Kloster, medens Ærkebispens Folk søgte at 
overrumple Bergenhus. Da dette mislykkedes (se I, 417), blev E. B. 
atter løsladt, dog mod atter at forpligte sig til at holde Bergenhus 
til det norske Raads Haand. Næppe var han dog kommen tilbage 
her til, før han erklærede Ærkebispen, at han personlig vilde 
anerkjende Christian III, ligesom det søndenfjældske Raad havde gjort. 
Da Ærkebispen ikke havde Magt eller Mod til at tage Bergenhus 
fra ham, vedblev han saaledes at have Slottet i sin Magt. 
Samtidig raadede han dog Kongen til at søge at vinde Ærkebispen 
med det gode, -- et Raad, som Christian III ikke fulgte. E. B. 
virkede imidlertid med Kraft for Christian III's Sag i Norge og 
blev selv forlenet som en Slags kongelig Statholder med det 
nordenfjældske Norge og sendte forskjellige Expeditioner mod Throndhjem, 
indtil Ærkebispen i April 1537 forlod Landet, som nu var nøje 
knyttet til Danmark.

E. B. betragtede nu sin norske Mission som endt. Ved 
Tilbagekomsten til Danmark fandt han meget forandret. Bisperne 
vare styrtede, hans egen Broder Ove i Fængsel. Skjønt han selv 
vedblev at holde sig til den katholske Tro og kun sent sluttede 
sig til den nye religiøse Ordning, vedblev han at staa i høj Gunst 
hos Christian III. Ved Kroningen 1537 blev han slaaet til Ridder, 
udnævntes flere Gange til forskjellige vigtige diplomatiske Sendelser, 
ledsagede saaledes 1538 Kongen til Fyrstemødet i Brunsvig og 
afsluttede derpaa Forbundet i Fontainebleau med Frankrig, ligesom 
han 1543 afsluttede Vaabenstilstanden i Kampen med Carl V, 
hvilken senere gik over til Freden i Speier. Ogsaa i den indre 
Styrelse tog han vigtig Del. Oftere beklædte han den indflydelsesrige 
Stilling som Statholder paa Kjøbenhavns Slot, indtil han endelig 
1547 blev udnævnt til Rigshofmester. Ogsaa i denne Stilling har 
han vistnok haft ikke ringe Del i de store Reformer i Lensvæsenet, 
som foretoges i Christian III's Tid. Han døde i en høj Alder 
9. Febr. 1552 af en pestagtig Sygdom. Peder Palladius holdt 
Ligtalen og skildrede heri det store Tab, Landet havde lidt ved hans 
Død, han, der var en Lovens og Ordenens Mand, der kun sent, 
en Alvorsmand som han var, havde opgivet sin fædrene Tro, men 
som aldrig havde været en Forfølger af «Guds Ord». -- En stræng 
Mand kunde E. B. være; selv hans adelige Standsfæller kunde faa 
det at føle; derom vidner hans store efterladte Brevsamling, der 
endnu er en af Hovedkilderne til Danmarks og Norges Historie 
paa Reformationstiden. -- Sophie Krummedige var allerede død i 
Maj 1539; hun havde været ham en trofast Hustru under Tidens 
Omvexlinger og vistnok ofte dæmpet hans noget haarde Sind. 
Baade han og hun nøde en udelt Agtelse hos alle, høje og lave. 
De havde haft 13 Børn med hinanden, hvoraf 7 overlevede 
Forældrene (deriblandt den senere nævnte Rigsraad Peder B. til 
Svanholm).

Saml. til Fyens Hist. og Topogr. VIII, 97 ff. 
Annaler f. nord. Oldkynd. og Hist. 1853. 
(Norsk) Hist. Tidsskr. III, 285 ff. 
Paludan-Müller, Grevens Feide II, 12 ff. 248 ff. 
A. Heise, Fam. Rosenkrantz's Hist. II.

<i>A. Heise.</i>
</chapter>

<chapter name="Bille, Eske, 1552-1619, til Ellinge og Ørtofte i Skaane samt Valden og Skedal i Halland">
<b>Bille, Eske,</b> 1552-1619, til Ellinge og Ørtofte i Skaane samt 
Valden og Skedal i Halland, var en Søn af nedennævnte Jørgen B. 
og blev født 29. Sept. 1552. Det synes at have været ham og 
ikke Fætteren af samme Navn, som 1594-1600 var Hofjunker. 1602 
forlenedes han med Helsingborg Slot, som han 1610 ombyttede 
med Mariager Kloster. Under Krigen 1612 var han adjungeret 
Lensmanden paa Varberg, Mogens Gyldenstjerne, og skulde sammen 
med denne varetage Slottets Forsvar. E. B. synes at have staaet 
i megen Gunst hos Kong Christian IV, der var Gjæst ved hans 
Bryllup i Nyborg 15. Nov. 1601 med Helvig Falksdatter Gjøe, 
senere oftere besøgte ham og 1611 bad ham til Fadder til Hertug 
Ulriks Daab. Derimod bleve hans økonomiske Vilkaar, der 
oprindelig havde været særdeles gode, efterhaanden betydelig 
forringede paa Grund af letsindige Forløfter for flere af hans forgjældede 
Standsfælle, navnlig for Otte Christoffer Rosenkrantz og Fætteren 
Eske Pedersen Bille. Ogsaa paa anden Maade fristede han stor 
Modgang: alle hans 7 Børn døde smaa, og allerede 18. Juli 1612 
mistede han sin Hustru. Han stod paa en fortrolig Fod med de 
to bekjendte Dagbogsforfattere Eske Brock og Sigvard Grubbe, af 
hvilke den første var hans Fætter, og hørte ogsaa til den berømte 
Tyge Brahes nærmeste Omgangskreds. E. B. døde 22. Jan. 1619. 

Meidell, Bille-Ættens Hist. II, 21 ff.

<i>Thiset.</i>
</chapter>

<chapter name="Bille, Frants, --1563, til Søholm">
<b>Bille, Frants,</b> --1563, til Søholm, var en Søn af 
ovennævnte Anders B. til Søholm (d. 1555). 1533 gik han i Skole i 
Wittenberg, men Aaret efter var han et af de Herremandsbørn, 
som gik i Skole i Malmø, hvor de i 9 Uger holdtes fangne af 
Byens Borgere. 1546 nævnes han blandt Hofsinderne, og senere 
havde han en Række betydelige Forleninger: Dronningborg 1547-48, 
Silkeborg 1548-57, Vrejlev Kloster 1557-60, Varberg 1560-61, 
Ørum 1561-65; Enken beholdt nemlig dette sidste Len et Par 
Aar efter hans Død. Da Krigen med Sverige udbrød, blev 
F. B. udnævnt til Underadmiral paa den af Peder Skram 
kommanderede Flaade og faldt paa Admiralskibet 11. Sept. 1563 i 
Slaget under Øland. Hans Enke, Edel Jacobsdatter Hardenberg, 
døde 2. April 1581 paa Arreskov og ligger begraven i Horne Kirke. 
Af deres 9 Børn døde de fleste som smaa.

Hofman, Danske Adelsmænd III, 335.

<i>Thiset.</i>
</chapter>

<chapter name="Bille, Frantz Ernst, f. 1832, Officer, Diplomat">
<b>Bille, Frantz Ernst,</b> f. 1832, Officer, Diplomat. B. er født 
14. Febr. 1832 i Kjøbenhavn og er Søn af ndfr. nævnte 
Viceadmiral Steen Andersen B. (d. 1883). Han gjennemgik den kgl. 
militære Højskole fra 1850-55, blev i 1853 Sekondlieutenant à la 
suite i Ingeniørkorpset med Anciennitet fra sin Indtrædelse paa 
Højskolen 15. Juni 1850. Ved Udtrædelsen fra samme udnævntes 
han til Sekondlieutenant ved Ingeniørkorpset og ansattes ved 
Ingeniørtropperne. I 1857 traadte han imidlertid atter ind paa Skolen 
som Generalstabselev og sattes derfor uden for Nummer og à la 
suite ved Ingeniørkorpset. Efter Afgangen fra Skolen udnævntes 
han i 1859 til Generalstabsaspirant og blev i 1861 først 
Premierlieutenant à la suite ved Ingeniørkorpset og senere karakt. Kapitajn 
uden Anciennitet. Han var dernæst Legationssekretær ved Gesandtskaberne 
i Frankfurt 1861-63 og i Wien 1863-64, men stilledes 
ved Krigens Udbrud til Disposition for Overkommandoen og 
forrettede Tjeneste ved Hovedkvarteret paa Als og Fyn. Samme Aar 
udnævntes han til Kapitajn à la suite i Generalstaben og ansattes 
ved det extraordinære Gesandtskab til Fredsunderhandlingerne i 
Wien og efter Fredslutningen som Chargé d'affaires sammesteds. 
I 1865 forflyttedes han til Paris som Legationssekretær og i 1867, 
efter først ved den nye Hærlovs Ikrafttræden at være bleven 
udnævnt til Kapitajn uden for Nummer af Generalstaben, som Chargé 
d'affaires til de nordamerikanske Fristater, hvor han i 1869 blev 
Ministerresident. Han udnævntes til Kammerherre i 1870 og erholdt 
7. Nov. s. A. efter Ansøgning Afsked af Krigstjenesten. I 1871 
blev han overordentlig Regeringskommissær og Gouvernør ad interim 
paa de dansk-vestindiske Øer og 8. Juli 1872 overordentlig Gesandt 
og befuldmægtiget Minister i Stockholm, hvilken Stilling han endnu 
beklæder. Efter at være bleven Kommandør af Danebrog af 2. 
Grad i 1872 og af 1. Grad i 1878 udnævntes han i 1887 til Storkors 
af Danebrog. -- B. ægtede 4. Maj 1869 Sarah Augusta 
Zabriskie, f. 4. Dec. 1844 i Jersey City og Datter af Kansler i Staten 
New Jersey af de forenede Stater i Nordamerika A. O. Z.

<i>V. E. Tychsen.</i>
</chapter>

<chapter name="Bille, Gerhard Sievers, 1765-1816, Søofficer, Konsul, Gouvernør i Ostindien">
<b>Bille, Gerhard Sievers,</b> 1765-1816, Søofficer, Konsul, Gouvernør 
i Ostindien. B., Søn af ndfr. nævnte Kommandørkapitajn 
Hans Martin B., blev født 9. Febr. 1765 i Kjøbenhavn. 1785 
udnævntes han til Sekondlieutenant i Flaaden (med Anciennitet 
fra 1. Okt. 1783). Under Felttoget mod Sverige 1788 kommanderede 
han Kanonbaaden «Arendal», der hørte til Rekognosceringsflotillen. 
1790 blev B. Premierlieutenant. Da de krigsførende 
Magters Krydsere under den første franske Koalitionskamp gjorde 
sig skyldige i Overgreb mod de nevtrale Staters Handelsskibe, 
sluttede Danmark og Sverige 1794 et Forbund i det Øjemed at 
værne om Søhandelens Sikkerhed. Det følgende Aar dannedes 
en dansk-svensk Eskadre, der i de nordiske Farvande skulde 
beskytte danske, norske og svenske Handelsfartøjer mod Overlast. 
B. blev Chef for Kutteren «Forsvar», der var blandt Eskadrens 
Skibe. 1797 forfremmedes han til Kapitajnlieutenant og ansattes 
Aaret efter som dansk Konsul i Algier. Da Algier 1800 blev 
draget ind i Danmarks Strid med Bejen af Tunis i Anledning af 
nogle dansk-norske Handelsskibes Opbringelse af tunesiske Korsarer, 
forebyggede B. ved en resolut Optræden et Fredsbrud mellem 
Bejen og den danske Regering og bevirkede, at hin frigav 
en Del af Fregatten «Najadens» Besætning, der var kommen i hans 
Magt. B. beklædte Stillingen som Konsul indtil Aaret 1805. 1807 
udnævntes han til Kontreadmiral og traadte s. A. ud af Marinens 
Tjeneste. B. blev 1808 Gouvernør over de kgl. Etablissementer i 
Ostindien og døde 1816. Han var ugift.

Garde, Efterretninger om den danske og norske Sømagt IV. 
St. Bille, Det danske Flag i Middelhavet.

<i>A. Thorsøe.</i>
</chapter>

<chapter name="Bille, Hans,</b> o.1470-1542, til Egede">
<b>Bille, Hans,</b> o.1470-1542, til Egede, ældre Broder til ovfr. 
nævnte Anders B. til Søholm (d. 1555), var allerede Rigsraad 1502, 
da han var en af Hovedførerne paa Toget til Stockholm for at 
undsætte Dronning Christine; Ridder blev han først ved 
Christian II's Kroning 1514; det følgende Aar var han Medlem af den 
Sendefærd, der hentede Dronning Elisabeth fra Holland. Omtr. 1508 
var han bleven forlenet med Skjoldenæs, men mistede det i 
Slutningen af Christian II's Regering, som det synes, fordi Bønderne 
havde klaget over ham; for øvrigt havde Christian II hyppigere 
benyttet hans Tjeneste i Sverige. Ved Regeringsforandringen 1523 
fik han atter sin Forlening tilbage og indtog en ret betydelig 
Stilling under Frederik I. -- 1531 var han en af de Raader, der 
under Christian II's forventede Ankomst tillige med sin Broder 
Anders førte Befalingen i Kjøbenhavn, og det siges om dem, at 
de i særlig Grad havde Befolkningens Tillid. H. B. hørte ligesom 
sin Broder til Rigsraadets mest konservative katholske Medlemmer. 
Under Herredagen 1533 sluttede han sig derfor ligesom Broderen 
til det katholske Parti, der fik Kongevalget udsat. Dels paa Grund 
heraf, dels fordi han under Grevefejden strax sluttede sig til Grev 
Christoffer og blev en af hans vigtigere Raader, fik han samme 
Skæbne som Broderen: da den demokratiske Folkebevægelse udbrød 
i Jan. 1535, blev han fangen og senere ført til Meklenborg som 
Fange, og da Christian III besatte Sjælland, bleve hans Len og 
Godser inddragne; han selv fik først Christian III's Naade i 
Slutningen af 1536. Den gamle Mand fik sine private Godser 
tilbage, men ikke sin Forlening, og blev udstødt af Rigsraadet. 
Han døde 31. Okt. 1542. Med sine Hustruer, Anne Lauridsdatter 
Thott (d. 1498) og Inger Rønnov (d. 1548), havde han mange Børn, 
der dog ikke opnaaede større Betydning. Hans Døtre Ermegaard 
og Birgitte fik til sidst det efter dem opkaldte «Jomfruens Egede».

Danske Herregaarde IV: Jomfruens Egede.

<i>A. Heise.</i>
</chapter>

<chapter name="Bille, Hans Martin, 1732-88, Søofficer">
<b>Bille, Hans Martin,</b> 1732-88, Søofficer, født 11. Marts 1732, 
Søn af Kapitajn Lars B. (f. 1683 d. 1757) og Helvig Margrethe 
f. Møller, blev Sekondlieutenant 1753 og avancerede
til Kommandørkapitajn. I sit 17. Aar udkommanderedes
han med Schoutbynacht Tønder og Aaret efter om Bord
paa Fregatten «Falster», der under Kapitajn Hooglandt
gik paa Togt i Middelhavet. Medens B. 3. Juni
1753 var i Land i Saffia paa Afrikas Nordkyst, kom
Fregatten i Brand og sprang i Luften, hvorved 132 Mand
omkom. Efter flere andre Udkommandoer sendtes han 1759
med Fregatten «Møen» (Kapitajn Meyer) til Vestindien;
paa Hjemvejen udbrød en Epidemi om Bord, der bortrev
Chefen og 170 Mand. 1765 sendtes han til Bornholm
for at prøve Anlægget af en Krigshavn ved Arnak,
hvilket Foretagende dog senere blev opgivet. 1769
udnævntes han til Tøjmester, hvilket Embede han
med megen Dygtighed beklædte til sin Død. B. var en
videnskabelig dannet og højst hæderlig Mand. Under
Frederik V anklagedes han for Underslæb og blev
stillet for en Krigsret, men frifandtes med Ære. Han
døde 13. Sept. 1788. - 1760 ægtede han Margrethe
Lütken (f. 1736 d. 1802), en Datter af den bekjendte
Kapitajn Fr. Chr. L.; han havde 2 Døtre og 5 Sønner.

Minerva  1792, I, 330 ff.

<i>C. With.</i>

</chapter><chapter name="Bille, Henrik, 1709-89, s. Bille-Brahe.">

<b>Bille, Henrik,</b> 1709-89, s. Bille-Brahe.

</chapter><chapter name="Bille, Jens,</b> 1531-75">

<b>Bille, Jens,</b> 1531-75, blev født paa Varberg Slot
26. Jan. 1531 og var en Søn af ovennævnte Claus B. til
Lyngsgaard (d. 1558). Fra 1555-59 var han Hofsinde
og sidstnævnte Aar var han med paa Ditmarskertoget;
fra 1560-71 var han Lensmand paa Gulland og havde
altsaa denne vigtige Forlening under alle de bevægede
Krigsaar, i hvilke han paa forskjellig Maade gjorde
god Tjeneste, og efterlod sig i det hele et godt
Navn paa Øen. Han ejede Slægtens gamle Stamsæde
Allindemagle, som han bortbyttede til Kronen
mod Vrejlev Kloster i Jylland, end videre Gammel
Kjøgegaard samt Lyngsgaard, Lyngbygaard og Vram i
Skaane, den sidste gav han Navnet Billesholm. Her
døde han 28. April 1575 og blev begraven i Vram
Kirke. 3. Dec. 1559 havde han paa Nyborg Slot ægtet
Karen Eilersdatter Rønnov til Hvidkilde, med hvem han
havde 10 Børn. Hun døde 4. April 1592 paa Nakkebølle.

F. Carlsen, Efterretn. om Gammelkjøgegaard I, 85 f.

<i>Thiset.</i>

</chapter><chapter name="Bille, Jørgen, --1601, til Ellinge og Valden">

<b>Bille, Jørgen,</b> --1601, til Ellinge og Valden, var
en Søn af ovennævnte Eske B. (d. 1552). Som Barn
var han en Tid i Huset hos sin Mormoder Anne Rud,
der 1529 slutter et af sine 
mange Breve til hans Moder med følgende betegnende
Ord: «og haver Jørgen og jeg saa med hverandre,
at drikker han sig drukken, da faar han strax af
et Ris». 1534 gik han i Skole i Malmø og blev her
med flere ansete Adelsmænds Børn i lang Tid holdt
fangen af Byens Borgere. Aaret efter blev han
med sin Broder Hartvig sendt til Leipzig, men da
Forældrene alt i Hjemmet havde gjort den Erfaring,
at J. B. øvede en skadelig Indflydelse paa sin
yngre Broder, blev der draget Omsorg for, at de end
ikke i Udlandet boede sammen. Efter 3 Aars Ophold
i Leipzig kom J. B. hjem med det Vidnesbyrd, at han
ikke egnede sig til fortsat Studeren; han havde da
i nogen Tid tjent ved Fyrsten af Kleves Hof. 1548
var han Hofsinde og deltog i det bekjendte Brudetog
til Sachsen. 1549-52 havde han Gavnø Kloster og fra
1552-57 Bækkeskov Kloster i Forlening. Senere havde
han et Par mindre norske Len og derefter Sølvitsborg
fra 1568-78. Allerede Jomfruerne i Gavnø Kloster
førte Klage over ham, og endnu mere misfornøjede vare
Blekingboerne med hans Lensstyrelse. De klagede over
hans Fogeders Undertrykkelser, og da Klagerne ikke
hjalp, ihjelsloge de Fogederne, saa Kongen maatte
beskikke 4 Adelsmænd til at dømme Parterne imellem
og afhjælpe Misbrugene. Under Krigen gjorde han
Tjeneste og anførte Bønderne fra Villands, Fers og
Gers Herreder paa et Indfald i Sverige, der dog endte
med et større Nederlag for ham. J. B. begravedes 28. Juni
1601 og ligger begraven i Voxstrup Kirke. Han var gift
med Margrethe Nielsdatter Brock, der overlevede ham.

P. v. Moller, Halländska Herregårdar S. 21 ff.

<i>Thiset.</i>
</chapter>

<chapter name="Bille, Jørgen, --1736, Stiftamtmand">
<b>Bille, Jørgen, --1736, Stiftamtmand, var tredje
Søn af Steen B. til Jungetgaard (d. 1739) og Mette
Sehested. Han var i sin Ungdom Søofficer og drev
det til Kommandørkapitajn, men traadte derpaa efter
10 Aars Tjeneste (1703) ud af Søetaten og blev 1733
Konferensraad og 1736 Stiftamtmand i Aalborg, hvor
han døde samme Aar. I 1704, 22. Jan., havde han ægtet
Ide Rodsteen, Datter af Frederik R. til Lengsholm
og Kirstine Beck til Vraa, Elkjær m. m. Med denne
sin Hustru fik han Ellinggaard og meget andet Gods;
hun ligger ligesom ogsaa B. begravet i Ajstrup Kirke
i Aalborg Stift. Som Jorddrot havde B. rig Lejlighed
til at lære Landets, navnlig Jyllands, usle Tilstand
og Befolkningens Elendighed at kjende, og i 1730
forfattede han et Skrift, som indsendtes til høje
vedkommende, i hvilket han 
med levende Farver maler Jyllands slette Tilstand
og angiver, hvad der burde gjøres for at hjælpe
Land og Folk paa Fode igjen. Dette Skrift er i vore
Dage blevet offentliggjort («Danske Samlinger» IV,
193 ff.). Med sin Hustru havde B. 2 Døtre, af hvilke
den ene, Kirstine Birgitte (f 1767), ved Giftermaal
bragte Ellinggaard til Grev Schack Vittinghof Holck
til Vraa.

<i>F. J. Meier.</i>
</chapter>

<chapter name="Bille, Knud, --1555, til Kjærsgaard (i Vends Herred, Fyn), Rigsraad">
<b>Bille, Knud,</b> --1555, til Kjærsgaard (i Vends Herred, Fyn), Rigsraad, næstældste Søn af Peder B. til Svanholm og Broder til Biskop Ove B.,
Eske og Mogens B. Han var Lensmand paa Gladsaxe
i Skaane fra 1505-43 og blev 1523 slaaet til
Ridder samt optaget i Rigsraadet ved Frederik
I's Kroning. Ligesom sin øvrige Slægt hørte han
til det katholske Parti, men traadte i Skygge
for sine mere betydelige Brødre og Fættere. Under
Grevefejden holdt han sig forsigtig tilbage og var
1536 blandt dem, som gik i Borgen for de i Haderslev
fængslede danske Adelsmænd. Han var først gift med
Dorthe Olufsdatter Daa; efter hendes Død giftede
han sig paa ny (1515) med Birgitte Marcusdatter
Rønnov. K. B. døde 1555, i det for saa mange af hans
Slægt skæbnesvangre Aar, da Pesten hærgede Landet.

<i>Mollerup.</i>
</chapter>

<chapter name="Bille, Marqvard,</b> 1568-1631">
<b>Bille, Marqvard,</b> 1568-1631, blev født 18. Dec. 1568
paa Visborg Slot; Faderen var den foran nævnte
Jens B. Efter at have været udenlands i sin
Ungdom tiltraadte han Besiddelsen af sin
Mødrenegaard Hvidkilde; senere hen ejede han
desuden Nakkebølle, som han arvede efter sin
Svigerfader. Fra 1612-16 havde han Odensegaard i
Forlening, derefter var han i 12 Aar Lensmand paa
Rugaard. Fra 1624-27 var han Lieutenant ved den
fynske Adels Rostjeneste. M. B. døde 9. Jan. 1631;
han havde 13. Okt. 1594 paa Nakkebølle ægtet Susanne
Eilersdatter Brockenhuus, der var en Stifdatter af
hans Søster Anne B. og var født 3. Avg. 1575; hun
døde allerede 1606 og ligger med sin Husbond begraven
i Aastrup Kirke.

Vedel Simonsen, Rugaard II, 1, 98 ff.

<i>Thiset.</i>
</chapter>

<chapter name="Bille, Michael Johannes Petronius, 1769-1845, Søofficer">
<b>Bille, Michael Johannes Petronius,</b> 1769-1845, Søofficer, 
født 8. Nov. 1769 i Stege, en Søn
af Kapitajn Math. B. og Adolphine Christine
f. Friedenreich. B. blev allerede som Kadet 1781-82
udsendt med Fregatten «Bornholm», der førtes af hans
Fader. Efter en Række svære Storme i Atlanterhavet
reddedes Skibet 
næsten som Vrag ind til en irsk Havn, hvor Chefen
som Følge af de udstaaede Strabadser døde. Senere
undervistes B. af Mathematikeren Høyer, der lagde
en fortrinlig Grund til hans senere videnskabelige
Løbebane. Endnu inden han var naaet at blive Officer,
manuducerede han i Navigation og hjalp derved til sin
Moders og 5 Søskendes Underhold. 1788 kommanderede
han som Kadet nogle norske Skjærbaade, betvang et
Mytteri blandt Mandskabet og udmærkede sig, saa at
han Aaret efter udnævntes til Lieutenant. Efter nogle
Udkommandoer ansattes han 1793 som Navigationslærer
ved Søkadetakademiet, hvor han indførte Brugen
af forbedrede Instrumenter. I Slaget paa Reden
2. April 1801 var han Chef for underste Batteri i
Blokskibet «Prøvesten» (Chef: Kapitajn L. F. Lassen)
og affyrede selv mod det engelske Linjeskib «Edgar»
den Kanon, der aabnede Kampen Kl. l0 1/2. Let saaret
forblev han tilbage, efter at største Parten af
Mandskabet var flygtet i Land, og toges til Fange
af Englænderne. For sit udviste Forhold blev han
dekoreret med Guldmedaillen. Ved Krigens Udbrud 1807
maatte han forlade sin Lærerpost for at overtage
Kommandoen over en Deling Kanonbaade ved Norges
Sydkyst; her udmærkede han sig ligeledes ved flere
Lejligheder, hvorfor Kronprinsen gjentagne Gange
bevidnede ham sin Tilfredshed; 1808 forfremmedes han
til Kapitajn. I Aarene 1812-13 kommanderede B. med
en udsøgt Besætning af danske Matroser det franske
Linjeskib «Danzig» paa Schelden og havde bag efter det
vanskelige Hverv at hjemføre de danske Besætninger,
o. 2000 Mand, over Land. Efter Freden holdt han
Forelæsninger for sine Kolleger og ansattes 1815
med Titel af Kommandørkapitajn som Lodsinspektør
i Helsingør, hvortil 1816 føjedes Bestillingerne
som Waterschout og konstit. Færgeinspektør, men
rejste 1819 til England, hvorfra han hjemførte det
første danske Dampskib, «Caledonia». Aaret derpaa
drog B. med Titel af Kommandør til Preussen som
Navigationsdirektør, i hvilken Stilling han virkede
med megen Iver og Dygtighed indtil 1838, da han trak
sig tilbage til sit Fædreland, dekoreret med en høj
preussisk Orden. 1840 erholdt han her hjemme
nyt Afskedspatent som Kontreadmiral samt dekoreredes 
med Kommandørkorset og døde 27. Marts 1845,
efterladende sig et ualmindelig hæderligt Minde.

B. var gift med Marie Magdalene Friedlieb (f. 1780),
hvis Fader var Sognepræst til Idestrup paa Falster,
og som efter 31 Aars 
Ægteskab døde 1829. Han efterlod sig en Søn,
ovfr. nævnte Kammerherre Chr. Høyer B.

Nyt Archiv f. Søvæsen 2. R. I. Erslew, Forf. Lex.

<i>C.  With.</i>
</chapter>

<chapter name="Bille, Mikkel, 1680-1756, Søofficer">
<b>Bille, Mikkel,</b> 1680-1756, Søofficer, en Søn af
ndfr. nævnte Steen Andersen B. (d. 1698). Fødtes
14. Maj 1680, blev Sekondlieutenant 1699 og
avancerede efterhaanden til virkelig Admiral. Som
Premierlieutenant og Kapitajnlieutenant var han en Tid
lang i engelsk Tjeneste, senere (1709) med Fregatten
«0rnen» under Bornholm, hvor han erobrede flere
Priser. 1712 førte han Orlogsskibet «Delmenhorst»
i Admiral Gyldenløves Flaade og deltog senere med
samme Skib under Rabens Overbefaling i Angrebet paa
den svenske Flaade under Wachtmeister mellem Møen
og Rygen. Han kæmpede tappert, men havde det Uheld,
at en af hans egne Kanoner sprang, hvorved adskillige
Mennesker dræbtes. 1715 var B. med samme Skib under
Gabel i Kamp mod Svenskerne paa Kolberg Red og
forfremmedes efter Affæren til Kommandør, hvorhos
han dekoreredes med en Guldmedaille. Senere ud paa
Sommeren s. A. kæmpede han i Slaget ved Prorervig,
først mod et Skib i 3 Timer, derefter mod et andet i
2 Timer og endelig mod det svenske Admiralskib, indtil
han ikke havde mere Krudt tilbage; ved denne Lejlighed
havde han atter Uheld med en af sine Kanoner. 2 Aar
derefter forfremmedes han til Schoutbynacht samt
Deputeret i Admiralitetskollegiet. Fra 1723-27 førte
B. forskjellige Eskadrer, men anklagedes bag efter for
uærligt Forhold, hvilket dog ved nærmere Prøve viste
sig at være ubeføjet. 1729 blev han Holmens Chef,
hvilket Embede han beklædte i 6 Aar. Ved Udgangen
af denne Periode var det, at Marinens Overbestyrer,
Grev Fr. Danneskjold-Samsøe, indledede den bekjendte
Proces mod Overfabrikmester, Kommandørkapitajn
Benstrup; Bille blev under denne overbevist om at
have vist Forsømmelighed ved Tilsynet med Tømmeret
og Tegningernes Efterlevelse og faldt i Unaade hos
Christian VI. Af Hensyn til hans tidligere gode
Tjeneste fik han dog ingen Krigsretsdom, Kongen
undersøgte personlig Sagen og resolverede derefter
1737, at han skulde afskediges, dog med Viceadmirals
Gage (1920 Rdl.) i Pension. Han trak sig da tilbage
til Holbæk, hvor han døde 1756.

B. var gift to Gange, 1. 1717 med Mette Glud (f. 1698
d. 1720), en Datter af Rektor Søren G., 2. 1722 med
Karen Lasson (f. 1703), en Datter af Bendix L. til
Aakjær. Med sin anden Hustru havde

han Sønnen Bendix Lassen B. (se ovfr.). En anden Søn 
var Kapitajn Math. B., hvis Søn igjen var den ovfr. 
omtalte Mich. Joh. Petr. B.

Lützow, Hist. Efterretn. om danske Søe-Officierer I.

<i>C.  With.</i>
</chapter>

<chapter name="Bille, Mogens,</b> --1538, Rigsraad">
<b>Bille, Mogens,</b> --1538, Rigsraad, Broder til
ovfr. nævnte Eske B. og ndfr. nævnte Ove B., foretog
1502 en Pilegrimsfart til Jerusalem, arvede 1508
Svanholm efter sin Fader Peder B. og deltog senere
i Kampene mod Sverige, maaske ogsaa i Sendelser til
Skotland, men indtog for øvrigt næppe en betydeligere
Stilling, før han i Frederik I's Tid, især efter
at han 1524 havde ægtet Rigshofmesteren Mogens
Gjøes Datter Sophie, fik forskjellige Forleninger,
navnlig Koldinghus (1527-36). Efter Frederik I's
Død indsattes han af Rigsraadet til Befalingsmand i
Jylland og blev, som det synes, af Rigsraadet selv
optagen i dets Midte. Da Grevefejden udbrød, hyldede
han Christian III, men blev alligevel 1536 berøvet
sin Forlening Koldinghus og udstødt af Rigsraadet,
vel nærmest paa Grund af den Maade, hvorpaa han var
optagen deri, thi det bebrejdedes stærkt af Christian
III det daværende Rigsraad, at det i den kongeløse
Tid havde optaget nye Medlemmer. Men desuden var
M. B. saa nøje knyttet til sin Broder Ove B. og til
det ældre katholske Parti, at man vel af den Grund
ikke har villet betro ham en saa vigtig Forlening som
Koldinghus. Han var for øvrigt nu svagelig og døde i
April 1538. I sit 1537 oprettede Testamente viser han
sig som Katholik af den gamle Skole. -- Hans Hustru,
Sophie Gjøe, var død i Marts 1537 i Stettin, hvortil
hun, ledsaget af sin bekjendte Søster Birgitte,
var rejst for at søge Lægehjælp. Som det synes,
beror det paa en Misforstaaelse, at hun ved sine
Bønner hos Biskop Joachim Rønnov 1533 skulde have
udvirket Tilladelse for Hans Tausen til atter
at vende tilbage til Kjøbenhavn. -- Ægteskabet
var barnløst, hvorfor Svanholm efter M. B.s
Død tilfaldt hans Broder Eske. Begge Brødrene
havde dog overladt Gaarden til deres Broder,
den forhenværende Biskop Ove B., paa Livstid.

<i>A. Heise.</i>
</chapter>

<chapter name="">
<b>Bille, Oluf,<b> -1602, var en Søn af nedennævnte Peder
B., efter hvem han arvede Svanholm, som han dog senere
afstod til sin Broder Eske, da han ved sin Moders
Død selv overtog sin Mødrenegaard Øster Vallø. Fra
1578-81 var han Hofsinde og blev 1580 forlenet
med Tureby. 1588 fik han af Formynderregeringen,
af hvilken hans Svigerfader Jørgen Rosenkrantz var
Medlem, Abrahamstrup Len, endogsaa paa meget gunstige
Vilkaar, 
men da Kong Christian IV 1596 overtog Regeringen,
fratog han atter O. B. hans Len. O. B. blev
begraven 15. Okt. 1602 i Valløby Kirke. Hans Enke,
Margrethe Rosenkrantz, hvem han havde ægtet i Aarhus
23. Okt. 1586, overlevede ham i 13 Aar, men begge
deres Børn døde smaa.

A. Petersen, Vallø og Omegn S. 63 f.

<i>Thiset.</i>
</chapter>

<chapter name="Bille, Ove,</b> --1555, Biskop">
<b>Bille, Ove,</b> --1555, Biskop, Broder til Ovenstaaende
Eske og Mogens B., indtager ved hele sin Personlighed
og ved den Iver, hvormed han omfattede sit Kald som
katholsk Biskop, en høj Plads blandt de katholske
Prælater i Danmark paa Reformationstiden, saa
at man ikke uden Grund senere i det Klageskrift,
som Christian III 1536 lod oplæse mod Biskopperne,
ytrede, at han «fast havde været Hovedet for alt
Papisteriet».

Efter at have fuldendt sine Studier og taget
Magistergraden kom O. B. i en ung Alder i Aaret 1499
ind i det kgl. Kancelli, først som Sekretær, senere,
i alt Fald fra 1509 af, som kongelig Kansler. Kong
Hans skal ogsaa paa sit Dødsleje have anbefalet sin
Søn at beholde O. B. som Kansler, om denne end maaske
selv var mindre villig hertil. Skjønt O. B. i sin
Stilling som kgl. Kansler ved flere Lejligheder skal
have ytret sin Misbilligelse af Christian II's Færd,
saaledes i Anledning af Torben Oxes Sag, nød han dog
stadig Kongens Tillid. Ved dennes Anbefaling blev
han saaledes 1520 udnævnt til Biskop ved St. Clemens'
Domkirke i Aarhus. Selv udtalte O. B. i et Brev til
sin Moder, Anne Gyldenstjerne, sin Glæde over denne
Udnævnelse og sit Haab om, at den maatte blive Gud
og St. Clemens til Ære, den hellige Kirke til Gavn,
ham selv til Lykke og Glæde, et Haab, som dog kun
til Dels gik i Opfyldelse. Kort efter udbrød de jyske
Raaders Opstand mod Kongen. Denne overdrog da O. B. at
søge at mægle mellem sig og Oprørerne, et Hverv, som
O. B. ogsaa med stor Iver tog sig af. Indtrængende
advarede han de jyske Raader mod at gaa for vidt,
i det han mindede dem om de Ulykker, de herved kunde
bringe over deres Fædreland, men forgjæves. Selv
opsagde O. B. først Christian II sin Troskab, da
Frederik I allerede stod i Jylland med sin Hær,
og da man truede ham paa Liv og Gods.

Da faa Aar efter Reformationsrøret udbrød, var
O. B. den Biskop, der med størst Iver søgte at modstaa
Bevægelsen. Han var desuden, i alt Fald efter den
sjællandske Biskop Lage 
Urnes Død (1529), den eneste af de daværende
Biskopper, der nød nogen større Anseelse. Han var
selv en Mand med aandelige Interesser; han havde
vistnok i sin Ungdom med Iver studeret Theologi;
han besad saaledes en efter de Tiders Forhold
anselig Bogsamling af Kirkefædrenes Skrifter, som
han senere testamenterede til sin gamle Domkirke; han
havde allerede som kgl. Kansler vist stor Interesse
for Christiern Pedersens Udgave af Saxes Krønnike,
og da den bekjendte Skribent Lektor Poul Helgesen
(Paulus Eliæ) var kommen paa Kant med Christian II,
fandt han Tilhold hos O. B. Det var ogsaa mere ved
aandelige Midler end ved ydre Tvang, at O. B. søgte at
modstaa Reformationen. Han sendte advarende Skrivelser
omkring i sit Stift; han fik oprettet et Trykkeri i
Aarhus, hvorfra Poul Helgesen og andre sendte deres
Fejdeskrifter ud mod Lutheranerne. Det var derfor
ganske naturligt, at O. B. i Spidsen for det katholske
Parti efter Frederik I's Død søgte at faa den unge
Hertug Hans udnævnt til Konge i Steden for den ældre,
luthersksindede Hertug Christian, ligesom det vistnok
var ham, der havde stor Del i, at Kongevalget, for
at dette kunde opnaas, blev udsat til St. Hansdag
1534. Endnu kort før dette Valg skulde finde Sted,
skrev han et Brev til den unge Hertug Hans, hvori han
udtaler sit Haab om at se ham som Konge. Da Grevens
Fejde imidlertid faa Dage efter udbrød, maatte O. B.,
skjønt kun modstræbende, deltage i det jyske Raads
Valg af Hertug Christian i Ry Kirke. Kun med Taarer
i Øjnene sluttede han sig til dette Skridt; han har
i det Øjeblik haft en Forudfølelse af, hvad der nu
ventede den katholske Kirke i Danmark.

Af Christian III blev han dog behandlet med den
største Hensynsfuldhed; han blev tillige med
Mogens Gjøe indsat til Statholder i Jylland og
deltog senere under Kjøbenhavns Belejring i den i
Roskilde midlertidig indsatte Regering. Med stor
Offerberedvillighed udredede han de store Summer,
der af krævedes Kirken og Prælaterne til Krigens
Førelse. Intet anede han derfor, da Statskoupet
pludselig indtraadte 1536, og Bisperne fængsledes. Han
selv blev dog ikke strax fængslet sammen med de øvrige
Biskopper; af Hensyn til de store Tjenester, han i sin
lange Levetid havde vist Kongehuset og sit Fædreland,
søgte man med det gode at faa ham til at afstaa
Bispesædets Hovedfæstning, Silkeborg. Da han nægtede
dette for ikke at blive Meneder mod Kirken, holdtes
han i et lempeligt Fængsel, først paa Dragsholm,
senere paa Nyborg, indtil Kongens Kroning Avg. 1537,
da han frigaves mod
at forpligte sig til ikke at modarbejde den
nye Sagernes Tilstand. Han blev nu forlenet med
Skovkloster paa Livstid, senere med forskjellige
andre Forleninger, ligesom hans Brødre Mogens og
senere Eske overlode ham deres Fædrenegaard Svanholm
paa Livstid. Af Rigsraadet vedblev han, i alt Fald af
Navn, at være Medlem lige til sin Død paa Skovkloster
10. April 1555. Christian III viste personlig den
gamle Hædersmand den sidste Ære, da han nedsattes i
sin Familiegrav i Antvorskov. Han døde æret og agtet
af alle. Den nye evangeliske Superintendent Peder
Palladius udtaler sig saaledes med den største Agtelse
om ham og lader forstaa, at han mod sit Livs Aften
med oprigtig Kristentro sluttede sig til Evangeliet.

Nye Danske Mag. I, 193 ff. II, 147 ff. 
Danske Mag. 3. R. I, 163 ff. Rørdam, Hist. Kildeskrifter I. 
Illustr. Tid. XIX, Nr. 986.

<i>A. Heise.</i>

</chapter><chapter name="Bille, Peder, --1436, Ærkebiskop, s. Lykke.
">

<b>Bille, Peder,</b> --1436, Ærkebiskop, s. Lykke.

</chapter><chapter name="Bille, Peder, o.1517-80, til Svanholm og Øster Vallø">

<b>Bille, Peder,</b> o.1517-80, til Svanholm og Øster
Vallø, en af de mere fremtrædende Rigsraader under
Frederik II, Søn af Ovenstaaende Eske B., fik ligesom
Birgitte Gjøe og andre sin første Undervisning i
Ring Kloster af Nonnen Mette Ovesdatter og var da
temmelig svagelig og tungnem, kom senere i Huset dels
hos Hr. Oluf Nielsen Rosenkrantz til Vallø og Fru
Ide Munk, med hvis Datter Birgitte han senere blev
trolovet (gift 1548), dels hos sin Mormoder Anne Rud
(d. 1533) og til sidst hos Hr. Mogens Gyldenstjerne
paa Malmøhus; sendtes 1536 til Landgrev Philip af
Hessens Hof; 1547 Lensmand paa Helsingborg, 1548-54
Stiftslensmand i Aarhus, 1554-55 paa Holbækgaard, 1556
tillige forlenet med Tureby og samme Aar Rigsraad,
1558-59 i diplomatisk Sendelse til Lifland og Rusland,
1561-66 forlenet med Roskildegaard og Stiftslensmand
i Sjælland, 1559 tillige Arkelimester; deltog 1562
i Underhandlingerne med Sverige og andre Magter,
ledsagede ved Syvaarskrigens Udbrud 1563 Frederik
II til Elfsborgs Erobring, var 1564 tillige med
sin Svoger Steen Rosensparre Kommissarius hos Grev
Günther af Schwarzburg; blev i Foraaret 1565 tillige
med flere Raader fangen af de oprørske Landsknægte i
Ystad, blev derpaa atter med sin Svoger Krigskommissær
hos Daniel Rantzau og skildrer i sine Indberetninger
og Breve fra denne Tid med levende Farver den store
Nød og Elendighed, der herskede i Hæren, og den
oprørske Tone hos de tyske Lejetropper, saa man
endogsaa tænkte paa at afskedige Daniel Rantzau,
lige før Sejren ved Svarteraa 
hindrede det. Da Steen Rosensparre var falden i
Slaget, fik han efter ham Kalundborg i Forlening
og beholdt det indtil sin Død. 1566 var han atter
Kommissarius hos Daniel Rantzau og giver atter
dette Aar en forfærdelig Skildring af Forholdene ved
Hæren, Pengenøden og den slette Administration. Disse
Forhold medførte Peder Oxes Tilbagekaldelse. Da denne
kort efter ægtede Steen Rosensparres Enke, Mette
Rosenkrantz til Vester Vallø, kom P. B. i nøje Forhold
til denne sin nye Svoger, deltog i Skatteforholdenes
Ordning, forhandlede 1569 med svenske Udsendinger
i Ulfsbæk, blev Jan. 1570 udset til at underhandle
med Frederik II, da denne truede med at nedlægge
Regeringen, deltog i Fredsunderhandlingerne i Stettin
1570 og flere lignende Møder i den følgende Tid. Ved
Frederik II's Formæling 1572 blev han Hofmester hos
Dronning Sophie og indtog denne Stilling lige til sin
Død. Efter Peder Oxes Død 1575 førte han med juridisk
Dygtighed de mange Arvesager, hvori Enken indvikledes
med sin afdøde Mands Slægtninger, som han da i det
hele roses baade for sin juridiske og diplomatiske
Indsigt. Lige til sin Død, 17. Marts 1580, indtog han
en anset Stilling baade ved Hove og i Rigsraadet. Han
anvendtes saaledes i Forhandlingerne om de slesvigske
Hertugers Lenspligt, men døde lige før Lenshyldingen
i Odense 1580. -- 10 Børn, hvoraf 5 døde som smaa af
Pesten 1565 omtr. samtidig med Slaget ved Svarteraa;
blandt de 5 efterlevende vare den ovfr. omtalte Oluf
til Vallø og Eske til Svanholm m. m.

Hist. Tidsskr. 5. R. V, 280 ff.

<i>A. Heise.</i>
</chapter>

<chapter name="Bille, Sophie, 1634-93">
<b>Bille, Sophie,</b> 1634-93, Datter af ovenanførte
Anders B. til Damsbo (d. 1657). Hun var gift med
Mogens Rosenkrantz til Glimminge og Moder til 12
Børn. Hun roses for sin Gudsfrygt, ligesom hun var
en Kvinde, der havde megen litterær Sans. Hun har
samlet og af adskillige Bøger uddraget en Bønnebog,
som udkom første Gang 1678 og oftere er oplagt,
med Titel af «De udvaldes uforgængelige Krone
i Himmelen». Den har haft vid Udbredelse baade
i Danmark og Norge og hører til den svundne Tids
kjærnefulde Opbyggelsesbøger. Sit Navn har hun skjult
under Begyndelsesbogstaverne i disse fire Paamindelser
paa Titelbladet: «<i>S</i>tadig i Bøn og Guds Paakaldelse,
<i>B</b>armhjærtig mod alle nødlidende, <i>A</i>l Falskhed, Løgn
og Bagtale vederstyggelig, <i>D</i>ødsens uvisse Tid have
altid i Tanke».

Schønau, Saml. af danske lærde Fruentimer I, 145 ff.

<i>A. Jantzen.</i>
</chapter>
<chapter name="Bille, Steen, o.1446-1519, Ridder og Rigsraad">
<b>Bille, Steen,</b> o.1446-1519, Ridder og Rigsraad,
til Søholm, Allinde og Lyngsgaard, født o. 1446 som
yngste Søn af ndfr. nævnte Torbern B. til Svanholm
og Sidsel Ovesdatter Lunge. Han blev opkaldt efter
Hr. Steen Basse, som 1446 overdrog Hr. Torbern
B. Søholm og en stor Del af sit Kjøbe- og Pantegods
i Sjælland paa det Vilkaar, at han skulde opkalde en
af sine Sønner efter Hr. Steen Basse. S. B. kalder
sig derfor jævnlig baade Steen Basse og Basse Bille,
men lidt efter lidt sejrede dog Familienavnet, og
Steen Basse opnaaede ikke sit Ønske at se sit Navn
forplantet til Efterslægten. S. B. arvede efter sin
Fader Allinde og Søholm i Sjælland, hvortil senere
kom Lyngsgaard i Skaane. Han var en af sin Tids rige 
og ansete Mænd, 1485 nævnes han  som Ridder, 1492 som 
Medlem af Rigsraadet og fra 1495 til sin Død som
Landsdommer i Skaane. Han har som Rigsraad deltaget
i Regeringshandlinger, særlig i Forhandlinger med
Sverige, men hans væsentligste Virksomhed var dog som
Landsdommer i Skaane, hvorfor han hovedsagelig opholdt
sig paa Lyngsgaard. Han var to Gange gift, første
Gang med Ellen Krognos, Datter af Stig Olsen til
Krapperup. Men hun var allerede død 1490, i hvilket
Aar han nævnes som gift med Margrethe Clausdatter
Rønnov fra Hvidkilde i Fyn. Med sine to Hustruer havde
han i alt 20 Børn, men det er betegnende for den store
Dødelighed blandt Datidens Børn, at af disse 20 Børn
døde 16 som ganske unge eller spæde; kun to Sønner,
Torbern og Claus, samt to Døtre, Berthe og Elline,
overlevede ham. S. B. overlevede alle sine Brødre og
døde 1519; han ligger begravet i Vram Kirke i Skaane
tillige med sin anden Hustru, saaledes som Lyskander
i «Hr. Jens Billes Slægtregister» lader Fru Margrethe
selv fortælle:

<tab><tab> «Siden døde vi hen af Alderdoms Men, 
<tab><tab> I Vram da hviler sig nu vore Ben, 
<tab><tab> Og Sjælen i Engleskare.»

F. Carlsen, Efterretn. om Gammelkjøgegaard I, 56 ff.

<i>Mollerup.</i>
</chapter>

<chapter name="Bille, Steen, 1527-86">
<b>Bille, Steen,</b> 1527-86, blev født paa Vandaas
14. Nov. 1527. Faderen, ovennævnte Hr. Claus B. til
Lyngsgaard, lod ham først en Tid opdrage i Dragsmark
Kloster, men sendte ham siden til sin Broder,
Hr. Torbern B., Electus i Lund, der holdt Drengen i
Skole i Bosø Kloster. Senere opholdt han sig for sin
Uddannelses Skyld 5 Aar i Frankrig og berejste dette
Land, England, Skotland og Tyskland. Efter at være
hjemkommen gjorde han i 5 Aar 
Tjeneste i Kancelliet og blev bl. a. brugt paa
diplomatiske Sendelser til Skotland og Frankrig. 1560
antoges han til Skibschef, men gjorde dog i den
paafølgende Krig Tjeneste til Lands, navnlig
paa Tog ind i Sverige, og var Fændrik ved den
Skaanske Fane. 1577 blev han Landsdommer i Skaane,
men maatte dog snart tage Afsked paa Grund af
Svagelighed. S. B. havde fra 1556-87 Vesterstad
Len, 1560-62 Grimmelstrup og Karleby, 1562-78 Fønje,
1564-67 Sandby Len og fra 1565 for sin og sin Hustrus
Levetid Herris vad Kloster. Selv ejede han Vandaas
og Raabelev samt Næsbyholm i Skaane, som han 1574
erhvervede ved Mageskifte for sin Hustrus Fædrenegaard
Sellerup. S. B. var en lærd Mand, der trolig tog sig
af sin unge Søstersøn, den berømte Tyge Brahe, der
endog havde et Laboratorium indrettet paa Herrisvad
Kloster; S. B. var den første, som her til Lands
anlagde et Glasmageri og en Papirmølle. Han døde
5. Jan. 1586 i sin Kane ved Nivaa paa en Rejse til
Kjøbenhavn, men havde da alt i 9 Aar været meget
hjemsøgt af Sygdom. 1557 havde han paa Fobislet ægtet
Kirsten Andersdatter Lindenov til Sellerup. Deres
Ægteskab var i 17 Aar barnløst, men siden fik de
to Sønner og en Datter. Hans Hustru overlevede
ham i mange Aar og førte som Enke et stort Hus paa
Herrisvad Kloster. Hun ligger med sin Husbond begraven
i Helsingborg Kirke, hvor deres pragtfulde Ligsten
endnu findes. 

Niels Mikkelsen, Ligpræd. over S. B.

<i>Thiset.</i>
</chapter>

<chapter name="Bille, Steen, 1565-1629">
<b>Bille, Steen,</b> 1565-1629. Han blev født 10. Maj
1565 paa Visborg Slot paa Gulland, hvor Faderen,
ovfr. nævnte Jens B. til Billesholm, den Gang var
Lensmand. I sin Ungdom rejste han i en lang Aarrække i
Udlandet med Jac. Svaning, en Søn af Historieskriveren
Hans S. Han studerede i Basel (1583) og Padua (1585)
og skal ogsaa have besøgt det hellige Land. 1588
vendte han tilbage til Danmark og blev s. A. ansat
som Kancelliherremand. I denne Egenskab rejste han 3
Gange i Sendefærd til det skotske Hof. 1595 udtraadte
han af Kancelliet og blev s. A. paa Hindsgavl trolovet
med Rigborg Lindenov, Datter af Hans Johansen L. og
Margrethe Rosenkrantz. Maaske var det i Anledning af
denne Familiefest, at Claus Lyskander tilsendte ham en
Afskrift af sit Rimværk: «De Billers, Jenses Sønners,
16 Aner» med illuminerede adelige Vaabner. Aaret efter
blev han forlenet med Tureby Len, og 19. Okt. 1597
holdt han Bryllup i Odense. 1601 afgav han Tureby
Len og blev Lensmand over Throndhjem, Hærjedalen og 
Jæmteland, hvortil 1604 ogsaa føjedes Romsdalen. Men
han synes at have haft mere Anlæg for boglig Syssel
end for praktisk Virksomhed. Han kunde derfor heller
ikke magte de vanskelige Forhold i sine udstrakte
Len, især under Kalmarkrigen, og det tilskrives hans
Mangel paa Mod og Omsigt, at et skotsk Hjælpekorps
under Oberst Mönnickhofen uden Modstand kunde lande
i Størdalen og der fra igjennem Hærjedalen naa ind
i Sverige. Paa Herredagen i Kjøbenhavn 1613 blev
han derfor dragen til Ansvar for sine Forsømmelser
og dømt til at stande Kongen til Rette. I Følge
en Beretning, som skyldes Slange, blev han dømt
til 3 Aars Landflygtighed, og da han desuagtet
hemmelig opholdt sig i Jylland, blev han hensat
i Statsfængsel paa Dragsholm, hvor han tilbragte
en lang Aarrække. Men denne Beretning er urigtig
og fremkaldt ved en Forvexling med en fjærn fynsk
Slægtning, Steen Mogensen Bille, der fik denne
Straf for Voldsgjerninger, han havde øvet mod sin
nærmeste Slægt. 1619 dedicerede den bekjendte Læge
Casp. Bartholin et af sine Skrifter til «sin Velynder»
S. B., hvem han nævner som «den danske Ulysses»
og som «den utrættelige Naturforsker», Udtryk, han
dog vist næppe vilde have brugt under de ovennævnte
Forhold. S. B. boede til sin Død paa Billesholm. Det
er derfor sandsynligt, at Kongen har ladet Naade
gaa for Ret og idømt ham en stor Pengebøde, og at
han for at kunne udrede den har maattet sætte sig
i en betydelig Gjæld. Hans økonomiske Kaar vare i
hans sidste Aar saa slette, at han maatte pantsætte
alt, hvad han ejede, det meste dog til sin Søn,
Jens B. Iblandt det pantsatte var ogsaa en, som
det synes, betydelig Bogsamling, der efter hans Død
blev Gjenstand for en vidtløftig Retssag. Han døde i
Okt. 1629, og hans Slægt gik fra Arv og Gjæld. Af
hans 4 Børn bleve de 3 gifte; hans Slægtlinje uddøde i det
18. Aarhundrede. S. B. nævnes som Salmedigter. I Karen
Brahes Bibliothek i Odense findes en Samling Salmer
og aandelige Sange (Nr. 257, 4to), mest Oversættelser
af Davids Salmer, der tillægges ham og passe godt
til hans forladte og fortrykte Stilling. Af disse er
Salmen: «Jeg raaber fast, o Herre» optagen i Salmebog
for Kirke- og Husandagt (Nr. 424).

Brandt og Helveg, Dansk Psalmedigtning I, Nr. 278-84 og S. 30.

<i>S. M. Gjellerup.</i>
</chapter>

<chapter name="Bille, Steen Andersen, 1624-98, Officer">
<b>Bille, Steen Andersen,</b> 1624-98, Officer, er en Søn
af ovfr. nævnte Anders Steensen B. til Raabelev og Rosendal 
(d. 1634) og 
dennes af saa vel Regeringen som Familien anerkjendte
Frille Karen Henriksdatter. Sin første Barndom har
den unge Steen sandsynligvis tilbragt i Hjemmet
paa Rosendal, men to Aar efter Faderens Død blev
han under Navn af Steen Andersen optaget i Sorø
Skole, hvor han forblev indtil Udgangen af Aaret
1643, da han immatrikuleredes ved Kjøbenhavns
Universitet. Studeringerne her ere dog næppe
blevne af lang Varighed, thi som Adelsmands Søn
har S. A. upaatvivlelig deltaget i den nu følgende
Svenskekrig, men efter Fredens Slutning optages de paa
ny ved Universitetet i Leiden, hvor han, nu bærende
Familienavnet Bille, opholder sig fra 1646-50, især
dyrkende Historie og Sprog. Efter tilendebragte
Studier i Leiden drog B. til Italien, hvor han
traadte i Tjeneste hos de mediceiske Fyrster, dels
i Florents hos Storhertug Ferdinand II af Toskana, i
hvis Livvagt Kyrasserer han var ansat, dels i Rom hos
Onkelen, Kardinalen af Medici, og forblev her indtil
1656, da han med Anbefalingsskrivelse fra Storhertug
Ferdinand til Frederik III efter et 10aarigt Ophold
i Udlandet vendte hjem til sit Fædreland. Krigen
mod Sverige var her sit Udbrud nær, og det følgende
Aar indtraadte B. i Hæren som Major og kommanderede
og indexercerede Landfolket paa Sjælland. Aaret
efter, under Kjøbenhavns Belejring, valgtes B. til
næstkommanderende ved Studenternes Korps, blev senere
paa Aaret Generaladjudant hos Frederik III og i
1659 med Titel af Stadsmajor givet som Medhjælp
for Kommandanten i Kjøbenhavn, den nu affældige
Joachim v. Breda, hvis Tjeneste han i Virkeligheden
udførte. Efter Krigen avancerede han til Oberst, fik
Sæde i Krigskollegiet og blev Kommandant i Citadellet,
men ved Siden heraf forblev han lige til sin Død
knyttet til de ham i 1659 overdragne Gouvernements-og
Kommandantskabsforretninger, som han fra 1672 bestred
med Titel af Vicekommandant. 1679 blev der givet ham
Patent som Adelsmand af Ætten Bille.

B. berømmes som en lærd og kløgtig Mand og udøvede
trods sin i militær Henseende noget tilbagetrukne
Stilling en betydelig Indflydelse. Han færdedes
meget i de lærde og diplomatiske Kredse og nød stor
Anseelse hos Christian V. Da denne i 1683 foretog en
længere Rejse, blev B. tillige med Brødrene Jens og
Niels Juel, Schack, Sehested og Vibe indsat til at
styre Riget under Kongens Fraværelse. Han var tvende
Gange gift, 1. med Karen Mandixen (d. 13. Marts 1681),
2. med Rebecca Elisabeth Poppe. Med sin første Hustru
-- en Datter af kjøbenhavnsk Borger Hans
Mandixen (d. o. 1661) og Hustru Birgitte Ledebur, hvem
han ægtede 1659, havde han 13 Børn, og af disse
bleve Sønnerne Just og Mikkel Stamfædre for de to
existerende Linjer af Ætten, der alene føre Navnet
Bille. B. døde 2. Maj 1698, uvist om i Kjøbenhavn
eller paa Husumgaard, hvor han i de sidste Aar af
sit Liv ofte boede.

<i>S. A. Sørensen.</i>
</chapter>

<chapter name="Bille, Steen Andersen, 1751-1833, Søofficer og Gehejmestatsminister">
<b>Bille, Steen Andersen,</b> 1751-1833, Søofficer og
Gehejmestatsminister, blev født 22. Avg. 1751
i Assens, hvor Faderen, den ovfr. omtalte
Kontreadmiral Daniel Ernst B., den Gang laa paa
Indrullering. Allerede i 11 Aars Alderen traadte
han, skjønt svagelig af Legemsbygning, i Marinens
Tjeneste som Kadet, efter at han Aaret forinden
havde gjort et Prøvetogt. Som Kadet deltog han ogsaa
i Fregatten «Hvide Ørns» Togt 1765, da Storme og
Modvind opholdt Skibet saa længe i Østersøen, at man
til sidst frygtede, det skulde være gaaet under,
og fra Prædikestolene Landet rundt lod opsende
Bønner for dets Frelse. Som en af de dygtigste
paa sit Hold udnævntes han 16. Marts 1768 til
Sekondlieutenant og var samme Aar saa vel som 1773
tjenstgjørende i Linjeskibet «Norske Løve» under
sin Faders Kommando. Sidstnævnte Aar forfremmedes
han til Premierlieutenant. 1775 havde B. sin første
selvstændige Kommando: et bevæbnet Fartøj, tilhørende
Agent Bodenhoff, som tillige med andre krydsede i
Bælterne i Anledning af en i Hertugdømmerne udbrudt
Kvægpest. 2 Aar efter rejste han til Vestindien for
at overtage Kommandoen over en lille armeret Brig
i General-Toldkammerets Tjeneste. I henved 2 Aar
forblev han i dette Hverv, der tiltalte ham særdeles
meget, stiftede intimt Venskab med Waltersdorff og
Oxholm, som begge senere bleve Generalgouvernører,
og var meget paaskjønnet af Koloniernes daværende
Generalgouvernør, General Clausen. Strax efter
sin Hjemkomst gik han som næstkommanderende med
Fregatten «Bornholm» (Kapitajn Schønning) tilbage til
Vestindien. Det var paa denne Rejse, at Fregatten led
meget i Storm og Søgang i de vestindiske Farvande,
hvorved mange af Besætningen bleve syge. Blandt
disse befandt sig ogsaa B., som maatte efterlades i
St. Thomas, medens «Bornholm» gik med en Konvoi til
Guadeloupe. Dens lidet energiske Chef havde paa samme
Rejse en Affære mod tre engelske Kapere, der fratoge
ham hele Konvoien. At B. ikke personlig havde været
tilstede paa Kampdagen, 
græmmede ham bag efter, dog kan det til Undskyldning
for Chefen anføres, at han havde 60 Mand paa
Sygelisten.

1781 udnævntes B. til Kapitajnlieutenant og fik strax
efter Orlov for at gaa i Koffardifart som Fører af
det ostindiske Kompagnis Skib «Kjøbenhavn», noget
nær en af de sletteste Sejlere, Landet ejede. Efter
en meget farefuld og besværlig Rejse til Holland,
Norge og Ostindien bragte han omsider 1784 sit Skib
lykkelig og vel tilbage, dog ikke uden at have døjet
mange Fataliteter undervejs. Inden Skibet naaede Kap,
udbrød der Skjørbug om Bord, hvorved 12 Mand døde,
og den øvrige Besætning blev saa medtagen, at han,
efter at være kommen til Ankers, ikke havde en eneste
Matros tjenstdygtig. Under Opholdet i Kapstaden var
han tilmed saa uheldig at brække en Arm, hans egen
Skibslæge havde faa Dage forinden skudt sig, saa han
maatte nøjes med Forbinding af en Barber, som gjorde
sine Sager saa slet, at B. bevarede Mindelser deraf
hele Livet. Ankommen til Bengalen havde han ydermere
den Ærgrelse at maatte sende sin Overstyrmand hjem
som Arrestant for Besvigelser mod Selskabet.

I nogle Aar herefter var B. ikke udkommanderet,
hans Helbred havde lidt en Del i Ostindien, og han
benyttede nu sin Fritid til Rejser, dels til tyske
Bade og dels til et længere Ophold i Paris. 1788
tog han imidlertid fat paa ny og havde en Række
Chefskommandoer; saaledes var han Aaret efter som
38aarig og nylig forfremmet til Kapitajn Admiral
Schindels Flagkapitajn i Linjeskibet «den prægtige»,
et af de stolteste Skibe, den danske Flaade nogen
Sinde har besiddet. 1790 var han som Chef paa
Besejlingstogt mellem Fregatterne «Kronborg» og
«Havfruen», hvoraf han førte sidstnævnte, og efter
adskillige andre Kommandoer i 1795 med Fregatten
«Frederiksværn» som Chef for Kadetterne. Ved denne
Lejlighed erhvervede han sig de unge Menneskers
aldrig senere svigtende Kjærlighed, simpelt hen
ved at give dem Lov til at spise sig mætte hver
Dag, noget, hvortil de ikke tidligere havde været
vante. 1796 foretoges en i Marinens Historie særdeles
interessant Besejling mellem Fregatten «Kronborg»,
et gammelt Skib af Gerners Tegning, og Fregatten
«Najaden», den unge talentfulde Hohlenbergs første
Konstruktion. B. var Chef for «Kronborg» og sejlede
saa dristig og dygtig med dette Skib, at «Najaden»,
endog den førtes af den dygtige (senere Admiral)
Krieger, aldrig kom den forbi.

Vi komme nu til et af de vigtigste Afsnit i B.s Liv og vel
nok det, der bedst afgiver Bidrag til Bedømmelsen
af hans Dygtighed og Konduite. I Foraaret 1797
vare Forholdene i Middelhavet blevne af en saa
alvorlig Natur, at man følte Nødvendigheden af en
ny energisk Ledelse i den lille Flaadestyrke, der
skulde optræde som Forsvarer af de danske Interesser
i dette Farvand. Den almindelige Krigstilstand,
hvori Evropa med Undtagelse af de skandinaviske
Riger den Gang befandt sig, og som ikke mindst gik
ud over Koffardiskibene, havde efterhaanden skaffet
det nevtrale Danmark, hvis Politik lededes af den
indsigtsfulde A. P. Bernstorff, en saa udbredt Søfart
paa Middelhavet, at det blev en Velfærdssag for Landet
at bevare den. Men baade franske, spanske og engelske
Kapere saa vel som de barbariske Magter paa Afrikas
Nordkyst foruroligede stadig Søfarten. Mavrerne
havde man hidtil nogenlunde holdt i Tømme ved
aarlige Tributafgifter; men nu erklærede Tripolis
pludselig Danmark Krig, bemestrede sig en Del danske
Handelsskibe og kastede Besætningerne i Slaveri. Det
blev B. betroet at klare disse Forhold. Han afgik
med Fregatten «Najaden» tidlig paa Foraaret, naaede
2. Maj Maltas Havn, hvor han traf den i Middelhavet
stationerede Brig «Sarpen» (Kapitajn Holck) samt
en liden armeret Chebek (Premierlieutenant Munck),
med hvilke Skibe han 12. ud for Lampedusa mødte
Fregatten «Thetis» (Kapitajn Lorenz Fisker). Efter at
Overlevering havde fundet Sted, vendte «Thetis» om for
at sejle hjem, medens B. med sin Styrke samlet gik til
Tripolis, som han naaede 15. Dagen benyttede han til
at udspejde Fjendens Styrke, som befandtes at være 10
Sejlere, dels Fregatter, dels Brigger og Chebekker,
stod saa ud efter for Natten og mødte 16. Maj om
Eftermiddagen den tripolitanske Flaade. Efter 2
Timers hidsig Kamp, hvor et Entringsforsøg mod
Fregatten blev forpurret ved en behændig Manøvre,
og hvor Fjenden led meget af Granatilden fra de
danske Skibe, flygtede Barbarerne i største Hast
og Forvirring tilbage til Havnen, som B. derefter
blokerede, indtil det 25. lykkedes ham at faa Freden
gjenoprettet mod en Udbetaling af 75000 Pjastre. Fra
1797 til 1801, i hvilken Tid Eskadren efterhaanden
steg til 3 Fregatter og 2 Brigger, vedblev B. nu at
beskytte den danske Handel, dels ved at underhandle,
dels ved stadig Konvoiering. Den Takt, Energi og
Kløgt, han ved mangfoldige Lejligheder lagde for Dagen
under Forhold, hvis Vanskelighed her ikke til fulde
kan beskrives, geraader B. til den største Ære; den
anerkjendtes ogsaa hjemme fra, i det han forfremmedes
til Kommandørkapitajn samt udnævntes til 
Kammerherre. Ikke alene over for de barbariske Magter, hvis
Fordringer paa Presenter og andre Ydelser altid vare
overdrevne, maatte der handles med megen Snildhed,
men navnlig over for den langt overlegne engelske
Søstyrke gjaldt det om at være fast og værdig,
uden dog at spænde Buen for stramt. Den engelske
Regering havde til sine Chefer udstedt Ordre om
saa vidt muligt at hævde Retten til Visitation af
Konvoier; dette var et Punkt, hvorpaa B. aldeles
ikke kunde gaa ind, og talrige vare de Lejligheder,
hvor han og hans underlagte Skibschefer vare lige
paa Nippet at maatte forsvare deres Standpunkt med
Kanonskud. Til nogen egentlig Kamp kom det dog aldrig,
og B.s korrekte Optræden bidrog efterhaanden til,
at Forulempelserne bleve sjældnere. Et Tilfælde,
hvor en Kamp om rene Formaliteter mellem ikke
krigførende Magters Skibe virkelig begyndte, uden
dog at føre til anden Blodsudgydelse, end at 2 Mand
saaredes, oplevede Kapitajn van Dockum med Fregatten 
«Havfruen» Juledag 1799, da han med Skud maatte søge
at forhindre 3 engelske Fregatter fra at visitere
hans Konvoi, hvad der dog kun til Dels lykkedes. Han
blev senere opholdt af de engelske Avtoriteter i
Gibraltar og havde mange Fortrædeligheder, inden
han slap ud igjen. B. havde dog den Sorg, da han i
Begyndelsen af 1801 hjemkaldtes, at se sit skjønne
Værk, det danske Flags Anerkjendelse overalt i
Middelhavet, i Begreb med at briste paa ny, da en
Krig med Tunis blev uundgaaelig. Denne lykkedes det
vel hans Afløser, Generaladjudant, Kapitajn Kofoed
at besværge ved en Udbetaling af en stor Sum Penge,
men andre Uheld fulgte paa, Skyerne trak lidt efter
lidt sammen over Danmark, Englands Angreb 1801,
Opgivelsen af den bevæbnede Nevtralitet og Krigen
derefter 1807 ødelagde hurtig alle de Fordele,
Landet i de foregaaende Aar havde erhvervet sig. -
Det maa her omtales, at en af de Fregatter, som vare
B. underlagte, nemlig «Hvide Ørn» (Kapitajn v. Osten),
i Aaret 1800 havde den sørgelige Skæbne at kuldsejle
vesten for Korsika en mørk Nat mellem 29. og 30. Dec.,
uden at Konvoiskibene observerede Ulykken, hvorved
hele Besætningen druknede.

Ved sin Tilbagekomst til Danmark 1801 kom B. strax
igjen i Virksomhed, i det der 2. April betroedes
ham Kommandoen over Defensionens venstre Fløj:
Linjeskibene «Danmark» og «Trekroner», Fregatten
«Iris», Briggerne «Sarpen» og «Nidelven» samt en
større Deling Kanonbaade, hvilken Styrke dog ikke kom
til at gribe synderlig aktivt ind i Slagets Gang. Da
imidlertid den
engelske Kontreadmiral Graves med 5 Linjeskibe,
efter at Slaget havde staaet paa i 4 Timer, og
Defensionens sydligste Fløj omtrent var opreven, drog
sig nordligere, var han saa uheldig at komme paa Grund
under Batteriet Trekroners Kanoner. B. anmodede da
om at maatte gjøre et Anfald mod Graves' Division;
men Nelson, der lige saa hurtig havde indset det
farefulde i Graves' Stilling, havde da allerede
indledet Underhandlinger om Vaabenstilstand, hvilken
han som bekjendt senere ogsaa erholdt, og hvorved
han fik Tid til at slæbe sine Skibe af Grunden. Der
blev saaledes intet af B.s Udfald. Samme Aar havde
han Kommandoen over «Norge», det første Linjeskib,
Hohlenberg havde konstrueret. Skibet blev sendt paa
Besejling med «Danmark». Udfaldet af Prøven imødesaas
med megen Spænding i Marinen, men gav dog ikke noget
tilforladeligt Resultat; dog maatte det vel nærmest
regnes som en Sejr for Hohlenberg. Dette var B.s
sidste Søtogt.

1804 blev han Deputeret i Admiralitetskollegiet
og avancerede I til Kommandør; allerede 1800 fik han 
tillige Sæde i den afrikanske Konsulatskommission, i 
Karantænekommissionen samt
Sødefensionskommissionen. Da Englænderne imidlertid
1807 paa ny viste sig i vore Farvande, og Situationen
blev spændt, tyede man strax til B. igjen, udnævnte
ham til kommanderende under General Peymann og
navnlig til Chef for Søforsvaret. Hans og hans
undergivnes Virksomhed her gavnede vel i og for
sig ikke Sagen stort, da Hovedmanden i Forsvaret,
General Peymann, kun saa lidet var Opgaven voxen;
men de mange Udfald, Kanonbaadene gjorde baade mod
de engelske Kystbatterier og den engelske Flaade,
der forgjæves søgte at bombardere Hovedstaden
fra Søsiden, bør dog billigvis regnes B. til Ære,
lige saa meget som at han traf Dispositioner til at
sænke eller ødelægge Flaaden, hvis Kapitulation blev
uundgaaelig. Til den Ende blev der hugget Huller i
Skibene i Flaadens Leje, og Master og Kor opstabledes
parate til Opbrænding; men Ordren at fuldføre disse
Forberedelser indløb som bekjendt aldrig. Af de Kampe,
B. lod foretage, ere navnlig bekjendte: Kanonbaadenes
Angreb 17. Avg. mod den engelske Flaade, deres
Understøttelse af Udfaldet mod Classens Have 26. og
31. Avg., Angrebet mod Enighedsværns Batteriet af
Kanonbaadene i Kalvebodstrand, ved hvilken Lejlighed
den unge Kadet Buhl fik Ilddaaben og mistede en Arm,
samt Angrebene 21. og 23. Avg. og i. og 2. Sept. af
vore Kanonbaade mod de fjendtlige Bombarderfartøjer
paa Kjøbenhavns Red. Da Kjøbenhavn 7. Sept. overgav
sig, underskrev B. ikke Kapitulationen; han forlangte
forgjæves at maatte gjøre et Udfald med alt, hvad
der kunde føre Vaaben; «men», skrev han senere til
Kronprinsen, «jeg indsaa godt, at mit Forslag ikke
nyttede andet end til at skaffe mig og mine Søkrigere
en ærefuld Død, imidlertid kunde man dog have vundet
saa megen Tid, at Flaaden kunde være bleven ødelagt
forinden».

Da Danmark efter Flaadens Udlevering baade kom i
Krig med England og Sverige, var B. som Deputeret i
Admiralitetet en virksom Deltager, ja egentlig Sjælen
i Tilvejebringelsen af det Kanonbaadsforsvar, der
efter Evne og med et fortvivlet Mod forsvarede vore
Farvande; hans vækkende Indflydelse og patriotiske
Sindelag gav sig Udslag i mangfoldige Breve til
og fra Marinens tapreste Officerer. Og da Landet
efter Krigen og Tabet af Norge 1815 atter skulde
rejse et Søforsvar, var det atter B., der bragte
dette paa Fode, og som ved en fornuftig Økonomi
endogsaa tilvejebragte et anseligt Reservefond for
Etaten. Ved selve Norges Adskillelse fungerede han
som kgl. Kommissarius og skilte sig med Værdighed og
Takt fra dette vanskelige Hverv. I de paafølgende
Aar steg han fra Grad til Grad, i 1825 blev han
Viceadmiral samt ved Admiral Wleugels Død første
Deputeret i Admiralitetet, 4 Aar derefter virkelig
Admiral og modtog endelig 1831 Udnævnelse til
Gehejmestatsminister. 1811 var han bleven dekoreret
med Storkorset af Danebrog.

1790 ægtede B. en Datter af Konferensraad,
Generalavditør Vilh. Bornemann, Frederikke Vilhelmine
B. (f. 1771 d. 1851), med hvem han havde 2 Sønner
og 2 Døtre. Hans yngste Søn var den ndfr. omtalte
Viceadmiral Steen Andersen B. (d. 1883).

Ligesom B. i sin offentlige Stilling stedse vidste
at indklæde den Værdighed, hvormed han bestandig
fremtraadte, i de venligste Former, saaledes var han
i sit private Liv af den elskværdigste Omgang. Sit
Valgsprog: «Gjør Ret og frygt ingen» holdt han trolig
lige til sin Død, der indtraf i hans 82. Aar 15. April
1833, efter at han havde tjent sin Konge og sit Land
med Hæder i 70 Aar.

Archiv f. Søvæsenet XII, 24 ff.

<i>C.  With.</i>
</chapter>

<chapter name="Bille, Steen Andersen, 1781-1860, Diplomat">
<b>Bille, Steen Andersen,</b> 1781-1860, Diplomat. B. blev
født 7. Sept. 1781 i Stege. Hans Forældre
vare Marinekapitajn Mathias B. og Anna Rebecca
f. Bredahl. B. dimitteredes 1799 fra Borgerdydskolen,
hvorefter han ansattes som Extraskriver i 
Sekretariatet paa St. Thomas i Vestindien. Han deltog
som Protokolfører i de Forhandlinger, der førtes
fra 1801-3 mellem danske og engelske Kommissærer
angaaende Tilbageleveringen af de danskvestindiske
Øer, hvilke Englænderne havde besat det førstnævnte
Aar under de Fjendtligheder, som den danske
Regerings traktatstridige Tiltræden til den fornyede
nordiske Nevtralitetsakt fremkaldte mellem England
og Danmark. 1806 tog B. juridisk Embedsexamen og
blev 1807 udnævnt til Avditør og Advocatus regius
paa St. Croix, men den dansk-engelske Krig, der
fulgte efter Hovedstadens Bombardement s. A.,
hindrede ham fra at tiltræde Posten. B. blev da
1809 beskikket som Prokurator ved Landsover- samt
Hof- og Stadsretten i Kjøbenhavn. I Følge Hverv,
der overdroges ham af Finansminister Schimmelmann,
deltog B. under Krigens Løb i Danmarks og Norges
Forsyning henholdsvis med Kolonialvarer og Korn fra
England. Efter Fredslutningen i Kiel 1814 udnævntes
B. til Byskriver i Christianssted paa St. Croix,
men han saa sig tvungen til at opgive Embedet, da de
dermed forbundne Udgifter overstege Indtægterne. B.,
der ejede en Plantage paa St. Croix og Landstedet
Nærumgaard ved Kjøbenhavn, var i de følgende Aar
sysselsat med private Foretagender og indlagde sig
under denne Beskæftigelse en virkelig Fortjeneste
af det danske Kommunikationsvæsens Udvikling,
i det han fik Dampskibsfarten aabnet i vore
Farvande. Han satte 1819 Dampskibet «Caledonia»,
hvilket han havde kjøbt i England, i Gang mellem
Kjøbenhavn og Kiel. 1822 blev Posten som Avditør og
Advocatus regius paa St. Croix atter ledig; B. søgte
og fik den. St. Croix var paa dette Tidspunkt,
som en Følge af flere Aars Misvæxt, i en uheldig
økonomisk Forfatning, men B. udkastede en Plan til
Gjældsvæsenets Regulering, ved hvilken han bidrog til
Øens materielle Opkomst. B. tog 1825 Afsked fra sin
Stilling, anvendtes Aaret efter som Stedfortræder
for Ministerresidenten for de forenede Stater, der
havde faaet Orlov, og akkrediteredes derpaa 1828 som
Chargé d'affaires og Generalkonsul i Brasilien. Da
Danmarks Repræsentant ved den nordamerikanske Union,
Konferensraad Peder Pedersen, 1830 nedlagde sit
Embede, blev B. hans Efterfølger som Ministerresident
og Generalkonsul. Med Unionsregeringens Samtykke tog
han Ophold i Filadelfia. Under den danske Regerings
Krig mod det slesvig-holstenske Oprør og det tyske
Forbund 1848 søgte B. at skaffe Nordamerikanerne en
korrekt, med Historien virkelig stemmende Opfattelse
af Hertugdømmet Slesvigs statsretlige Stilling.
Han oversatte i det Øjemed selv paa Engelsk
et af Slesvigeren Claussen Wedel forfattet
Skrift: «Motivirte Entscheidung des Streits über
Nationalität, Staatsrecht und Staatssuccession in
Schleswig und Holstein», hvori førtes Bevis for den
danske Regerings Ret til at betragte Slesvig som
en Del af Danmarks Rige. Dette Skridt af B. var
saa meget mere fortjenstfuldt, som Stemningen i
Unionen mod Danmark var bitter, hvad der skyldtes et
økonomisk Motiv, nemlig Øresundstolden, med hvilken
den nordamerikanske Søhandel aldeles ikke kunde
forsone sig, og som den fordrede afskaffet. B. fik
1852 en Medhjælper i sin Søn, ndfr. nævnte Torben B.,
der ansattes som Chargé d'affaires og Jan. 1854 blev
Faderens Efterfølger. B. forlod først Nordamerika
i Efteraaret 1857, hvorpaa han tog blivende Ophold
i Brüssel. Her døde han 28. Nov. 1860. -- B. var
1845 bleven udnævnt til Gehejmelegationsraad
og dekoreredes 1850 med Danebrogsordenens
Kommandørkors. 26. Febr. 1809 havde han ægtet en
Datter af en Kjøbmand paa St. Croix, Christiane
Arnette Hage, der døde 5. Dec. 1868 i Kjøbenhavn.

Marthe Bille, Geheimelegationsraad Steen Andersen
Bille og Kmhr. Torben Bille, 1885. Erslew, Forf. Lex.

<i>A. Thorsøe.</i>
</chapter>

<chapter name="Bille, Steen Andersen, 1797-1883, Søofficer">
<b>Bille, Steen Andersen,</b> 1797-1883, Søofficer, Søn
af ovfr. nævnte Admiral Steen Andersen B., fødtes
5. Dec. 1797. Allerede som Barn vaktes hans levende
Interesse for Marinen ved den fremragende Rolle,
Faderen som Chef for Sødefensionen 1807 spillede,
og ved de mange ledende Søofficerers Besøg i hans
Forældres Hus; som 12aarig Dreng blev han Kadet,
7 Aar senere Sekondlieutenant, Aaret efter udnævnt
til Kammerjunker og 6 Aar dernæst (1823) forfremmet
til Premierlieutenant.

1820 gik B. efter et Togt til Vestindien med Fregatten
«Minerva» i fransk Tjeneste sammen med sin ældre
Broder, Lieutenant Ernst B., som Aaret efter døde paa
Hjemrejsen fra Rio, foretog med Linjeskibet «Colosse»
et interessant Togt til Brasilien og Sydamerikas
Vestkyst og kom hjem til Danmark i Slutningen af
1821. Da Frankrigs Forhold til Spanien 2 Aar senere
blev spændt, traadte han imidlertid paa ny ind i den
franske Marine, kom om Bord i Fregatten «Hermione» og
overværede som Fører for en Deling Bombarderfartøjer
Bombardementet af Cadix, da denne By erobredes af
Hertugen af Angouléme, sejlede derefter med et andet
Skib til de græske Farvande, hvor Frihedskrigen var
i fuld Gang, og fik her rig Lejlighed til at betragte
Kampen mellem Tyrkere og 
Grækere paa nært Hold, ligesom han ogsaa kom i
personlig Berøring med de tyrkiske Anførere Ibrahim,
Kapudan-Pascha og Ismail Gibraltar. I et livligt
Sprog har han beskrevet sine Oplevelser fra disse
Kampagner i sine «Barndoms- og Ungdomserindringer»
(«Fra alle Lande» 1869 og 1870). Ved Udtrædelsen af
den franske Tjeneste 1825 dekoreredes han med Ordenen
«pour le mérite militaire ».

Efter sin Hjemkomst fik B., som stod i personligt
Bekjendtskabsforhold til Kongen, Kommandoen over
den kgl. Lystdamper «Kiel», foretog senere et Togt
til Vestindien som næstkommanderende paa Briggen
«St. Thomas» foruden nogle mindre Orlogstogter,
blev 1828 Lærer paa Søkadetakademiet og giftede sig
Aaret efter med Caroline Bülow (f. 25. Sept. 1808
d. 15. Jan. 1887), Datter af General Fr. Chr. B. og
Eleonora f. Baronesse de Selby. 1830 ansattes han
som opvartende Kavaller hos Prinsesse Caroline;
1834 avancerede han til Kapitajnlieutenant, 1841 til
Kapitajn. Som saadan var B. 1840-41 næstkommanderende
for Fregatten «Bellona» paa Togt til Sydamerika,
senere, 1844, Chef for Kadetkorvetten «Flora», der
hjemførte daværende Kronprins Frederik fra Færøerne,
og endelig betroedes der ham 1845 Chefskommandoen
over Korvetten «Galathea», som fra 1845-47 foretog
sin bekjendte Jordomsejling, der findes beskreven i
hans Værk: «Korvetten Galatheas Rejse omkring Jorden»
(1853). Med dette Togt afsluttede B. sine oversøiske
Rejser. Paa Togtet indkjøbtes i Indien 1846 en
Damper, «Ganges», med hvilken Kapitajn Aschlund og
daværende Lieutenant A. B. Rothe, begge af Korvettens
Besætning, foretoge en Rejse til Nikobarøerne, hvor
en Kolonisation blev forsøgt. Paa Grund af Øernes
usunde Klima blev denne imidlertid kort efter atter
opgivet, hvorpaa Englænderne senere have overtaget
Højhedsretten.

Ved Krigens Udbrud 1848, da Flaaden udrustedes,
fik B. Ordre til at forrette Tjeneste som
næstkommanderende ved Østersø-eskadren under
Kommandør F. Paludans Overbefaling og gik som saadan
om Bord i Dampskibet «Hekla» (Kapitajn C. Køpke),
med hvilket han udfoldede den største Aktivitet, dels
ved at overføre Tropper, dels efter Evne medvirkende
til Fjendens Beskydning saa vel 6.-7. April under
de danske Troppers Overgang fra Als til Holdnæs
som 9. s. M. ved Flensborg, da Hæren kæmpede mod
Oprørerne ved Bov. Senere, da Hæren trak nord paa
og gik over Lille Bælt, efter at Preusserne under
General Wrangel vare
trængte op og havde besat Halvøen, fulgte Eskadren,
bestaaende af Korvetterne «Galathea» og «Najaden»,
Briggerne «St. Thomas» og «Merkur» samt Damperen
«Gejser», med og forhindrede derved Fjendens Overgang
til Fyn, medens «Hekla» med nogle Kanon-baade optog en
Afdeling, som ved Tilbagetoget var bleven afskaaret
ved Ekernførde; samtidig blokerede 2 Fregatter og
2 Korvetter de tyske Østersøhavne. Nogen større
Affære forefaldt dog ikke paa Søen, da Fjenden som
bekjendt ingen anden Søstyrke besad end Kanonbaade og
mindre armerede Hjuldampskibe; dog bør det nævnes,
at B., harmfuld over at se Fredericia i Tyskernes
Vold, med «Hekla» og 6 Kanonbaade 8. Maj foretog
et Bombardement af denne Fæstning. Forblev end
Beskydningen uden andet Resultat, end at Fjenden til
Gjengjæld beskød Strib og den aabne By Middelfart, saa
bidrog den dog til at løfte den noget sunkne Stemning
i Landet og forskaffede B. en stor Popularitet i
Befolkningen. Ved nævnte Lejlighed led «Hekla» en
Del Skade, Mandefaldet var paa vor Side 6 døde og
17 Saarede. B. forfremmedes til Kommandørkapitajn og
overtog i Juni Maaned Befalingen over Nordsøeskadren,
bestaaende af de 4 Fregatter «Bellona», «Gefion»,
«Thetis» og «Havfruen», med hvilke Elben og Weseren
blokeredes. 1849 var nan Paa nY Eskadrechef for 4
Fregatter og Dampskibet «Gejser» i Nordsøen, blokerede
atter og havde nogle mindre Træfninger at bestaa mod
armerede tyske Dampere; derimod maatte han dette Aar
ganske opgive Forsvaret af Vesterhavsøerne, da han
i de snævre Farvande mellem disse savnede passende
Krigsfartøjer til at imødegaa de der stationerede
slesvig-holstenske Kanonbaade. Først Aaret efter
lykkedes det at faa nogle danske Kanonbaade sendt
der over gjennem Limfjorden og med dem at fordrive
Fjenden. I Krigens sidste Aar, efter at det tyske
Forbund havde sluttet Fred, og Kampen altsaa kun
førtes mod Oprørerne, var han Chef for Eskadren
paa Østkysten med sin Stander hejst i Dampskibet
«Skirner». Med Undtagelse af «Heklas» Kamp med den
slesvig-holstenske armerede Damper «v. d. Tann»,
som kom i Brand og sprang i Luften, var her i øvrigt
liden eller ingen Lejlighed til at høste Lavrbær;
dog bør det nævnes, at B. 12.-13. Sept. 1850 efter
Slaget ved Mysunde tog væsentlig Del i Kampen mod
Insurgenterne ud for Ekernførde, paa hvis Fjord endnu
den Aaret tilforn af de tyske Rigstropper erobrede
Fregat «Gefion» laa som nevtral. Kort efter Fredens
Gjenoprettelse forfremmedes han til Kommandør (1852)
og samme Aar til Kontreadmiral.

Med Krigens Afslutning var B.s Færd paa Søen
ogsaa afsluttet. Om hans Mod, Sømandsdygtighed,
Energi og Begavelse hersker der kun én Mening;
derimod kan det ikke nægtes, at han, netop i
Kraft af disse Egenskaber, undertiden optraadte
lidt strængt over for underordnede. Hans Færd paa
Søen ophørte altsaa, men dermed ingenlunde hans
Virksomhed. Efter Indførelsen af den frie Forfatning
førte hans livlige Aand og den Anseelse, hvori han
stod, ham snart ind paa Politikken, og 27. Jan. 1852
traadte han som Marineminister ind i det Bluhmeske
Ministerium og forblev i denne Stilling, efter at
Ørsted havde overtaget Regeringens Ledelse, indtil
12. Dec. 1854. Paa Grund af nogle Søudrustninger, han
i 1854, medens Vestmagterne krigedes mod Rusland,
havde ladet foretage uden Rigsdagens Samtykke,
sattes han under Rigsretsanklage, men frifandtes
1856 tillige med hele det øvrige Ministerium. 1852
blev B. Medlem af Folketinget som Repræsentant for
Kjøbenhavns 8. Kreds, men Aaret efter stillede han
sig ikke til Gjenvalg. Derimod overtog han atter
24. Febr. 1860 Marineminister-Portefeuillen i det
Hallske Ministerium, der dannedes 1860, og forblev
i dette indtil 31. Dec. 1863. Om hans Forvaltning
af Marinens Anliggender kan det her siges, at han
stedse lagde en varm Interesse og et klart Blik
for Dagen, hvilket paa et Tidspunkt, da alt det
gamle kasseredes for at erstattes af nyt og uprøvet
(Dampskibe, Panserskibe, riflede Kanoner o. m. a.),
var saa meget vanskeligere at tilegne sig; men han
erhvervede sig ogsaa en Del Modstandere i Tingene,
navnlig blandt det liberale Parti, der ikke saa villig
bøjede sig for hans Tro paa Nødvendigheden af vort
Søforsvars kraftige Udvikling.

Efter at være afgaaet som Minister var B. en Tid lang
Flaadeinspektør og Chef for Søofficerskorpset; i 1864
tillagdes der ham Viceadmirals Karakter. I Foraaret
1868 tog han selv sin Afsked af Statstjenesten
og tillagdes da Rang med Gehejmestatsministre.

Som et mærkeligt Tegn paa den Aands- og
Legemsfriskhed, B. endnu i sin højere Alder besad,
bør det endnu anføres, at han i 1864 paa Opfordring
af daværende Konseilspræsident Monrad foretog en
Rejse til Kina som Regeringens befuldmægtigede til
at ratificere Handelstraktaten med dette Land. Sine
Indtryk fra denne Tur har han samlet og beskrevet i en
1865 udkommen særskilt Bog: «Min Rejse til Kina». Lige
indtil sin Død vedblev
han desuden at interessere sig for offentlige
Anliggender, særlig Saadanne, der vedkom Marinen og
Søværnet; baade i Tidsskrifter og Blade havde han
jævnlig Ordet for i et livligt og kraftigt Sprog at
give sit Bidrag til Diskussionen.

B. var dekoreret med Danebrogsordenens Storkors (1857)
foruden flere høje udenlandske Ordener, desuden var
han 1842 bleven udnævnt til Kammerherre. Han døde
2. Maj 1883 og blev under stor Deltagelse begravet
paa Holmens Kirkegaard. Danmark mistede i ham en
dygtig og nidkjær Søn.

Erslew, Forf. Lex. Illustr. Tid. 13. Maj 1883.

<i>C.  With.</i>
</chapter>

<chapter name="Bille, Søren Adolph, 1775-1819, Søofficer">
<b>Bille, Søren Adolph,</b> 1775-1819, Søofficer,
født 4. Juni 1775, en Broder til ovfr. omtalte
Kontreadmiral Mich. Joh. Petr. B. Han blev
Sekondlieutenant 1794 og avancerede gjennem
de forskjellige Grader til Kapitajn 1813
(Premierlieutenant 1799, Kapitajnlieutenant 1809),
men tog sin Afsked Aaret efter ved Krigens Ophør og
traadte senere i norsk Tjeneste. Under Bombardementet
paa Kjøbenhavn 1807 deltog han med en Afdeling
af Holmens Folk under Oberst Becks Kommando i
det store Udfald mod Classens Have 31. Avg., der
trods al udvist Mod forblev resultatløst. Aaret
efter førte B. en Division Kanonbaade i Kommandør
Lorenz Fiskers mislykkede Angreb paa Strømstad,
hvor 5 svenske Kanonbaade, assisterede af et
Landbatteri under Kapitajn Nordberg, tvang 24 danske
til at gaa tilbage. Fra 1809-11 var B. Chef for en
Kanonbaadsafdeling i Frederiks værn. Denne Afdeling
erobrede 20. Avg. 1809 Briggen «Alart» efter en kort,
men hæderlig Fægtning, ligesom den 1811 assisterede
Kapitajn Holm med Briggen «Laaland» i flere Træfninger
mod Englænderne. -- B. var 2 Gange gift, 1. (1798)
med Johanne Martine Lund, 2. (1814) med Severine
Brandt, f. Kragh (f. 13. April 1785 d. 10. Marts
1837), og efterlod sig 3 Sønner og 2 Døtre. Han døde i
Sept. 1819 som Kommandørkapitajn i den norske Marine.

<i>C. With.</i>
</chapter>

<chapter name="Bille, Torben, 1819-83, Diplomat">
<b>Bille, Torben,</b> 1819-83, Diplomat. B., Søn af
ovenanførte Steen Andersen B. (d. 1860), blev født i
Kjøbenhavn 25. Dec. 1819. I Aaret 1830 rejste han
med Moderen og Søskende til Faderen i Filadelfia,
hvor han fik den første akademiske Uddannelse. Fra
1841-44 studerede han ved Universiteterne i Berlin og
Heidelberg. Førstnævnte Sted hørte han Forelæsninger
af Historikerne Raurner og Ranke, af de retslærde
Savigny og Stahl og af Filosoferne Schelling og
Trendelenburg, sidstnævnte Sted af de ansete 
retskyndige Vangerow og Mittermaier. 1844 tog B. den
juridiske Doktorgrad i Heidelberg og rejste derpaa i
Italien. Han ansattes 1845 som Attaché hos Faderen
i Amerika og udnævntes 1848 til Kammerjunker. Da
det slesvig-holstenske Oprør udbrød i Marts 1848,
begav han sig til Danmark for som frivillig at
træde ind i Hæren, men et alvorligt Sygdomstilfælde
forhindrede ham efter Ankomsten til Kjøbenhavn fra
at virkeliggjøre sin Tanke. Regeringen benyttede ham
paa anden Maade i sin Tjeneste. I Juli 1848 sendtes
han med Depecher til Gesandterne i London og Paris;
1849 blev han Sekretær hos den kgl. Kommissær for
Hertugdømmet Slesvig, Kammerherre Tillisch, hvorefter
B. fungerede som Sekretær ved de Underhandlinger
i Berlin, der førte til den dansk-tyske Fred
af 2. Juli 1850. I Marts 1851 udnævntes B. til
Legationssekretær i Berlin, og medens han beklædte
denne Stilling, maatte han virke som Sekretær hos
den kgl. Kommissarius, Grev H. Bille-Brahe, ved
Notabelforsamlingen i Flensborg. B. sendtes derpaa i
Begyndelsen af 1852 som Legationssekretær til London,
hvor paa dette Tidspunkt Forhandlingerne førtes om
den nye danske Arvefølge, der endelig fastsattes
i Londoner-Traktaten af 8. Maj 1852. B. fik efter
Ansøgning i Maj 1852 Ansættelse som midlertidig
Chargé d'affaires hos Faderen og blev efter
dennes Tilbagetræden i Jan. 1854 definitiv Chargé
d'affaires og Generalkonsul ved Unions-regeringen
i Washington. B. indlagde sig her Fortjeneste af
Ordningen af den Tvist, som Spørgsmaalet angaaende
Sundtolden havde fremkaldt mellem Danmark og de
forenede Stater. Resultatet af Underhandlingerne
mellem B. og den amerikanske Statssekretær Cass
blev Traktaten af 11. April 1857, ved hvilken Unionen
forpligtede sig til at yde sit Bidrag til den Sum,
Magterne havde vedtaget at udrede til Danmark som
Erstatning for Sundtoldens Ophævelse. B. udnævntes
i Avg. 1857 til Ministerresident i Belgien og
Nederlandene; 1858 fik han Titelen Kammerherre. I
Begyndelsen af Aaret 1860 betroede Regeringen
ham den vigtige Post som Gesandt i London. Over
for Ministeriet Palmerston-Russell var han en
varm Talsmand for den Hallske nationalliberale
Politik. Blandt de vigtige Akter, til hvilke B.s
Navn knyttedes under hans Gesandtskab i London, maa
fremhæves Ægteskabspagten mellem Prinsesse Alexandra
af Danmark og Prinsen af Wales og Traktaten af
13. Juli 1863, ved hvilken de tre Skytsmagter England,
Frankrig og Rusland anerkjendte Prins Vilhelms Valg
til græsk Konge. Sammen med Udenrigsminister Quaade og
Etatsraad Krieger deltog B. under Vaabenhvilen
1864 i Londoner-Konferencen, ved hvilken det ikke
lykkedes Magterne at hidføre en fredelig Løsning af
den dansk-tyske Strid. B. tog i Nov. 1864 Afsked,
men vedblev at have fast Ophold i England. Han
døde i Cannes 13. Maj 1883; han begravedes i
Kjøbenhavn. Universitetet i Oxford hædrede 1863 B. med
et Æresdiplom som Doctor of Civil Law. B. ægtede
24. Nov. 1864 i London Louise Elisabeth Domvile
(d. 26. Marts 1888 i England).

Marthe Bille, Geheimelegationsraad Steen Andersen Bille 
og Kmhr. Torben Bille, 1885.

<i>A. Thorsøe.</i>
</chapter>

<chapter name="Bille, Torbern, --1465, Rigsraad">
<b>Bille, Torbern,</b> --1465, Rigsraad, var en Søn af Bent
B. til Solbjærg og Allinge og Ingerd Torbernsdatter
(Galen). Foruden Allinge, som han arvede efter sin
Fader, ejede han Søholm og Skullerupholm, som han
med meget mere Jordegods fik af sin Frues Morbroder,
Hr. Steen Basse, samt Svanholm, som han kjøbte 1452,
og Egede, som han giftede sig til. Han var alt 1440
en anset Mand, thi han har dette Aar forseglet det
slesvigske Lensbrev. 1442 var han Ridder. I Aaret
1450 sendtes han med en Del andre Rigsraader til
Mødet med de svenske i Halmstad. Kort efter nævnes
han første Gang som Lensmand paa Abrahamstrup, hvilket
Len først 3 Aar efter hans Død blev indløst fra hans
Enke. T. B. døde 25. Nov. 1465 og blev begraven i
Antvorskov Kloster. Han var 2 Gange gift, 1. med
Beate Axelsdatter (Thott), Søster til de berømte
9 Axelsønner; da hun var død i første Barselseng,
ægtede han Sidsel Ovesdatter Lunge til Egede, ved hvem
han blev Fader til 14 Børn og Stamfader til hele den
senere, talrige Bille-Slægt. Hun døde først 1503.

Wegener, Abrahamstrup I, 22 ff.

<i>Thiset.</i>
</chapter>

<chapter name="Bille, Torbern, --1552, udvalgt Ærkebiskop">
<b>Bille, Torbern,</b> --1552, udvalgt Ærkebiskop, var
en Søn af ovfr. nævnte Steen Bille Basse (d. 1519)
og dennes anden Hustru. Efter at være bestemt til
den gejstlige Stand studerede han formodentlig en
Tid udenlands og tog Magistergraden. 1510 forekommer
han som Kannik i Lunds Kapitel, hvor han senere blev
Dekan. Da den udvalgte Ærkebiskop Aage Sparre i Juli
1532 ønskede at nedlægge sin Værdighed, som under de
daværende Tidsforhold havde sine store Vanskeligheder,
oplod han med Kapitlets Samtykke Ærkebispestolen for
T. B. For at opnaa Kong Frederik I's Samtykke til
denne Overdragelse maatte den udvalgte 

Ærkebiskop imidlertid udstede en Forpligtelse, hvori
han bl. a. maatte love: «Jeg vil og skal udi Lunde
Stift lade prædike det sande Guds Ord, det hellige
Evangelium, rent og klart, som det med den hellige
Skrift kristeligen udtydes og bevises kan, og ej med
Vold og Uret derfor overfalde dem, som det hellige
Evangelium prædike, besynderlig udi Malmø og andre
Kjøbstæder, og ej med Vold og Uret hindre Præsterne
paa deres Giftermaal, om der er nogle, som ville gifte
sig og faa Ægtehustruer.» Ved denne Forpligtelse var
T. B. tilsyneladende saaledes bunden, at han ikke
vilde være i Stand til at modarbejde Reformationen,
hvortil han ellers efter sin Stilling maatte føle
sig opfordret. Da Frederik I imidlertid døde 1533,
og da der paa Herredagen i Juli s. A. vedtoges en
Reces, der gav Bisperne udvidet Magt over Præsterne,
saa har Ærkebiskoppen formodentlig anset sig for løst
fra sin Forpligtelse. I alt Fald søgte han nu efter
Evne at gjøre de evangeliske Prædikanter Livet surt
og at hindre deres Virksomhed ved ydre Midler; ja han
gik saa vidt, at han fik dem og deres Beskyttere
erklærede fredløse paa Skaanes Landsting. Intet
Under derfor, at Reformationens Sejr blev T. B.s
Fald. I Avg. 1536 blev han efter Christian III's
Befaling fængslet, og paa det offentlige Møde, som
Kongen under Herredagen i Kjøbenhavn lod afholde
paa Gammeltorv 30. Okt. s. A., blev der forelæst en
Række Klageposter mod Bisperne til Støtte for den
Paastand, at de vare unyttige og skadelige og derfor
ikke burde komme tilbage til deres Stand og Værdighed
mere. Blandt Klagerne over T. B. var navnlig den,
at han som den første Mand i Rigsraadet havde en
Hovedskyld i, at der ikke strax efter Frederik I's
Død var sket et nyt Kongevalg, hvorved Landet vilde
være blevet forskaanet for en lang og ødelæggende
Borgerkrig. Ogsaa hans tyranniske Fremfærd mod det
evangeliske Parti blev stærkt fremdraget. Som bekjendt
blev Resultatet, at Bispemagten blev afskaffet. I et
Aar sad T. B. som Fange paa Nykjøbing Slot, indtil han
bekvemmede sig til at fraskrive sig al bispelig Magt
og Myndighed og ganske at underkaste sig Kongen. Fra
den Tid spillede han ikke mere nogen fremtrædende
Rolle i Tidens Begivenheder, men levede indtil sin
Død, 26. Dec. 1552, som Prælat i Lunds Kapitel og
Forstander for Bosie Kloster.

Rørdam, Hist. Kildeskrifter 1. R. I, 161 ff. 224 ff. 277.
2. R. II, 389 ff. Malmøbogen, Indl. S. XLIV ff.
Sommelius, De templo Lund. S. 115 f.

<i>H. F. Rørdam.</i>
</chapter>
<chapter name="Bille-Brahe, Frants Preben Baron, 1824-82, Diplomat">
<b>Bille-Brahe, Frants Preben</b> Baron, 1824-82, Diplomat. 
P. B.-B.s Forældre vare ndfr. nævnte Preben
Greve B.-B.s Søn Fred. Siegfred Baron B.-B. til
Stamhuset Egeskov og Marie Sophie Frederikke Caroline
f. Bülow. Han blev født i Kjøbenhavn i. Nov. 1824,
dimitteredes 1842 fra Roskilde Skole, tog det
følgende Aar anden Examen og begyndte paa det
juridiske Studium. Efter at han havde foretaget en
Rejse i Udlandet, blev han 1847 ansat som Attaché
ved Gesandtskabet i Paris. Aaret efter blev han
Legationssekretær i Stockholm og forflyttedes
1852 i samme Egenskab til Berlin. Efter at han
interimistisk som Chargé d'affaires havde ledet
Gesandtskabsforretningerne i Haag og Brüssel 1855-56,
vendte han som fungerende Chargé d'affaires tilbage
til Berlin, hvor han kun forblev et Par Maaneder. Han
kaldtes bort fra denne Post, lige da Preussen og
Østerrig havde begyndt deres skæbnesvangre Indblanding
i det danske Monarkis Forfatningsanliggender og derved
sat den dansk-tyske Strid paa den internationale
Dagsorden igjen. B.-B. blev 1860 Ministerresident
ved Hofferne i Haag og Brüssel, hvilken Stilling
han beklædte med Titelen overordentlig Gesandt
og befuldmægtiget Minister fra 1865-67, da Posten
blev inddragen. Han udnævntes derefter til Gesandt
ved det italienske Hof i Florents og flyttede i
Begyndelsen af 1872 sin Residens til Rom. 14. Maj
s. A. tog han sin Afsked. 1871 var han ved Faderens
Død bleven Besidder af Egeskov. B.-B. blev 1850
Hofjægermester, 1862 Kammerherre, 1876 Kommandør
af Danebrog. Han døde 14. April 1882 i Heidelberg
af en Blodforgiftning. B.-B. var en varmtfølende
Patriot, men ikke fremragende som Diplomat. Han ægtede
22. Sept. 1850 Camilla Sophie af Harmens (f. 1829).

<i>A. Thorsøe.</i>
</chapter>

<chapter name="Bille-Brahe, Henrik, 1709-89, Stiftamtmand">
<b>Bille-Brahe, Henrik,</b> 1709-89, Stiftamtmand. 
Henrik Bille var Søn af Axel Knudsen B. og Sophie
f. Seefeldt og blev født 20. Okt. 1709 paa Ørumgaard
i Jylland. Han blev Assessor i Hofretten 1732,
Hoijunker 1734, Vice-Landsdommer i Fyn og Langeland
1735, Justitsraad 1736, Etatsraad 1741, Konferensraad
1747, Ridder af Danebrog 1759, Gehejmeraad 1766,
Stiftamtmand over Fyn og Langeland, Amtmand over
Odense, Dalum, St. Knuds og Ruggaard Amter 1767, 
var 1768-83 tillige Amtmand i Assens og Hindsgavls Amter
Gehejmekonferensraad 1779, død 9. Jan. 1789. 7. Marts
1788 fik han Patent paa at føre Brahes Navn og
Vaaben, da han efter sin ældste ugifte Søn Axel
Frederik Bille-Brahes Død 1787 tiltraadte Stamhuset
Hvedholm. Han var gift med 1. (1740) Christiane
Gregersdatter Juel (f. 1705 d. 1745), 2. (1752) Mette
Johanne Reedtz, 
f. Arenfeldt (d. 1762), og 3. (1766) Caroline Agnes
v. Raben (f. 1738, fik Ordenen de la fidélité 1767,
d. 1810). Efter sin Fader arvede han Holbækgaard,
som han imidlertid solgte 1763, med sin anden Frue
fik han Palsgaard, og 1784 kjøbte han Egeskov.

Maanedsskr. Orion III, 424 ff. Saml. t. Fyens Hist. og Topogr. 
VIII, 310 ff. 394.

<i>P. Brock.</i>
</chapter>

<chapter name="Bille-Brahe, Henrik Greve, 1798-1875, Diplomat">
<b>Bille-Brahe, Henrik</b> Greve, 1798-1875, Diplomat. B.-B.,
Søn af ndfr. nævnte Preben Greve B.-B. og dennes
første Hustru, blev født i Kjøbenhavn 21. Jan. 1798
og dimitteredes 1815 fra Odense Skole. Han traadte
i Diplomatiets Tjeneste 1823, da han blev Attaché i 
Haag; han 1831 udnævntes til Legationssekretær i Wien,
hvilken Stilling han beklædte indtil 1833. I samme
Egenskab fungerede han fra 1834-35 i St. Petersborg
og fra 1836-37 i London. Da Gesandtskabsposten
ved det nederlandske Hof ophævedes 1842, blev
B.-B. permanent Chargé d'affaires i Haag. Der
virkede han indtil Slutningen af Aaret 1847,
da han kaldtes til Gesandtskabsposten i Wien
og saaledes kom til at beklæde en diplomatisk
Stilling, der under det daværende spændte Forhold
mellem Danmark og det tyske Forbund var af den
største Vigtighed. Regeringen overdrog ham en
særdeles ansvarsfuld Post, da den udnævnte ham til
kgl. Kommissær ved den saakaldte Notabelforsamling,
der traadte sammen i Flensborg i Maj 1851 for at
drøfte et af Regeringen forelagt Udkast til det
danske Monarkis forfatningsmæssige Organisation. I
Følge dette Udkast skulde Slesvigs Forbindelse
med Holsten indskrænkes til enkelte Gjenstande af
ikke-politisk Natur, hvorimod Slesvigs Forbindelse
med Kongeriget skulde gjennemføres ved fælles
Rigsdag ved Siden af provinsiel Landdag og særligt
Ministerium for de dertil hørende Anliggender. Denne
Organisationsplan bekæmpedes af Notabelforsamlingens
tyske Element, fordi den i Modsætning til det
slesvig-holstenske Program løsnede Forbindelsen
mellem Holsten og Slesvig. B.-B. formaaede ikke
at overvinde Vanskelighederne som kgl. Kommissær,
og han desavoueredes endog af Premierministeren,
Grev A. W. Moltke, da han i den Tale, hvormed
han aabnede Notabelforsamlingen, sagde, at
Organisationsplanen skulde forelægges de enkelte
Landsdeles Provinsialstænder til endelig Prøvelse. Et
saadant Skridt havde Regeringen naturligvis aldrig
haft til Hensigt, da den forgjæves vilde have anmodet
Slesvigs og Holstens Provinsialstænder med deres
slesvig-holstenske Flertal om Tilslutning til en
Organisationsplan som den nævnte. I Juli 1851 gik 
Notabelforsamlingen fra hinanden uden at have
opnaaet noget positivt Resultat. B.-B. vendte i
Avg. 1852 tilbage til Gesandtskabsposten i Wien,
der i Mellemtiden var bleven bestyret af Grev
W. Plessen. Da B.-B., der nærmest sympathiserede
med det af Ministeriet Bluhme-Ørsted opstillede
absolutistiske Helstatsprogram, følte sig mere og
mere frastødt af den ejderdanske Retning, den
danske Regering senere slog ind i, fratraadte han
i Juni 1862 Gesandtskabsposten og forlod med det
samme Diplomatiets Tjeneste. B.-B., der 1857 havde
efterfulgt Faderen som Lensgreve, døde i Kjøbenhavn
7. April 1875. B.-B., der fik Titlerne Kammerherre
og Gehejmekonferensraad, dekoreredes 1851 med
Danebrogsordenens Storkors. Han var to Gange gift,
1. (1838) med Jeromia Catharine f. Baronesse Selby
(f. 1812 d. 1848), 2. (1851) med Louise Frederikke
Gustava f. Hochschild (f. 1830). Denne sidste blev 
1888 Overhofmesterinde hos Dronning Louise.

<i>A. Thorsøe.</i>
</chapter>

<chapter name="Bille-Brahe, Johan Christian Baron, 1819-99, Stiftamtmand">
<b>Bille-Brahe, Johan Christian</b> Baron, 1819-99, Stiftamtmand, 
Søn af ndfr. nævnte Preben Greve
B.-B. og dennes anden Hustru, er født paa Hvedholm
2. Juli 1819, blev 1836 privat dimitteret, 1842
juridisk Kandidat, arbejdede derefter en kort Tid
i Kontoret for de udenlandske Betalinger, blev 1843
Kammerjunker, 1844 Kancellist i Kabinetssekretariatet,
arbejdede 1845 i længere Tid paa Fyns Stiftamts Kontor
og ledsagede Stiftamtmand Bardenfleth paa dennes
Rejse til Island som Kommissarius ved det islandske
Altings Samling, fik 1846 Tilladelse til at avskultere
i Rentekammeret, var fra 1848-51 konst. Stiftamtmand i
Fyns Stift, blev 1852 Kommitteret i Domænedirektionen,
s. A. Kammerherre, 1855 Amtmand i Skanderborg Amt,
1867 Amtmand over Holbæk Amt, 1873 Stiftamtmand
i Sjællands Stift og Amtmand over Kjøbenhavns
Amt, s. A. Kommandør af Danebrog, 1875 Kurator
for Vemmetofte adelige Jomfrukloster og Medlem
af Handelsbankens Bestyrelse, 1882 Storkors af
Danebrog. Han blev 21. Febr. 1852 gift med Maria
Caroline Vilhelmine Komtesse Moltke, f. 23. Juli 1827,
en Datter af Adam Wilhelm Greve M. (f. 1785 d. 1864)
og Maria Elisabeth f. Komtesse Knuth (f. 1791 d. 1851).
Han døde 10. Febr. 1899.

<i>G. Kringelbach.</i>
</chapter>

<chapter name="Bille-Brahe, Preben Greve, 1773-1857, Godsejer">
<b>Bille-Brahe, Preben</b> Greve, 1773-1857, Godsejer. B.-B.,
Søn af ovfr. nævnte Henrik B.-B. (d. 1789) og dennes
tredje Hustru, blev født 25. Febr. 1773 i Odense. Han
besøgte Latinskolen sammesteds, blev Student og
studerede derpaa ved Universitetet i Gøttingen. 
Efter sin Hjemkomst 1793 lod han sig militært uddanne
og traadte som Lieutenant ind i Hestgarden. Da han
trak sig tilbage fra den aktive Tjeneste 1798,
udnævntes han til Major ved Landeværnet. Han
ophøjedes 9. Maj 1798 i Grevestanden, i det han
oprettede Grevskabet Brahesminde, der bestaar af
Stamhuset Hvedholm med Godserne Damsbo, Stensgaard
og Østrupgaard samt Øerne Avernakø og Drejø. Desuden
grundede B.-B. 1811 for sin næstældste Søn Stamhuset
Egeskov, hvilket hans Fader havde kjøbt, og 1805
erhvervede han Svanholm i Horns Herred, der tilfaldt
hans tredje Søn som Arv. Han var blandt de «erfarne»
Mænd, som Frederik VI sammenkaldte 1832 for at
indhente deres Betænkning om den Aaret forud bebudede
Stænderforfatnings Enkeltheder. Han var kongevalgt
Medlem af den første roskildske Stænderforsamling
og gjorde her Regeringens Finansregnskab til
Gjenstand for kritisk Behandling, ligesom han
ogsaa med Interesse tog sig af Landsbyskolelærernes
Kaar. Han var som Godsejer en overordentlig dygtig
Administrator, der lagde megen Humanitet for Dagen
i Forholdet til Bønderne, hvorfor han ogsaa var højt
skattet af disse. Han indlagde sig store Fortjenester
som Patron for Odense adelige Jomfrukloster,
hvilket han doterede med betydelige Summer af
sine egne Midler. B.-B. fik Titlerne Kammerherre og
Gehejmekonferensraad og dekoreredes med Storkorset af
Danebrog. Han døde paa Hvedholm 21. Sept. 1857. Hans
Bønder rejste Mindesmærker for ham paa alle tre
Godser. B.-B. var tre Gange gift, 1. (1796) med
Eleonore Sophie Baronesse Rantzau (d. 1800), 2. (1816)
med Johanne Caroline Vilhelmine Falbe (d. 1823),
3. (1824) med Brigithe Susanne Sibylle Komtesse
Schaffalitzky de Muckadell (d. 1876).

<i>A. Thorsøe.</i>
</chapter>

<chapter name="Bilsted, Hans, 1774-1830, Kammeradvokat">
<b>Bilsted, Hans,</b> 1774-1830, Kammeradvokat, en Søn
af Kancelliraad, Grosserer Jacob B. (f. 1744
d. 1811) og Christine f. Schiernbech (f. 1750 d.
1780), fødtes 20. Nov. 1774 i Kjøbenhavn, blev
1794 privat dimitteret, 1797 juridisk Kandidat,
1802 Højesteretsadvokat, 1813 Justitsraad, 1824
Generalfiskal og Etatsraad, 1828 som en Mand, der
«ved sine Talenter og Kundskaber havde erhvervet sig
en betydelig Praxis», Kammeradvokat og døde 19. Juni
1830. Han var gift med Anna Dorothea f. Munthe af
Morgenstjerne (f. 17. Febr. 1786 d. 18. Marts 1837),
en Datter af Kommandør Truels Smith M. af M. (f. 1745
d. 1810) og Caroline Felizia f. Spulziona (f. 1756 d.
1843).

Erslew, Forf. Lex.

<i>G. Kringelbach.</i>
</chapter>
<chapter name="Binck, Jacob, o.1490-o.1568, Maler og Kobberstikker">
<b>Binck, Jacob,</b> o.1490-o.1568, Maler og Kobberstikker. 
B. kalder sig selv paa et Stik fra
1530 Coloniensis, men antages muligvis at være
fra Køln a. d. Spree, og hans Fødselsaar angives
forskjelligt mellem 1490 og 1504. Han holdes for at
være Lærling af Albrecht Dürer og har før 1546 været
i Danmark som «kgl. Kontrafejer». I det nævnte Aar
sendes han af Christian III til Hertugen af Preussen
og nævnes først 1548 atter i Danmark for efter kort
Tid igjen at gaa paa Rejser. I 1550 var han atter
kommen tilbage til Danmark, hvis Konge sendte ham
til Holsten for i Forening med Bygmesteren Martin
Bussert at grundlægge en Fæstning i Krempe. 1551
traadte han i Hertugen af Preussens Tjeneste. B. var
meget søgt som Portrætmaler, og Weinwich nævner en
Del af hans danske Portrætter. Tillige var han en
flittig og dygtig Kobberstikker, hvis Værker endnu
søges af Samlerne. I preussisk Tjeneste bosatte han
sig og giftede sig i Kønigsberg, og han er rimeligvis
død der i Tiden mellem 1560 og 1568. Han bestilte i
Nederlandene og opsatte (1555) i Slesvig Domkirke et
prægtigt Mindesmærke over den danske Konge Frederik
I og havde 3 Aar før besørget et andet for Hertugen
af Preussen over dennes afdøde Gemalinde, Christian
III's Søster, men det er ikke bevisligt, at han skulde
have gjort Tegningerne dertil. Ogsaa Træsnittene til
Christian III's Bibel skyldes ham, i det mindste fra
Tegningens Side; Kjenderne tør ikke afgjøre, om han
tillige har skaaret dem, uagtet Kongens Portræt bærer
hans Monogram.

Nye Danske Mag. I, 321 ff. Merlo, Köln. Künstler S, 35 ff.

<i>Ph. Weilbach.</i>
</chapter>

<chapter name="Bindesbøll, Jens, 1756-1830, Præst">
<b>Bindesbøll, Jens,</b> 1756-1830, Præst, var en Degnesøn
fra Aastrup ved Faaborg og blev født 13. Marts
1756. Faderen hed Christen Jensen B., Moderen Birgitte
Marie f. Krag. 1778 dimitteredes han fra Odense Skole
og studerede i Begyndelsen Filologi. 1780-83 var han
Huslærer hos Kammerherre Moth i Kjøbenhavn og deltog
med sin Ven Chr. Hornemann -- hvis Karakteristik
han har meddelt i Fortalen til dennes efterladte
filos. Skrifter --, R. Nyerup o. fl. i det Rybergske
Øvelsesselskab og var almindelig anset som en meget
lovende ung Mand. En Tale paa Kongens Fødselsdag,
udgivet 1783, stammer fra dette Selskab. Senere var
han Alumnus paa Borchs Kollegium og tog filologisk
Examen 1786. Men pludselig forandrede han sin
Bestemmelse, forberedte sig i kort Tid til theologisk
Attestats, blev faa Maaneder efter endt 
Examen kaldet til Sognepræst i Bringstrup og
Sigersted i Sjælland (1788) og giftede sig med sin
Vens Søster, Karen Johanne Hornemann (d. 1807),
Præstedatter fra Ærø. 1797 forflyttedes han til
Ledøje (ved Kjøbenhavn), hvor han virkede til sin
Død, 19. Juli 1830. B. var i sin Ungdom en ivrig
Kantianer. Da Biskop Balle visiterede hos ham 1800,
fik Biskoppen, der vilde spøge med den nye Tids
Filosofi og politiske Idealer, en uhyggelig Medfart af
B. efter sin egen Beretning (Kirkeh. Saml. 3. R. IV,
18 f.). I øvrigt var B., der var en ualmindelig
kraftig og karakterfast Personlighed, af sin Samtid
anset som en dygtig Præst. Blandt hans Sønner ere de
tvende efterfølgende, Arkitekt B. og Biskop B.

N. Schack, Ligprædiken ov. J. B., 1830. Erslew,
Forf. Lex. C. J. Boye, Poetiske Skrifter IV, 206 ff.

<i>A. Jantzen.</i>
</chapter>

<chapter name="Bindesbøll, Michael Gottlieb Birckner, 1800-56, Arkitekt">
<b>Bindesbøll, Michael Gottlieb Birckner,</b> 1800-56, Arkitekt. 
Han var Søn af den foregaaende og fødtes
5. Sept. 1800 i Ledøje Præstegaard. Han var en livlig
og opvakt Dreng, praktisk anlagt, men uden Sans for
boglig Syssel, hvorfor han efter sin Konfirmation blev
sat i Lære hos Møllebygger Jørgensen i Kjøbenhavn. Han
blev Svend og arbejdede som saadan i et Par Aar,
indtil han ved Konferensraad Collins Foranledning
1820 sendtes til Stockholm for at aftegne en
Korntørringsmaskine, hvorom han senere skrev en lille
Afhandling. Hans Interesse for Fysik og Mathematik
havde imidlertid paadraget ham H. C. Ørsteds
Opmærksomhed, og med ham foretog han 1822-23 en Rejse
gjennem Tyskland og Frankrig. Længe havde Lysten til
at blive Arkitekt gjæret i ham, og efter at have set
en Del Kunst paa denne Rejse og hørt adskilligt om
Pompeji af den franske Arkitekt Gau og tillige naaet
en større aandelig Modenhed og fyldigere Kundskaber
begyndte han efter sin Hjemkomst at besøge Akademiet,
som han gjennemgik, og hvis Medailler han erhvervede
1824-33, medens han samtidig arbejdede som Konduktør
for Bygningsinspektørerne Koch og Hornbech. Ved
Akademiet følte han særlig Interesse for Høyens
Forelæsninger og Freunds Undervisning. Opgaven til
den store Guldmedaille var «en luthersk Hovedkirke»,
som han løste i rig gotisk Stil, noget nyt, som vakte
baade Opsigt og Modstand. Han fik Akademiets store
Stipendium og rejste 1834 til Syden, hvor han i 4 Aar
gjorde flittige og omfattende Studier i Grækenland
og Italien. Hjemkommen 1838 blev han strax agreeret
og fik 1839 som Opgave til sit Receptionsarbejde «et
Amfitheater i antik 
Stil, rummende 1500 Tilskuere», som han for øvrigt
først fik indleveret 1847, da Aarene 1839-47
benyttedes til Opførelsen af Thorvaldsens Musæum og
en Del private Arbejder. Han var imidlertid blevet
udnævnt til Bygningsinspektør i Holsten, tiltraadte
Embedet 1847, blev 1849 Bygningsinspektør i Jylland
med Bopæl i Aarhus og endelig 1851 i Kjøbenhavn. Han
blev titulær Professor 1853 og Professor ved Akademiet
1856. Han døde 14. Juli 1856. Han blev 1845 gift med
Andrea Frederikke Andersen, med hvem han fik en Søn --
Arkitekt Thorvald B. -- og to Døtre. Hun var en Datter
af Seminarielærer Rasm. A.

<b>Thorvaldsens Musæum</b> er B.s Hovedværk og
det selvstændigste moderne Bygningsværk i
Danmark. B. havde allerede i Rom gjort Skitser
dertil efter Samraad med Thorvaldsen, og det er
af stor Interesse i Kunstakademiets Samling af B.s
arkitektoniske Udkast at iagttage, hvorledes Tanken
stadig udvikles fra et almindeligt græsk Tempelanlæg
til den originale Bygning, Kjøbenhavn er saa lykkeligt
at eje, enestaaende i sin storslaaede Simpelhed og
i sin geniale Løsning af den vanskelige Opgave at
være et Monument over Kunstnerens Grav og samtidig
et Musæum for hans Værker. Stilen er ren græsk,
Opfattelsen i høj Grad personlig; der er ikke set
gjennem fremmede Briller, men Aaringers ihærdige
Studier af den græske Bygningskunsts forskjelligartede
Værker have saaledes befrugtet Kunstnerens Fantasi
og Tankegang, at han har følt sig som hjemme i det
fremmede Land og har formaaet at tale det fremmede
Sprog som en indfødt. Kun skulde Bygningen ikke
ligge i Kjøbenhavn med sin Baggrund af tung, skyet
Himmel og skumle, farveløse Huse og Slotsdele. I
selve Grækenland hører den til, med den kraftige
blaa Himmel over sig, med de fjærne hentonende Bjærge
til Baggrund, omgivet af pragtfulde, graalig-grønne,
storbladede Planter og belyst af den hvidligglitrende,
blændende Sol. Der vilde dens harmoniske Farver komme
til deres egentlige Ret, der vilde Overgangen fra
Dagens Larm og Arbejde til Dødens Stilhed og Fred være
af langt mere betagende Virkning end her i det taagede
Norden. Det arkitektonisk nye ved Thorvaldsens Musæum
er i første Række <i>Farvens</i> Anvendelse; B. har her set
adskillig videre ind i Fremtiden end hans Samtid,
og netop denne Forstaaelse af Farven som en Magt i
Bygningskunsten viser bedst, hvor dybt han var trængt
ind i den antike Kunstfølelse. I Lofternes og Gulvenes
Komposition er der en
Rigdom og Mangfoldighed, som er overvældende; i
konstruktiv Henseende er Bygningen mønsterværdig.

Ikke alene her, men i mange andre af B.s Arbejder
aabenbarer det sig, at han fortrinsvis var en
<i>dekorativ</i> Begavelse. Derfor lykkes Saadanne Arbejder
ham særlig godt som Gravmæler (f. Ex. Rasks paa
Assistens og Puggaards paa Søetatens Kirkegaard),
Piedestaler til Statuer, Rammer til Malerier
osv. Ogsaa en Del Møbler har han tegnet, men hvor
interessante de end i visse Henseender kunne være,
skæmmes de dog for meget af den søgte Tarvelighed
i Formerne og den alt for store Umagelighed for
Brugen. Blandt andre Resultater af hans dekorative
Evne kan anføres: Monumentet i Fredericia over de
faldne Krigere 1849, Monumentet over Frederik VII
paa Rytterknægten paa Bornholm, 1855, Udvidelsen
af Tilskuerpladsen i det kongelige Theater, 1855,
Solennitetssalen i Kjøbenhavns Universitet med den
antike Broncedør, 1855, Restavrationen af Kronborg
Slotskirke, 1838, og det mærkelige, fantasirige
Projekt til et nyt zoologisk Musæum (uudført, se
Kunstakademiets Samlinger), en mangefarvet Bygning,
oversaaet med billedrige Fremstillinger og prydet
med Statuer og Dyrefigurer i Bronce.

Ved Siden af denne ualmindelige Sans for Rigdom
i Farver gik en mærkelig Hang til Fattigdom i
Former. Derfor kan han blive forunderlig tom og bar,
næsten uciviliseret, i sin Angst for Smaalighed
og Overfyldning. Exempler herpaa findes i rigt
Maal blandt hans Udkast, og det har ogsaa til Dels
fundet Udtryk i hans Receptionsarbejde, som i det
hele taget hører til hans svagere Arbejder i sin
færdige Skikkelse, hvorimod Studierne dertil vise,
at han under Udarbejdelsen har været inde paa andre,
rigere Planer. Fremdeles i hans Projekt til et
Universitetsbibliothek, 1853, Ting- og Arresthuset
paa Nørrebro, 1847, og Landbohøjskolen, 1856.

Karakteristisk for Omfanget af B.s Begavelse og
hans overlegne Blik er det, at han trods sin store
Forkjærlighed for den antike Kunst stod saa sjælden
fordomsfrit lige over for alle andre Stilarter;
han kjendte ikke til borneret Klassificeren, men
uddrog af enhver Stilart, hvad han fandt skjønt og
anvendeligt. Han har saaledes benyttet gotiske Motiver
til Hobro Kirke 1849, Raadhuset i Næstved 1856 og
det uopførte Raadhus i Flensborg; Renæssancemotiver
til Apotheket i Næstved 1853, de Skaanske Herregaarde
Wrams-Gunnarstorp og Marsvinsholm 1854-56, Raadhusene
i Thisted 1849 og Stege 1854 og enkelte slesvigske
Jærnbanebygninger; 
nordiske Træmotiver til flere Præstegaarde og Villaer
(f. Ex. Krathuset og Skovhuset i Ordrups Krat) og til
Dels til Klampenborg Badeanstalts Bygninger med de
tækkelige Kottager og den ejendommelige Koncertsal
1844. Og heller ikke var han bange for at se helt
bort fra Fordringerne til en bestemt Stil, men
blot anvende de Former, særlig i Mursten, som han
mente passede bedst til Bygningens Formaal, f. Ex. i
Daareanstalterne ved Aarhus 1850, Roskilde 1853 og
Vordingborg 1854, Arbejderboligerne paa Østerfælled
1854, Ting- og Arresthuset i Odense 1856 og det ikke
udførte Projekt til Vridsløselille Straffeanstalt
osv.

Da der udgik Indbydelse til en Konkurrence om
Tegninger til en Bygning for Universitetsbibliotheket,
indsendte B. et Projekt i rig venetiansk
Renæssancestil, som blev præmieret, men ikke fulgt
ved Opførelsen; dette B.s sidste store Arbejde var af
grandios Virkning, men Tegningen er paa en ubegribelig
Maade forsvunden og har trods alle Anstrængelser
endnu ikke været til at opspore.

B. var som Menneske en kraftig, livfuld Natur,
elsket og beundret af sine Venner, frygtet af sine
Modstandere; bred og munter i det selskabelige Liv,
energisk og flittig ved sit Arbejde. Han var personlig
og kunstnerisk en af de betydeligste i den Høyenske
Kreds; han er med sin Begavelses geniale Frodighed
og bisarre Forunderlighed vor Arkitekturs Grundtvig.

Weilbach, Konstnerlex. Samme, Konst og Æsthetik. 
Lübcke, Kunsthistorien ved Jul. Lange. Nord. Convers. Lex. 
Erslew, Forf. Lex. Chr. Winther, Dansk Kunstblad, 1837-38. 
Carstensen, Ny Portefeuille, 1844
C. Reitzel, Charlottenborg-Udstillingerne.

<i>Erik Schiødte.</i>
</chapter>

<chapter name="Bindesbøll, Severin Claudius Wilken, 1798-1871, Biskop">
<b>Bindesbøll, Severin Claudius Wilken,</b> 1798-1871, Biskop, 
Broder til foregaaende, blev født i Ledøje
Præstegaard 16. Febr. 1798. Den første Undervisning
modtog han i Hjemmet, hvor J. E. Wegener, siden
hans Svoger, var Huslærer. Hans Fader fulgte med
stor Deltagelse hans og hans Brødres Uddannelse og
gjorde sig navnlig Umag for at vække og nære deres
Sans for alle Samfundsanliggender. Hver Dag bleve
Aviserne læste højt ved Bordet, og Indholdet drøftet
under Husfaderens Vejledning; paa den Maade vilde
Jens B. hos sine Børn udvikle den «common spirit»,
for hvilken han selv i sin Ungdom havde sværmet.

1812 kom Severin B. i Roskilde Skole, og under
Skolegangen der havde han Bolig hos sin forrige
Huslærer, Wegener, der nu, som Kapellan hos
Domprovsten, havde ægtet hans Søster. Roskilde
Skole begyndte den Gang at tage et nyt Opsving,
og B. bevarede 
stadig den Undervisning, som han der havde faaet,
i taknemmelig Erindring. 1816 blev han Student, og
efter at have taget anden Examen kastede han sig over
det theologiske Studium. 1821 blev han Kandidat. I
Studenteraarene boede han sammen med sin yngre Broder,
den ovenfor skildrede M. G. B. B., som aabnede hans
Øje for Kunstens Værd og Betydning.

Da han i et Par Aar havde været Kandidat, blev han
Alumnus paa Borchs Kollegium, og som saadan var han
en Tid lang theologisk Manuduktør og Notarius ved det
theologiske Fakultet. Ved at føre Protokollen under
den mundtlige Examen tabte han imidlertid Lysten til
at fortsætte sin Manuduktionsvirksomhed. I Steden
derfor begyndte han at undervise i Religion baade i
Pige-og Drengeskoler, og i flere Aar var han en meget
søgt Religionslærer. En alvorlig Øjensygdom nødte ham
dog snart til at indskrænke sin Lærergjerning, og ved
Konferensraad J. Collins Anbefaling lykkedes det ham
midlertidig at kunne lade Skolegjerningen fare for,
med offentlig Understøttelse, at foretage en toaarig
Udenlandsrejse (1832-34), der gik gjennem Tyskland
og Østerrig til Italien og hjem over Schweits og
Frankrig. Sine Indtryk fra denne Rejse har han senere
skildret i nogle «Meddelelser fra og om Udlandet,
mest religiøse og kirkelige Gjenstande vedkommende»,
der, efter at være optagne i et theologisk Tidsskrift,
udkom særskilt 1840-41.

Efter Hjemkomsten fra Udlandet tog han atter fat paa
den Virksomhed som Religionslærer, der var ham saa
kjær, men 1838 forlod han Hovedstaden for at overtage
Embedet som Sognepræst for Nakskov og Branderslev
Menigheder. Da han i 13 Aar havde røgtet denne
Gjerning, blev han (1851) kaldet til Biskop over
Aalborg Stift og 22. Febr. 1852 af Biskop Mynster
indviet til det kirkelige Tilsynsembede sammen
med Professor C. T. Engelstoft. 4 Aar senere blev
han forflyttet til Laaland og Falster som Biskop
over dette Stift, og der virkede han til sin Død,
som indtraf 30. Jan. 1871. 1843 ægtede han Anna
Caroline Løwensøn, f. 1813, (en Adoptivdatter af Grev
C. W. Danneskjold-Løvendal), som 1823, efter at være
legitimeret, fik adelige Rettigheder. 1852 blev han
Kommandør af Danebrog.

B. var en velbegavet og flersidig dannet Mand, der
med Alvor og Nidkjærhed gjorde sin Gjerning som Præst
og Biskop, og overalt vandt han mange Venner ved sin
elskværdige, bramfri Optræden. Af og til tog han Del i
de kirkelige Forhandlinger, der førtes i Litteraturen,
som i Drøftelsen af Principperne for en
ny Salmebog og i Undersøgelsen om den rette
Forstaaelse af Begrebet «Folkekirke». Det varigste
litterære Mindesmærke rejstes ham dog efter hans Død,
da Biskop Monrad og Stiftsprovst Kofoed-Hansen af hans
Efterladenskaber udgave «Tanker til Eftertanke over
Søn- og Festdags-Evangelier» (2. Oplag 1875). I denne
Bog foreligger der et smukt Vidnesbyrd om den Alvor
og Omhu, med hvilken B. forberedte sig til Ordets
Forkyndelse, og som Andagtsbog have disse «Tanker
til Eftertanke» vundet stor Paaskjønnelse baade hos
Præster og Lægfolk.

Den Sans for «common spirit», som tidlig var indpodet
ham, bragte ham til at følge den politiske Udvikling
her hjemme med mere end almindelig Deltagelse, og
ogsaa i det politiske Liv har han spillet en Rolle,
om end ikke nogen fremtrædende. I 1848 valgtes han
af Østifternes Bisper og Provster til Medlem af den
raadslaaende Forsamling af erfarne Mænd, som aldrig
kom til at træde sammen. I Følge kongelig Udnævnelse
deltog han som gejstligt Medlem i Stænderforsamlingen
i Roskilde i April til Maj 1848, og senere søgte han
Valg til den grundlovgivende Rigsforsamling ved at
stille sig i Maribo Amts 1. Kreds; men han faldt for
Balthasar Christensen. Derimod blev han langt senere,
i Aarene 1866-70, Landstingsmand for 5. Kreds (Maribo
Amt), og i Aaret 1868 var han tillige Medlem af den da
nedsatte Kirkekommission; men han var den Gang «for
gammel til at øve Indflydelse nogen af Stederne»
(«Fædrelandet»).

Selvbiografi i Program til Bispevielsen 1852. Erslew, Forf. Lex. 
Elvius, Danmarks Præstehist. 1869-84 S. 7. Fædrelandet 1871, Nr. 27.

<i>Fr. Nielsen.</i>
</chapter>

<chapter name="Bing, Anders, 1525-89, Rigsraad">
<b>Bing, Anders,</b> 1525-89, Rigsraad, hørte til en gammel
skaansk Adelsslægt og var en Søn af Kjeld B. til
Smidstrup, paa hvilken Gaard A. B. blev født; Moderen
hed Kirsten Splid (Fasti). Da han var 7 Aar gammel,
blev han sendt til Norge til sin Morbroder Jens Splid,
der satte ham i Skole i Bergen. Senere var han i Huset
hos flere ansete Adelsmænd som Hr. Johan Rantzau og
Hr. Peder Skram. Derpaa forsøgte han sig i udenlandsk
Krigstjeneste, navnlig i Ungarn mod Tyrkerne. Efter
sin Hjemkomst blev han 1554 Hofsinde hos Hertug
Frederik paa Malmøhus, der efter sin Tronbestigelse
gjorde ham til sin Kjøgemester. A. B. deltog baade
i Ditmarskertoget og i den nordiske Syvaarskrig. I
denne sidste mistede han begge sine Brødre og blev
selv haardt saaret i Slaget ved Svarteraa. Efter
Fredslutningen sendtes han 
som Gesandt til Sverige og blev senere oftere
benyttet til diplomatiske Sendelser; 1581 optoges
han i Rigens Raad. Foruden et Par mindre Len havde
han fra 1572 Varberg Slot i Forlening, og her døde
han 16. Dec. 1589 efter længere Tids Svaghed. To
Dage efter hans Død kom Kong Jacob VI af Skotland og
Dronning Anna til Varberg, og i Nærværelse af dem
og en ualmindelig stadselig Forsamling af danske
og skotske Rigsraader og den hallandske Adel og
Gejstlighed blev hans Lig ført fra Varberg til Treslev
Kirke; Kong Jacob hædrede desuden A. B.s Minde ved
selv at forfatte et Ærevers over ham. Samtidig med
at Kong Frederik II 1572 fejrede sit eget Bryllup
gjorde han ogsaa A. B.s Bryllup paa Kjøbenhavns Slot
med Jomfru Anne Pedersdatter Galt. Hun levede endnu
1605, men Ægteskabet var barnløst, og A. B. døde som
sin Slægts sidste Mand.

Bricka og Gjellerup, Den danske Adel i det 16. og
17. Aarh. I, 178 f. Danmarks Adels Aarbog 1888, S. 81.

<i>Thiset.</i>
</chapter>

<chapter name="Bing, Jens, 1681-1751, Læge">
<b>Bing, Jens,</b> 1681-1751, Læge, fødtes i Throndhjem i
Avg. 1681. Hans Forældre vare Byfoged og Raadmand
Jens B. og Clara f. Meldahl (eller Bruse). Han
uddannede sig først som Apotheker og forestod i
nogle Aar Apotheket i Ribe, men fik da Lyst til
at studere Medicin, lagde sig efter Humaniora og
immatrikuleredes 1705 ved Kjøbenhavns Universitet. Han
var derpaa Alumnus paa Borchs Kollegium sammen med
Holberg. I 1709 skal han være bleven Medikus ved
Flaaden, 1712 erhvervede han sig den medicinske
Doktorgrad, fik snart en betydelig Praxis og nød
megen Anseelse som Læge, ligesom han ogsaa var
Livmedikus hos Grev Danneskjold-Laurwigen og andre
fornemme Herrer. 1726 blev han Kancelliraad,
1727 Justitsraad og 1746 Etatsraad. Han vedblev
at være ugift og boede i lang Tid sammen med Hans
Gram. Han døde 10. Okt. 1751 og blev begravet i Frue
Kirke. En betydelig Del af sin Formue testamenterede
han til Universitetet, navnlig til fattige Studenter.

Ingerslev, Danmarks Læger og Lægevæsen II, 191 ff.

<i>Jul. Petersen.</i>
</chapter>

<chapter name="Bing, Jens Vilhelm, 1707-54, Læge">
<b>Bing, Jens Vilhelm,</b> 1707-54, Læge, var en Brodersøn
af den foregaaende og fødtes 7. Dec. 1707 i Bejtstad
i Throndhjems Stift som en Søn af Kapellan Villads
Jensen B. og Magdalene Susanne f. Lund. Fra sin
tidlige Ungdom nærede han levende 
Interesse for Kirurgien, kom 1726 til Kjøbenhavn
for at nyde godt af sin Farbroders og Professor
Buchwalds Undervisning og foretog senere en mangeaarig
Uddannelsesrejse til tyske, franske og hollandske
Læreanstalter, hvor han navnlig dyrkede Studiet af
Fødselshjælpen, for hvilket Fag Buchwald havde vakt
hans Interesse. Han opholdt sig længe i Strasburg hos
Fried den ældre, den berømte Forstander for Tysklands
nyindrettede første Fødselsstiftelse, ligesom han
vistnok ogsaa med Udbytte har uddannet sig hos den
ansete Fødselshjælper Grégoire i Paris, der er en af
den uskadelige Fødselstangs tidlige Opfindere. Da
han endelig 1737 kom tilbage til Kjøbenhavn, blev
han ogsaa snart en søgt Fødselshjælper, i hvilken
Henseende hans Virksomhed fik en særlig fremtrædende
Betydning derved, at han selv konstruerede en
Fødselstang og anvendte dette Instrument, hvis Brug
endnu ikke var kjendt her hjemme. Han var i den
Retning forud for sin Tid, der endnu ikke forstod
at vurdere hans Opfindelse, som saaledes er gaaet
temmelig ubemærket hen her hjemme, hvortil i øvrigt
ogsaa den Omstændighed væsentlig har bidraget,
at han selv ikke har publiceret nogen Beskrivelse
af Instrumentet. Først senere har M. Saxtorph
fremdraget B.s Fortjenester. I Tyskland vandt hans
Opfindelse derimod snart Anerkjendelse, og Tangen --
ligesom ogsaa et andet af ham opfundet Instrument,
et Perforatorium (forfex) -- blev beskreven og afbildet
i en Dissertation af J. G. Janck i Leipzig (1750); i
en Afhandling af Professor Boehmer i Berlin beskrives
den ligeledes. I øvrigt erhvervede han sig hurtig en
anset Stilling i Kjøbenhavn, fik ikke alene (1739)
en kongelig Bevilling til at praktisere offentlig
i Medicin og Kirurgi, men blev ogsaa Medlem af
Collegium medicum og af Jordemoderkommissionen. 1740
lod han sig examinere ved Amfitheatret, og 1744 blev
han immatrikuleret ved Universitetet, hvorefter han
1746 disputerede for den medicinske Doktorgrad med en
Afhandling af obstetricisk Indhold. I en Aarrække var
han Læge ved Søkadetkorpset og fra 1753 tillige Læge
ved Waisenhuset. Han døde allerede 1754 af Fattigdom og 
Drikkenskab ved Paasketider (Kallske Saml. 4<sup>to</sup>, Nr. 518). 
1745 havde han ægtet Johanne Cathrine Nordrup, en Datter
af Vinhandler N. i Kjøbenhavn; hun døde først 1809.

Ingerslev, Danmarks Læger og Lægevæsen II, 316 f.
E. Ingerslev, Fødselstangen, 1887, S. 54 ff.
C. E. Levy, Chr. Joh. Berger, 1856, S. 9 ff.

<i>Jul. Petersen.</i>
</chapter>

<chapter name="Bing, Just, 1718-65, Præst">
<b>Bing, Just,</b> 1718-65, Præst, Broder til foregaaende,
var Søn af Provst Villads B. i Hadsel i Throndhjems
Stift. Hans Moder var en 
Præstedatter, Magdalene Susanne f. Lund. Han blev
Student 1737 og havde under sit Ophold i Kjøbenhavn
væsentlig Støtte af sin rige Farbroder, ovennævnte
Dr. med. Jens B. Efter at han havde taget Attestats
1740 og et Par Aar været Alumn paa Borchs Kollegium,
gjorde Onkelen ham det ogsaa muligt at kunne
opholde sig længere Tid i Udlandet. Han studerede
i Helmstedt, hvor han skal have haft Ansættelse som
Professor extraordinarius, og i Leiden, hvor han var
1746. Hjemkommen fra Udlandet blev han 1748 kaldet
til Sognepræst for Besser og Onsbjærg Menigheder
paa Samsø; fra 1750 var han tillige Provst. Han
døde 25. Febr. 1765. Uagtet han var bekjendt for
sin Lærdom, har man af ham dog kun nogle ubetydelige
Disputatser fra Tiden før hans Udenlandsrejse. Han
var gift med Abigael Marie Brandt, hvis Fader var
Renteskriver. Hun overlevede Manden i 30 Aar.

Nyerup, Lit. Lex.

<i>A. Jantzen.</i>
</chapter>

<chapter name="Bing, Lars Hess, 1761-1819, Sorenskriver, Topograf">
<b>Bing, Lars Hess,</b> 1761-1819, Sorenskriver, Topograf. 
Født 1761 (døbt 10. Sept.) i Throndhjem
af Forældrene Nicolai B., Skibsfører (f. 1724 d.
20. Jan. 1800), og Methe Dorthea f. Hess (f. 1732 d.
20. Juli 1787), kom 1776 i Tjeneste hos Sorenskriver
T. A. Rosted paa Inderøen og blev her i 13 Aar --
til sidst som Fuldmægtig, tog 1790 juridisk Examen
i Modersmaalet og fik strax efter Beskikkelse
som Prokurator ved Over- og Underretterne. Han
opholdt sig i de nærmest følgende Aar i Kjøbenhavn
for at sollicitere og benyttede da Tiden til at
udarbejde sin Beskrivelse over Norge med dets gamle
Bilande i lexikalsk Form, der udkom 1796, efter at
han 1795 var bleven Birkedommer og Skriver samt
Forligelseskommissær paa Læsø, hvorfra han 1806
forflyttedes som Sorenskriver til Østre Raabygdelaget,
1810 til Ryfylke, 1813 til Søndhordland, hvor han døde
22. April 1819. Sine topografiske Arbejder vedblev
han paa Læsø og i Raabygdelaget og har leveret
Beskrivelser over begge. Hans Norges Beskrivelse
havde Betydning for sin Tid, uagtet den i kritisk
Henseende er svag og mangelfuld. Gift 23. Sept. 1795
med Margrethe Catharina Helena Profit (f. 15. Marts
1767, d. i Sogndal 6. Maj 1843), Datter af Boghandler
i Kjøbenhavn Christian Gottlieb P. og Christiane
f. Rothe.

Halvorsen, Norsk Forf. Lex.

<i>D. Thrap.</i>
</chapter>

<chapter name="Bing, Meyer Hermann, 1807-83, Handelsmand og Fabrikant">
<b>Bing, Meyer Hermann,</b> 1807-83, Handelsmand og Fabrikant. 
Han er født 4. Juni 1807 i Kjøbenhavn, hvor Faderen, H. J. B., 
sammen med L. J. Kalisch, der begge kom her til fra
Amsterdam, i 1803 havde oprettet et for Jødernes
Emancipation her i Landet betydningsfuldt og meget
anerkjendt Undervisningsinstitut. Hans Moder var
Sara f. Meyer. 1820 trak Faderen sig tilbage fra
Skolevirksomheden, da han Aaret før havde søgt og
faaet Bevilling til at aabne en Handel med alle
til Skrivning og Tegning henhørende Materialier samt
Landkort og Skolebøger, og i denne Papir- og Boghandel
var M. H. B., endnu kun Dreng, strax virksom. 1838
blev han optagen i Forretningen, hvis nu i næsten 50
Aar saa vel bekjendte Firma blev «H. J. Bing & Søn»,
som han efter Faderens Død i 1844 overtog sammen
med sin nogle Aar yngre Broder J. H. Bing. Det er
navnlig paa Kunst- og Galanterihandelens Omraade, at
Firmaet erhvervede sig et Navn; Aabningen af et nyt,
efter Datidens Forhold storartet Lokale for det paa
Hjørnet af Kronprinsensgade og Pilestræde var i 1846
en Begivenhed, Christian VIII tog det i Øjesyn Dagen
før. Men ogsaa i den danske Boghandel har Firmaet
sat Mærke ved at forlægge en Række betydningsfulde
Bøger og Kunstblade, ikke at tale om at det allerede
tidlig sammen med Kobberstikker William Ferslew
havde anlagt et lithografisk Etablissement (Bing &
Ferslews lith. Etabl.), som i 1843 blev forenet
med et Bogtrykkeri og en Stereotyperingsanstalt
og dreves til 1857, da det gik over til nuværende
Etatsraad Chr. Ferslew. Hvilken Betydning der i det
hele tillagdes M. H. B. i Boghandlerverdenen, kan
bl. a. ses deraf, at han i 1856 dirigerede det første
skandinaviske Boghandlermøde (i Kjøbenhavn). Hans
ualmindelige Virkelyst og Dygtighed kom i det hele det
offentlige til gode paa mange Maader. Fra 1858-77
var han Borgerrepræsentant, fra 1868-71 Formand
i Industriforeningen, og til sin Død bevarede han
Direktørposterne i Kjøbenhavns to jødiske Friskoler
(Drengefriskolen og Carolineskolen). Det kan ogsaa
nævnes, at han i 1857 var Medindbyder til Oprettelsen
af «Selskabet til Udgivelse af Oehlenschlagers
Skrifter», men for øvrigt stod han kun til Udgangen
af 1862 i Forbindelse med den danske Boghandel,
i det Firmaet H. J. Bing & Søn fra 1. Jan. 1863
gik over til hans Søn og Svigersøn (J. M. Bing og
B. Henriques). Han blev nu en Tid kaldet Dampmøller,
i det han sammen med sin ovennævnte Broder, Etatsraad
J. W. Heyman og D. Halberstadt & Komp. var Interessent
i Christianshavns Dampmølle, men allerede fra 1852
havde hans saa vel som hans Broders Virksomhed for
en væsentlig Del været koncentreret paa sammen med
Fr. Grøndahl (d. 1856) at
rette en Porcellænsfabrik, der efter mange
Vanskeligheder ogsaa lykkelig gjennemførtes. Udsalget
fra Bing & Grøndahls Porcellænsfabrik, der strax
slog godt an, aabnedes ved Juletid 1854. 1865
gik Brødrene Bing videre ved at anlægge en Stentøjsfabrik 
(F. M. Bing & Komp), men den blev
nedlagt allerede 1869. Efter et virksomt Liv døde
M. H. B. 15. Sept. 1883. 9. Nov. 1831 havde han
ægtet Eva Simonsen (f. 18. Okt. 1809), Datter af
Manufakturhandler L. J. S. og Ester f. Henriques; hun
døde 13 Dage før sin Ægtefælle, nemlig 2. Sept. 1883.

C. Nyrop, Bidr. til d. danske Industris Hist. S. 249 f. 283. 
Delbanco, Festskr. i Anl. af Boghandlerforeningens Halvhundredaarsdag,
1887. Illustr. Tid. XXIV, 645 f.

<i>C. Nyrop.</i>
</chapter>

<chapter name="Binzer, Carl Christian, 1812-61, Digter">
<b>Binzer, Carl Christian,</b> 1812-61, Digter,
Søn af Kapitajn Carl Ludv. B., født i Horsens
14. Nov. 1812. I sit 10. Aar kom han til sin
Onkel i Glücksborg, Forfatteren Aug. Dan. Binzer
(psevd. A. T. Beer), og gik i Skole der og i
Flensborg i 2 Aar, derpaa 2 Aar i Kjøbenhavn,
derpaa i Latinskolen i Kiel, hvorfra han kom paa
Gymnasiet i Altona indtil 1833. Han studerede nu i
flere Aar i Kiel, men maatte opgive Studeringerne
og var i nogle Aar Huslærer, først ved Vejle, siden
i Kjøbenhavn. Her blev han i 1843 Volontær i det
slesvig-holstenske Postsekretariat, og efter en større
Rejse i Evropa ansattes han 1852 som Kancellist under
Generalpostdirektoratet. 1860 entledigedes han med
Pension. Han døde sindssvag i Kjøbenhavn 28. April
1861. Han har udgivet 6 Samlinger tyske, mest lyriske
Digte (1840-53).

Erslew, Forf. Lex. Brummer, Deutsches Dichterlex.

<i>C. A. Nissen.</i>
</chapter>

<chapter name="Binzer, Ludvig Jacob, 1746-1811, Officer">
<b>Binzer, Ludvig Jacob,</b> 1746-1811, Officer, er født
14. Febr. 1746 i Hessen, hvor hans Fader var juridisk
Embedsmand; Moderens Slægtnavn var Curti. B.,
der fra sin tidligste Barndom var videbegjærlig
og læselysten, fik sin første Undervisning i et
Gymnasium i Schlüchtern, kom derefter til Bieber,
hvor han navnlig, lagde sig efter Mathematik og
civil Bygningskunst, og blev med 18 Aars Alderen
Kadet i Hanau. Her fattede Kommandanten, den
senere som General i dansk Tjeneste bekjendte Huth,
stor Forkjærlighed for ham, gav ham Undervisning
i Datidens Krigskunst og fik ham ansat som hessisk
Ingeniørkonduktør. B. nærede paa sin Side de sønligste
Følelser mod Huth, hvem han hele Livet igjennem
vedblev at betragte som sin Lykkes Skaber, og var
bestandig om ham. Han ledsagede som Amanuensis Huth,
der var Lærer for 
de unge hessiske Prinser, paa en Studierejse over
Syvaarskrigens Valpladser, og da Huth paa Landgrev
Carl af Hessens Opfordring 1766 drog til Danmark,
fulgte B. med og opnaaede Ansættelse som Overkonduktør
med Premierlieutenants Rang i det nys oprettede
Ingeniørgeografkorps. Dette Korps nedlagdes dog
af Grev St. Germain, der 1767 for en kort Tid paa
ny overtog Krigsstyreisen, B. blev stillet uden
for Nummer i Artilleriet og tilbragte nu 2 Aar
i Hanau hos den afskedigede General Huth, indtil
denne 1769 kaldtes tilbage. 1772 blev B. ansat som
Generalkvartermesterlieutenant hos Carl af Hessen,
da denne for at dæmpe den befrygtede Opstand gik
til Norge, og her forblev han efter Landgrevens
Tilbagerejse, beskæftiget med Opmaaling og militære
Rekognosceringer, indtil 1774, da han meldte sig
hos Landgreven i Slesvig for at benyttes ved de
indledende Opmaalings- og Nivelleringsarbejder til
det projekterede Anlæg af Ejderkanalen. Samme Aar
blev han Kapitajn og Kompagnichef i Artilleriet. 1778
ledsagede han som Adjudant Carl af Hessen under
dennes Ophold ved den preussiske Hær og foretog
efter Fredslutningen i Teschen det følgende Aar
et nøje Studium af den østerrigske Hærs Positioner
i Bøhmen og Sachsen. Under dette Besøg i Udlandet
gjorde han sig bemærket ved sin sikre Dømmekraft
og sin fortrinlige Evne til at opfatte Terrænet
og modtog gjennem den bekjendte Hærfører Hertug
Ferdinand af Brunsvig fordelagtige Tilbud om at træde
i preussisk Tjeneste. Ogsaa her hjemme paaskjønnede
man hans Duelighed og den rastløse Flid og Iver,
hvormed han stedse arbejdede. 1780 -- i hvilket Aar
han giftede sig med Margrethe Louise Ericius, en
Datter af daværende Etatsraad Moritz Christian E. ved
Overretten paa Gottorp -- blev saaledes den betroede
Post som Hærens Generalkvartermester reserveret ham,
uagtet han endnu kun var ung Kapitajn, 1783 fik han
en indbringende Virksomhed som Lærer i Krigskunst for
Prins Vilhelm af Württemberg, 1785 blev han Kommandør
for det i Kiel oprettede holstenske Jægerkorps --
en Elitetrop let Infanteri, hvervet navnlig af
Forstbetjente og Herregaardsskytter --, 1786 Major
og 1788 Oberstlieutenant. Sidstnævnte Aar fik han
Ordre til at gaa til Norge med sine Jægere for af
dem og udtagne Skarpskytter af norske Regimenter at
danne en ny, større Jægerafdeling. Med denne -- det
norske Jægerkorps, hvis første Chef han altsaa var --
deltog B. i Felttoget mod Sverige, der, hvorvel
lidet blodigt, dog var meget anstrængende for B. og
hans Korps, som dannede Hærens Avantgarde, og paa
hvilket Sikringstjenesten langs Grænsen saa godt
som udelukkende kom til at hvile. B.s Helbred fik
ved denne Lejlighed et Knæk, som den ikke senere
forvandt.

I Maj 1789 kaldtes B. hjem fra Norge;
han fik Ordre til at overgive Jægerkorpset
til den næstkommanderende, Major Staffeldt,
og selv begive sig til Kiel, hvorfra han som
Generalkvartermester skulde forestaa Anordningen
af en Troppesamling ved Danevirke, og nu begynder
hans egentlige Hovedvirksomhed, den, der fremfor
nogen satte blivende Frugt og med rette kastede
Glans over hans Navn. I nøje Forbindelse med
hans Stilling som Hærens Generalkvartermester
knyttedes nemlig nu Stillingen som Chef for et
Slags Guidekorps til Hest, Feltjægerkorpset,
hvortil Stammen dannedes af tidligere Elever af
holstenske Jægerkorps og bestaaende i øvrigt af
frivillige, der attraaede Uddannelse fra neden af i
Generalkvartermestertjenestens forskjellige Grene,
og ved Siden heraf tildeltes der ham det Hverv at
holde Forelæsninger for yngre Officerer i Hæren
over den som Videnskab hidtil ukjendte, først nu i
System satte Generalstabslære. Den Maade, hvorpaa
B. røgtede dette, er hævet over enhver Ros. Han
havde en sjælden Gave til at gjøre sine Øvelser og
Foredrag underholdende og belærende, til at anspore
sine Elevers Flid og Kappelyst, til at vinde deres
Tillid og Hengivenhed, og de fleste af de unge Mænd,
der udgik dels fra Feltjægerkorpset, dels fra hans
saakaldte «Generalstabsskole», viste sig ogsaa
senere fuldt fortrolige med Tjenesten, der kom til at
paahvile dem i Stabene. I Virkeligheden lagde B. her i
Kiel Grundstenen til den i 1808 paafulgte Organisation
af Generalstaben, og ikke uden Føje har man kaldt
ham dennes Skaber. B. optraadte ogsaa i denne Periode
som Forfatter af flere militære Smaaskrifter, der dog
havde mindre Betydning end de talrige Afhandlinger og
Betænkninger om Landets Forsvar og dets Hærordning,
som han udarbejdede for Landgreven, Kronprinsen eller
de mange Kommissioner, hvori han havde Sæde. Sproget,
B. ved disse Lejligheder betjente sig af, var i
Almindelighed det tyske, men ligesom han i et og alt
følte sig som en god dansk Mand, saaledes var det
danske Tungemaal ogsaa blevet ham hjemligt og kjært,
og i 1801 var det ham en særlig Glæde at oversætte
flere af de efter Slaget paa Reden 
komne Krigssange og patriotiske Viser for ret at
kunne gjøre sine Omgivelser opmærksomme paa Sprogets
og Sangenes Skjønhed.

1795 blev B. Oberst, 1802 Generalmajor, 1808
hvid Ridder og samme Aar, da Generalstaben
oprettedes i de 2 Afdelinger, Generaladjudant- og
Generalkvartermesterstaben, selvfølgelig Chef for den
sidste, men hans nu stærkt svækkede Helbred tvang
ham til allerede i Maj 1808 at søge sin Afsked, og
fra Kjøbenhavn, hvorhen han med Overkommandoens Stab
det foregaaende Efteraar havde fulgt Kronprinsen,
trak han sig tilbage til sit hyggelige Landsted i
Flækken Brunswiek ved Kiel. Her levede han i sin
Families Skjød, i selskabelig Omgang med en fint
dannet Kreds og for øvrigt vexlende sin Tid mellem
Studier og Dyrkning af sin smukke Have indtil sin Død,
der indtraf pludselig 11. Nov. 1811.

Dsk. Lit. Tid. 1812. Mag. f. mil. Videnskabelighed IV. 
Vaupell, Den dansk-norske Hærs Historie II. 
Personalhist. Tidsskrift IV. Lange, Generalstabens Hist. 1. H.

<i>S. A. Sørensen.</i>
</chapter>

<chapter name="Birch, Andreas, 1716-63, Mineralog">
<b>Birch, Andreas,</b> 1716-63, Mineralog, er født i
Rønne; hans Fader var By-, Birke- og Herredsskriver
paa Bornholm Lars Andersen B. og Moderen Marie
f. Gummeløs. Om hans Ungdom, Udvikling og Studier er
intet bekjendt, det vides kun, at han formentlig
6. Jan. 1753, altsaa i hans 37. Aar, blev udnævnt til 
Mineralinspektør fra 19. Avg. 1752 at regne. Allerede 
fra 1750 maa han imidlertid have virket paa lignende 
Maade, saaledes som det ses af Titelen paa et 
pragtfuldt Foliomanuskript i det store kgl. Bibliothek 
(Gl. kgl. Saml. Fol. Nr. 723): «Museum mineralogicum 
Danicum eller dansk Mineralkabinet, indeholdende danske og
norske Metaller, Mineraler og Fossilier, som
efter kgl. allernaadigste Befaling siden Anno 1750
ere dels fundne, samlede og udi en systematisk
Orden beskrevne af Andreas Birch» (hans Koncept til 
Manuskriptet findes sammesteds, Kallske Saml. Fol. Nr. 25). 
Han synes i det hele at være bleven meget benyttet, 
han havde saaledes Opsigt med forskjellige af Regeringen 
støttede Forsøg paa her at gjøre Porcellæn, og det er
derfor forunderligt at se ham 7. Juli 1758 blive udnævnt 
til Byskriver i Kjøbenhavn. Han fik da ogsaa Lov til 
at holde en Fuldmægtig, og allerede Aaret efter blev 
det paalagt ham paa ny at have Opsigt med Landets 
Mineralvæsen. I et af ham 1751 forfattet Skrift skal 
han have fremsat Forslag til Oprettelsen af et
lignende Selskab som det senere kongelige danske 
Landhusholdningsselskab. Han døde i 
Forsommeren 1763. Hans Hustru, der ogsaa døde i 1763, 
var Charlotte Marie Gardenholtz.

Øst, Materialier t. et dansk biogr.-lit. Lex. S. 601. 
Kjøbenhavns Skilderi 1809, S. 152. C. Nyrop, Den
dsk. Porcellænsfabrikations Tilbliven S. 18 f. 23. 49 f.                           

<i>C. Nyrop.</i>
</chapter>

<chapter name="Birch, Andreas, 1758-1829, Biskop">
<b>Birch, Andreas,</b> 1758-1829, Biskop, var en Søn af den
foregaaende. Han blev født i Kjøbenhavn 6. Nov. 1758,
og han havde den tunge Skæbne i en Alder af 4 Aar i én
Maaned at miste begge sine Forældre. Hans Morbroder,
Bryggeren A. T. Gardenholtz, tog sig imidlertid af
ham, og i Aaret 1774 blev han Student. Da han 5 Aar
senere havde taget theologisk Attestats, rejste han
til Gøttingen for at fortsætte sine theologiske og
filologiske Studier under Joh. David Michaelis' og
Heynes Vejledning. Michaelis, der havde store Tanker
om hans videnskabelige Evner, raadede ham til at rejse
til Italien for at undersøge «de skjulte og hidtil
ubrugte Haandskrifter af det nye Testament». Ved
Gehejmeraad O. H. Guldbergs Hjælp lykkedes det B. at
skaffe Midlerne til denne Plans Udførelse, og i Aaret
1781 forlod han Gøttingen for gjennem Schweits og
Sydfrankrig at drage til Italien. Rejsen gik over
Turin, Genua og Livorno til Rom og der fra videre
til Neapel. I Rom fandt han en uvurderlig Støtte i
Monsignor Stefano Borgia, Sekretæren for det pavelige
Kollegium de propaganda fide, som efter hans eget
Sigende gav ham «mange Bevis paa sit Venskab». Inden
han forlod Rom, blev han forestillet for Pave Pius
VI, og den unge danske lærde efterlod i Kirkestatens
Hovedstad ikke saa faa Venner, der vel nærmest hørte
til den Kreds af romerske Katholikker, som syslede
med arkæologiske og patristiske Studier. Vejen hjem
gik over Florents, Bologna, Parma, Venedig, Wien,
Prag, Dresden og Leipzig til Gøttingen og der fra
til Kjøbenhavn. Overalt nyttede B. sin Tid vel paa
Bogsamlingerne, hvor han opsøgte og kollationerede
gamle Haandskrifter af det nye Testament og de
apokryfe Evangelier; og alle Vegne traadte han i
Forbindelse med dem, der syslede med de Studier,
som vare ham saa kjære.

Efter hans Hjemkomst (1783) befalede Kongen ham,
paa Guldbergs Indstilling, at besørge en Udgave af
det nye Testaments Grundtext, som skulde trykkes paa
kongelig Bekostning; det var en af Guldbergs sidste
Handlinger som Minister. Denne Udgave skulde være en
Pragtudgave med et rigt kritisk Apparat, som kunde
vise den lærde Verden, at Danmark heller ikke vilde
staa tilbage, naar det gjaldt Studiet af de kristnes
hellige Bog. Det 
store kongl. Bibliothek i Kjøbenhavn ejede den
Gang betydelige Variantsamlinger til det nye
Testament, som dels skyldtes Generalsuperintendent
J. G. C. Adler (se I, 102), der havde undersøgt den
syrisk-jerusalemske Oversættelse, dels daværende
Professor i Kjøbenhavn D. G. Moldenhawer, der havde
gjennemgaaet de nytestamentlige Haandskrifter i
Slottet Escurial, og Professor i Kiel C. G. Hensler,
som havde sammenlignet de kjøbenhavnske Haandskrifter
med den gængse Text. Støttet paa disse Forarbejder
og paa sine egne Samlinger fuldførte B. Udarbejdelsen
af de 4 Evangelier, der udkom 1788 som 1. Del af den
paatænkte Pragtudgave, baade i Folio og i Kvart. Som
en Slags Indledning til dette Værk havde han allerede
3 Aar tidligere givet en «kritisk Beskrivelse over
græske Haandskrifter af det nye Testamente».

B.s store Udgave af Evangelierne, for hvilken J. Mills
Textrecension var lagt til Grund, vakte ikke
ringe Opsigt i den lærde Verden (jvfr. Michaelis,
Neue orient. Bibl. VI, 104 ff. og Eichhorns
Bibl. der bibl. Lit. II, 116 ff.), og mange mente,
at den unge lærde maatte være selvskreven til en
Universitetsstilling i sit Fædreland. Samme Aar,
som B. udsendte 1. Bind af sin Pragtudgave, blev der
oprettet et overordentligt Professorat i Theologien,
men ved den om denne Lærerpost afholdte Konkurrence
sejrede Fr. Münter. Da begge Konkurrenternes
Prøveforelæsninger forelaa trykte, var Riegels,
som sædvanligt, paa Færde, og i et eget Skrift
(«Tanker ved Gjennemlæsn. af Prøveforelæsn. for det
overordentl. theol. Professorat», 1789) fremsatte
han den Insinuation, at Münter forud var udpeget
til Pladsen, og at den hele Konkurrence kun var sat
i Scene for at forsvare, at «Universitetet atter
var bleven beriget med en Tysker». En fordomsfri
Sammenligning af de to Konkurrenters Forelæsninger
vil dog vist vise, at Riegels har haft afgjort Uret.

Aaret efter Konkurrencen blev B. Præst ved
Waisenhuset i Kjøbenhavn, det følgende Aar vandt
han den theologiske Doktorgrad for en Afhandling om
Qvirinius' Skatteudskrivning, og 1798 fik han Titel
af theologisk Professor. Ved Ildebranden 1795 gik
Restoplaget af hans store Værk til Grunde, og dette
Uheld i Forbindelse med andre Omstændigheder bragte
ham til helt at opgive Tanken om Fortsættelsen og til
at ønske Forflyttelse fra Hovedstaden. Allerede 1796
blev dette Ønske opfyldt, i det han blev udnævnt
til Domprovst i Roskilde, og der ægtede han 1797
Charlotte Marie Birch, en Datter af hans Broder,
nedennævnte Dr. theol. C. C. L. B.
Under sit Ophold i Roskilde offentliggjorde B. en Del
af sine Samlinger til det nye Testaments Textkritik,
i det han i smaa Oktavudgaver fremlagde Varianterne
til Apostlenes Gjerninger, de nytestamentlige Breve og
Johannes' Aabenbaring. (Om de af ham benyttede Codices
se C. R. Gregory, Prolegomena til Tischendorfs Editio
8. major, Lipsiæ 1884, S. 252 ff.) Det Materiale,
som hans Flid havde bragt til Veje, kom derved senere
gjennem Joh. Jak. Griesbachs Udgaver den bibelske
Textkritik til gode, og selv om Danmark gik glip af
Æren for en hel ny Textudgave med et fuldstændigt
kritisk Apparat, har Indledningsvidenskaben
(jvfr. E. Reuss, Die Geschichte der heil. Schriften
neuen Testaments, 4. Ausg., Braunschw. 1864, S. 424)
dog ikke glemt, at danske Videnskabsmænd «ere gaaede
i Spidsen med Hensyn til nye Samlinger, der sigtede
til at berige det textkritiske Apparat». Ogsaa for
et andet lignende Arbejde fra hans Ophold i Roskilde
staar Videnskaben i Gjæld til B. Der samlede han
nemlig ogsaa et Tillæg til Fabricius' berømte Udgave
af de nytestamentlige Apokryfer (1804). (Om dette
Tillæg se: C. de Tischendorf, Evangelia apocrypha,
ed. 2., Lipsiæ 1876, S. XV.)

I Aaret 1803 blev B. udnævnt til Biskop over Laalands
og Falsters Stift, der ved en kgl. Anordning af
30. Dec. s. A. var blevet udskilt fra Fyns Stift,
og Christi Himmelfartsdag 1804 blev han bispeviet i
Frue Kirke af Balle sammen med Nordal Brun og ikke
mindre end 3 andre Bisper. Allerede i 1805 blev
han imidlertid kaldet til Bispestolen i Aarhus,
som han beklædte med stor Nidkjærhed i 24 Aar indtil
sin Død, 25. Okt. 1829; i den sidste Tid var han dog
ved legemlig Skrøbelighed hindret i at visitere i sit
Stift. 1817 var han bleven Kommandør af Danebrog. Hans
Enke døde 1839.

Fallesen, Theol. Maanedsskr. 1804. Møller, Nyt
theol. Bibl. XVIII. Dsk. Literaturblad 1829, S. 787 ff. Erslew, Forf. Lex. Molbech, Hist. Aarbøger III. J. L. Hug, Einleitung in die Schriften des neuen
Testaments, 3. Aufl., Stuttgart 1826, I, 343 ff.

<i>Fr. Nielsen.</i>
</chapter>

<chapter name="Birch, Carl Christian Laurentius, 1753-1808, Præst">
<b>Birch, Carl Christian Laurentius,</b> 1753-1808, Præst. 
Han blev født i Kjøbenhavn 15. Febr. 1753 og
var en ældre Eroder til den ovfr. omtalte Biskop
Andreas B. I Aaret 1769 blev han Student og 3 Aar
efter theologisk Kandidat. 1773 blev han Dekanus ved
Kommunitetet, 1775 Sognepræst for Brahetrolleborg og
Krarup Menigheder i Fyn, og efter at have virket der i
25 Aar blev han kaldet til Sognepræst i Assens, hvor
han døde 25. April 1808, «almindelig agtet baade som
Sjælesørger og Omgangsven». Foruden nogle opbyggelige
Skrifter har han skrevet en latinsk 
Afhandling om flere Steder hos Kirkefaderen
Tertullianus, for hvilken han 1790 vandt den
theologiske Doktorgrad. I Aaret 1777 ægtede han
Eleonore Hedvig Seidelin (d. 1814), Datter af Præsten
David Frederiksen S. i Gamtofte, og med hende havde
han 11 Børn, af hvilke Datteren Charlotte Marie blev
gift med sin Farbroder, Biskoppen.

Nyerup, Lit. Lex. Hundrup, Efterr. om dem, der ved Kbhvns 
Univers. have erholdt de høieste akad. Værdigheder I, 64. 
Wiberg, Alm. Præstehist. I, 119 f.

<i>Fr. Nielsen.</i>
</chapter>

<chapter name="Birch, Christian, 1760-1829, Finansdeputeret">
<b>Birch, Christian,</b> 1760-1829, Finansdeputeret, 
en Søn af ovfr. nævnte Byskriver og Mineralinspektør
i Kjøbenhavn Andreas B. (d. 1763), fødtes
29. Jan. 1760, blev 1774 privat dimitteret, 1778
juridisk Kandidat, studerede 1779-81 i Gøttingen,
blev 1784 Fuldmægtig i Finanskollegiet, 1787 Sekretær
i den extraordinære Finanskommission, 1794 Chef
for Finanskollegiets Sekretariat, var fra 1794-1800
tillige Generallottoinspektør, blev 1800 Kammerraad,
1801 Assessor og 1808 Deputeret i Finanskollegiet,
s. A. Etatsraad, 1816 tillige Medlem af Direktionen
for Statsgjælden og den synkende Fond samt Medlem
af Bestyrelsen for den almindelige Pensionskasse og
1817 Konferensraad. Han havde saaledes erhvervet sig
en fremragende Stilling i Centraladministrationen;
men han havde ogsaa bestandig vist sig som en
udmærket dygtig og flittig Embedsmand, der i den for
Staten vanskelige Finansperiode havde udført meget og
byrdefuldt Arbejde. Da opdagedes det pludselig i Aaret
1820, at han i en lang Aarrække -- for at dække Tabene
ved en ulykkelig og stedse stigende Passion for at
spille i Tallotteriet -- havde benyttet sin Stilling
til at besvige Staten for meget betydelige Beløb, og
han blev i Aaret 1821 af Højesteret dømt til at have
sin Ære og de ham betroede Embeder forbrudt samt til
at hensættes i Fængsel paa Livstid. Han døde 3. Juni
1829. Han var gift med Frederikke Louise Charlotte
f. Rottbøll, f. 26. April 1770 d. 4. Febr. 1834 (Datter
af Biskop Christian Michael R. og Christine Hedevig
f. Brix), som havde været Lektrice hos Enkedronning
Juliane Marie. Hun delte Mandens Fængsel.

Erslew, Forf. Lex.

<i>G. Kringelbach.</i>
</chapter>

<chapter name="Birch, David Seidelin, 1780-1854, Præst">
<b>Birch, David Seidelin,</b> 1780-1854, Præst,
Søn af ovfr. nævnte Dr. theol. Carl Christian
Laurentius B., er født i Haagerup ved Brahetrolleborg 
19. Sept. 1780. Han blev Student 1797, theol. Kandidat 
1802. Derefter var han Huslærer hos Grev C. D. Reventlow paa 
Christianssæde og blev 1805 Vicepastor i
Vesterborg og Birket hos Biskop Boisen og Lærer
ved hans Seminarium. Her ægtede han 1806 Nicoline
Charlotte Qvistgaard (f. 1784 d. 1851), Datter af
Institutbestyrer Nicolay Q. Han forflyttedes 1812
til Nørre Aaby og Indslev i Fyn og blev 1829 Provst
for Baag og Vends Herreder. Endelig blev han 1837
Sognepræst for Store Heddinge og Højrup, hvor han
døde 26. Juni 1854. -- Han var kongevalgt Medlem af
Stænderforsamlingerne i Roskilde 1835-36 og 1838-40. 
I den første af disse foreslog han en Forbedring
af Skolelærernes Løn, som han ikke antog kunde
sættes højere end til 82 Rdl. aarlig i Gjennemsnit,
og androg paa Indførsel af en ny Matrikkel. I den
anden var han bl. a. Medlem af Komiteen over det af
Lindberg gjennem Algreen-Ussing indbragte Forslag
om Præstefrihed og Sognebaandsløsning 1838, hvor han
efter Mynsters Sigende «ikke vidste, hvad han vilde»,
da han var stillet mellem Mynster og Tillisch paa den
ene og Treschow og Ussing paa den anden Side. Størst
Betydning har han som Forfatter af en Læsebog for
Almueskolen, «Naturen, Mennesket og Borgeren», der
udkom fra 1821-54 i 13 Oplag og brugtes saa godt som
i alle Skoler, indtil den efterhaanden afløstes af
P. Hjorts «Børneven».

Erslew, Forf. Lex.

<i>L. Koch.</i>
</chapter>

<chapter name="Birch, Frederik Christian Carl, 1812-89, Rektor">
<b>Birch, Frederik Christian Carl</b>, 1812-89, Rektor. 
B. blev født 21. Avg. 1812 i Vindekilde i
Ods Herred, hvor hans Fader, Peter Lund B. (f. 1781 d.
1851), senere Borgmester i Slagelse og Etatsraad, den
Gang levede som Prokurator og Forvalter ved Baroniet
Adelersborg. Moderen hed Johanne Henriette Gunilda
f. Schrøder (f. 1773 d. 1843). Han blev Student fra
Slagelse Skole 1829, tog filologisk Embedsexamen
1836, var 1837-41 Adjunkt ved Sorø Akademis Skole,
1841-49 Overlærer, indtil 1844 ved Vordingborg
Skole, derefter ved Metropolitanskolen, 1849-82
Rektor, indtil 1871 ved Horsens Skole, derefter ved
Metropolitanskolen. 1868 fik han Titel af Professor,
1879 blev han Æresdoktor i Filosofi, 1882 blev
han udnævnt til Etatsraad. 1851 ægtede han Sophie
Frederikke Knobelauch, Datter af Lieutenant K. Den
dygtige Skolemand, hvis Undervisning var i høj Grad
belærende og dannende, har udtalt sine pædagogiske
Anskuelser, dels i en Afhandling i Metropolitanskolens
Program for 1848 «Om Sprogundervisningen i de lærde
Skoler», dels i de Betænkninger, han har indgivet til 
Overbestyrelsen, af hvilke de fleste ere trykte i
Lindes «Meddelelser ang. de lærde Skoler». Han døde 16. Nov. 1889.

Levnedsbeskrivelser af de ved Kjøbenhavns Universitets
Firehundredaarsfest promov. Doktorer, 1879.

<i>S. B. Thrige.<i>
</chapter>

<chapter name="Birch, Frederik Sneedorff, 1805-69, Forfatter">
<b>Birch, Frederik Sneedorff</b>, 1805-69, Forfatter. S. B.,
en Søn af ovfr. nævnte Biskop Andreas B. (d. 1829),
er født i Maribo 1. Marts 1805, og da Faderen næste
Aar byttede Laaland-Falsters Bispestol med den i
Aarhus, fulgte Drengen med til denne By og oplærtes
senere i Latinskolen der, hvorfra han dimitteredes
1823. Det følgende Aar tog han Examen philosophicum og
underkastede sig siden særskilt Prøve i Hebraisk i den
Hensigt at studere Theologi, hvilket Studium han dog
snart opgav for at virke i historisk, lingvistisk,
musikalsk og poetisk Retning. I 1829, samme Aar
som hans Fader døde, blev han konstitueret Lærer
ved Aarhus Kathedralskole, og næste Aar redigerede
han samtidig med sin Skolevirksomhed i kort Tid
«Aarhus Stiftstidende»; i 1834 udnævntes han til
Adjunkt ved Skolen. Hans Undervisning betegnes som
kun frugtbringende for dem, der selv vilde lære noget;
de andre lod han skjøtte sig selv og gjøre Uro, medens
han samtalede med de interesserede. Efter Ansøgning
blev han i 1838 entlediget med Pension («Vartpenge»).

Efter den Tid tog han ingen offentlig Ansættelse,
men førte et ubundent Liv, sysselsat med sine
Yndlingsinteresser. Sit Ophold havde han flere Steder
paa Landet i Jylland, saaledes en Tid lang i Røved
Mølle mellem Aarhus og Randers og fra 1857-65 i Huset
hos Skolelærer Kondrup i Skjødstrup, som ligger i
en yndig Egn ved Kalø Vig. Her vandt han Venner i
sine Husfæller, gav sig meget af med Husets Børn
og førte i det hele taget en jævnt glad Tilværelse;
han tegnede Billeder, lavede Haandarbejder, spillede
Klaver, deklamerede og samtalede. I sorgfulde Timer
søgte han sin Trøst i Musikken, og han komponerede
med Talent. Hans Helbred var stærk, og som udmærket
Fodgænger hærdede han sig ved lange Spasereture
i alskens Vejr. Jævnlig var han Gjæst i Omegnens
Præstegaarde, hvor flere af hans Studenterkammerater
havde Bolig. En Gang imellem maatte han over til
Kjøbenhavn; men hver Gang han kom hjem der fra,
var han i en ynkelig Forfatning og havde mistet alt,
hvad han ejede af Værdisager, -- ja, det hændte sig
endogsaa, at han ikke var i Stand til at betale
sin Hjemrejse. Han kunde paa Saadanne Ture 
ikke modstaa Fristelsen til stærke Drikke,
skjønt han i dagligdags Forhold aldrig i dette
Punkt overskred den tilbørlige Grænse. I den
kjøbenhavnske Studenterforening var han under sine
Besøg i Hovedstaden en Gjæst, der var vel kjendt paa
Grund af det aparte Ydre, hvori han præsenterede sig,
iført tre Frakker, hvoraf den inderste altid var
den længste, og undertiden om Vinteren med Straahat
paa. Kunde han faa samlet en Studenterkreds, som
vilde høre paa Oplæsningen af hans Digte, var han
meget glad, medens hans Finfølelse paa den anden Side
let bragte ham til at vige, naar han mærkede, han var
til Besvær. Det var ikke saa underligt, at han selv
mente, hans Digte havde Værdi; thi en Tid lang havde
han vakt betydelige Forventninger. Hans Optræden i
den litterære Verden falder væsentlig fra Slutningen
af Tyverne og gjennem Trediverne; men hans Evner kom
aldrig til nogen ret lykkelig Udfoldelse. En hævet
Forlovelse, han selv senere omtalte til sine Venner --
som han i det hele ikke lagde Skjul paa de mange
Forliebelser, hans let fængelige Hjærte havde haft --,
var i alt Fald medvirkende Grund til, at hans Liv
blev forrevet, regelløst og ødelagt.

Det er en stor Mængde Skrifter, han har forfattet,
i mange forskjellige Retninger: Digte, dramatiske
Arbejder, politiske Piecer i Vers og Prosa,
sprogvidenskabelige og mythologiske Afhandlinger og
Lærebøger, Humoresker osv.; ved sin Død efterlod han
sig en Masse utrykte Sager, som ikke senere ere blevne
udgivne. En Del danske Folkesagn og Ordsprog er samlet
af ham. Han var en af de første, som havde Øje og
Interesse for de i Folket levende Viser og Melodier,
og han har udgivet flere Samlinger af Saadanne,
hvorved han har bragt nogle nu kjendte og yndede
ind i Litteraturen, saaledes: «Skære, skære Havre»
og «Det var en Lørdagaften». Hans egne Digte vidne
om Smag og Herredømme over Formen; thi han var en
kyndig Versifikator; men nogen egentlig Originalitet
have de ikke, hvorfor de ogsaa nu maa siges at være
lidet kjendte. Naar han flere Steder nævnes og endog
fremhæves som Forfatter af Nytaarsgaven «Nøtheniana»,
maa det her bemærkes, at han selv fralægger sig dette
Forfatterskab, da han «ikke har haft ringeste Del i
denne Samlings Indhold eller Udgivelse». -- Foruden med
eget Navn skrev han under en hel Del Mærker, saa som
C. Lachmann, Nemo, Anders Nøthen, Qvis, Jørgen Dyhr,
Brolægger, Ego, X, A-Z osv. -- Han havde megen Sans for
det vaagnende Folkeliv, optraadte hyppig som Taler ved
Folkefester i Jylland og skrev til disse og ved mange
andre Lejligheder Sange, hvis Tal han selv opgav til
flere Tusende.

I sine senere Aar virkede han ivrig for Fiskeriets
Fremme og rettede sine Bestræbelser paa at forsyne
Aarhus og Omegn med gode Rødspætter; han samlede
en Del Efterretninger om Bundgarnsfiskerierne ved
Aarhus og Samsø. -- Megen Kraft havde han ikke at
sætte ind paa sin senere Gjerning, og de mange, der
følte Interesse og Godhed for ham, og som beklagede,
at sørgelige Omstændigheder efterhaanden havde kvalt
Evnen hos en i mange Maader begavet Mand, hilste
med Lettelse Budskabet om, at Døden 11. Marts 1869
havde udfriet ham fra en kummerlig Tilværelse. Han
ligger begravet i Aarhus. -- Hans Portræt er malet i
Olje og modelleret i Gibsmedaillon af Portrætmaler
S. M. Jørgensen. Fr. Paludan-Müller har laant mange
Træk af hans Person til Skildringen af Digteren i
«Ivar Lykkes Historie».

Fr. Sneedorff Birch. Et Bidrag til den danske Litteraturhistorie. 
Randers 1856. Erslew, Forf. Lex. Øst, Materialier t. et dansk 
biogr.-lit. Lex. Nr. 127. Aarhus Stiftstidende 16. Marts 1869, Nr. 72.

<i>Nic. Bøgh.</i>
</chapter>

<chapter name="Birch, Hans Jørgen, 1750-95, Præst">
<b>Birch, Hans Jørgen</b>, 1750-95, Præst, var en Søn
af Overgraver ved Frue Kirke i Kjøbenhavn Peter
B. og Birgitte Elisabeth f. Palle og blev født
6. Sept. 1750. Faderen havde været Tjener hos
Professor Thestrup, men havde megen litterær
Interesse, som han vidste at bibringe Sønnen,
saaledes at de, da denne blev Student 1765, kunde
arbejde sammen i litterær Retning. Faderen døde 1770,
men oplevede Aaret forinden Sønnens Attestats. B.s
Virksomhed blev til en hel Bogfabrik, som rigelig
forsynede det ikke kræsne Bogmarked. Der var ikke
den Gren af Litteraturen, hvor ikke B. forsøgte sig,
dels med Oversættelser, dels med originale Arbejder:
der var historiske, topografiske, landøkonomiske,
statistiske, pædagogiske Skrifter foruden en rig
Mængde Oversættelser af den tyske theologiske
Litteratur; dernæst Bidrag til Tidsskrifter samt
Recensioner. Selskabet, som udgav «Ny kritisk
Tilskuer», lededes væsentlig af ham i 1777 og
de nærmest efterfølgende Aar. Ligeledes var
han fra Begyndelsen Medlem af det 1777 oprettede
genealogisk-heraldiske Selskab og blev ogsaa Medlem
af det norske Videnskabernes Selskab i Throndhjem. Da
Etatsraad, Viceborgmester i Kjøbenhavn Nicolai Nissen
havde taget sin Død over den paa ham sigtende Satire
«Tildragelse med et forhexet Barn, der var en Nisse»
(Luxdorphiana S. 512 f.), skrev B. «Æreminde over
Etatsraad Nissen» (1771). Da den Nissenske Familie
havde 
Kaldsret til Vallensbæk og Glostrup Sognekald, blev
B. ved første Indtrædende Vakancer kaldet hertil, 1778
til Vallensbæk og Aaret efter til Glostrup. Under hans
Virksomhed her udkom hans Postil i 2 Bind (1785-86)
og hans i sin Tid meget benyttede Bibelhistorie
(1782; 7. Opl. 1811). I 1791 udnævntes han til
Sognepræst i Middelfart, hvor han døde i sit 45. Aar,
24. Maj 1795. Fra denne sidste Periode stammer hans
«Haandbog for Præster» (2 Dele, 1791-95) samt hans
bekjendte, snurrige «Billedgalleri for Fruentimmer»
(3 Dele, 1793-95), hvor han efter en Indledning om
Fruentimmerets Bestemmelse, Opdragelse og Pligter
leverer et Galleri, hvor første Del med Dronning
Margrethes Billede begynder med Thyra Danebod og
gaar til Fru Fred. Brun, f. Münter. B. var saaledes
en meget flittig og virksom Mand, og han var tillige
grundhæderlig. Hans Hustru var en jysk Præstedatter,
Marie Elisabeth Buch.

Nyerup, Lit. Lex.

<i>A. Jantzen.</i>
</chapter>

<chapter name="Birch, Poul Hansen, 1788-1863, Officer">
<b>Birch, Poul Hansen,</b> 1788-1863, Officer, er født i
Faaberg i Norge 20. Juli 1788 og Søn af Handelsmand
Johan Gotfred Hartmann Reichenwald og Marie Elisabeth
f. Birch, en kjøbenhavnsk Grossererdatter, men
blev som lille Dreng adopteret af sin Morbroder,
senere Generalkrigskommissær i Norge, Hans Jørgen
Birch (f. 17. Jan. 1751 d. 1811), der fuldstændig
tog sig af hans Opdragelse og fik ham, kort før
han fyldte sit 12. Aar, optaget i Kadetkorpset i
Christiania. B. gjorde sig her særlig bemærket ved
sin Flid, sine fortrinlige Evner og sin elskværdige,
aabne og ærlige Karakter, der vandt ham alles Hjærter,
og som bevirkede, at Korpset nødig gav Slip paa ham,
men ønskede at beholde ham som Skoleofficer. Først
1806 kom B., der 1804 var udnævnt til Fændrik og
ansat ved søndenfjældske Infanteriregiment, 1805
til Sekondlieutenant, til Tjeneste ved Regimentet,
med hvilket han deltog i Krigen 1808, bl. a. i
Træfningerne ved Præstebakke og Berby. Ogsaa under
disse alvorligere Forhold tildrog B., samme Aar
avanceret til Premierlieutenant, sig fortjent
Opmærksomhed, hædredes 1809 for udvist Tapperhed
med Ridderkorset og blev optaget som Adjoint
i Generaladjudantstaben og ansat som Adjudant
hos den kommanderende General søndenfjælds, Prins
Christian August. Han blev derpaa paa ny ansat som
Skoleofficer ved Kadetkorpset og forblev her indtil
Udgangen af 1811, da han beordredes til Tjeneste ved
den topografiske Opmaaling. 1814 blev han Kapitajn og 
Divisionsadjudant og deltog som saadan i dette Aars Felttog
i General Hegermanns Stab.

Ved Norges Afstaaelse 1814 mistede den danske Hær i
B. en af sine mest lovende yngre Officerer, men for
B. selv skuffedes de Forhaabninger, hans saa smukt
begyndte Løbebane berettigede ham til at nære, ikke
under den nye Ordning. Han avancerede til General,
beklædtes med en Mængde Tillidshverv og var en af
Staten og Medborgere lige hædret Personlighed, da
han med Udgangen af Aaret 1859 trak sig tilbage fra
offentlig Virksomhed i Norge. -- B. havde 8. Febr. 1813
ægtet Anna Cathrine Stenersen (f. 13. Maj 1791
d. 24. April 1840), Datter af Byfoged S. paa
St. Thomas. Han døde i Throndhjem 25. April 1863.

Norsk mil. Tidsskrift 1882. Anker, Biogr. Data om
norske Generalspersoner. Halvorsen, Norsk Forf. Lex.

<i>S. A. Sørensen.</i>

</chapter><chapter name="Birch, Vilhelm Ludvig, 1817-71, Gouvernør">

<b>Birch, Vilhelm Ludvig,</b> 1817-71, Gouvernør, en
Broder til ovfr. nævnte Rektor Fred. Chr. Carl
B., fødtes i Slagelse 25. Avg. 1817, blev 1835
Student fra sin Fødeby, 1841 juridisk Kandidat,
var derefter en kort Tid Volontær i det danske
Kancelli, indtil han 1844 fik Tilladelse til at
procedere paa Prøve ved den vestindiske Landsoverret,
blev 1845 Garnisonsavditør og Advocatus regius
paa St. Thomas, 1847 tillige Overretsprokurator i
Vestindien, 1851 Gouvernementssekretær sammesteds,
1860 konst. Gouvernør, 1861 fast ansat som saadan,
1866 Kommandør af Danebrogs 1. Grad og døde ugift
26. Febr. 1871 paa St. Thomas. Baade som
Gouvernementssekretær og senere som Gouvernør lagde
han en høj Grad af Energi og Dygtighed for Dagen,
og han havde en betydelig Andel i Tilblivelsen
af Kolonialloven af 1863 og senere i dens
Gjennemførelse.

<i>G. Kringelbach.</i>

</chapter><chapter name="Birchedahl,</b> s. Birkedal.">

<b>Birchedahl,</b> s. Birkedal.

</chapter><chapter name="Bircherod, Hans, 1663-1720, Professor">

<b>Bircherod, Hans,</b> 1663-1720, Professor. 
Han fødtes Nytaarsdag 1663 i Kjøbenhavn og var
Søn af nedennævnte Professor Jens Jensen B. (d.
1686). Efter at have nydt Undervisning i Hjemmet
kom han i Kjøbenhavns Latinskole 1679, hvorfra
han Aaret efter dimitteredes. Han opholdt sig nu
i nogen Tid hos sin Farbroder, Professor Jacob B.,
i Odense under dennes Opsigt og tiltraadte derefter
en Udenlandsrejse til Tyskland, Italien, Frankrig,
England og Holland, hvorfra han 1688 vendte hjem, og
tog Aaret efter Magistergraden. Inden sin Hjemkomst
var han, formentlig ved Faderens Indflydelse, udnævnt
til Professor ved Universitetet, ved 
hvilket han efterhaanden steg gjennem de forskjellige
Fag til 1699 at blive Professor i Historie og
Geografi; Pestaaret 1711 var han Rektor. Af B.s
Skrifter, lutter Disputatser, der hverken ere
mange eller betydelige, have nogle Logikken til
Æmne, medens han i andre, følgende sin Slægts
Traditioner, behandler nordiske Antikviteter. Han
døde 20. Dec. 1720 af et Slagtilfælde. Han var gift to
Gange, 1. (1696) med Cathrine Margrethe Hansdatter, d.
16. Marts 1713, Datter af Hans Rasmussen fra Jylland,
2. (1714) med Ellen Marie Lemvigh, f. 1688 d. 1759,
Datter af Etatsraad Peder L. Da hans Ægteskaber
vare barnløse, legerede han en Del af sin Formue i
velgjørende Øjemed.

Worm, Lex. ov. lærde Mænd. Kallske Saml., Fol., Nr. 130.

<i>G. L. Wad.</i>
</chapter>

<chapter name="Bircherod, Jacob, 1693-1737, Landsdommer">
<b>Bircherod, Jacob,</b> 1693-1737, Landsdommer. 
B. var født i Odense 23. Dec. 1693 og Søn af nedennævnte
Professor Thomas Broder B. Da han 1712 var bleven
Student, skulde han strax have rejst udenlands, men
Krigsurolighederne forhindrede det, saa han blev i
Odense til Juni 1714, da han rejste til Halle. Her
havde han det Uheld at blive bedragen for sine Penge
af en Landsmand; han maatte da forlade Universitetet
og besluttede, dels af Desperation, dels for ikke
at sætte sine Forældre i Bekostning, at søge sin
Lykke i Udlandet. I 2 Aar vankede han omkring under
mange Gjenvordigheder, indtil han 1716 kom til Paris,
hvor Lykken søgte ham op, i det den danske Minister,
Etatsraad Chr. Wernicke, antog ham til sin Sekretær;
efter 3 Aars Forløb drog B. hjem, forsynet med det
bedste Vidnesbyrd om sin Troskab og Duelighed. 1720
ledsagede han Løvenørn som Sekretær paa dennes
Rejse til Stockholm i Anledning af Fredslutningen,
og til Belønning blev han ved sin Hjemkomst Sekretær
i danske Kancelli. Som saadan var hans væsentligste
Funktion at føre Protokollerne i Højesteret; men
da dette ikke kunde optage hans Tid, og han for sin
svagelige Faders Skyld ikke vilde modtage Tilbud om at
gaa som Sekretær til et af Gesandtskaberne, anvendte
han sin Tid paa litterære Sysler og tænkte især
paa at publicere nogle af sin Faders Manuskripter,
i det han ogsaa mente ved passende Dedikationer at
vinde sig Velyndere. Det lykkedes ham ogsaa ved at
præsentere Grev Danneskjold en Kong Knuds Historie,
hvis Trykning hindredes ved Branden 1728, i ham at
faa en formaaende Beskytter. Da en Udenlandsrejse,
paa hvilken Greven vilde have haft B. til Ledsager,
ikke kom til Udførelse, skaffede han B. Udnævnelse
til tredje 
Landsdommer i Fyn 1725. Da denne Stilling ikke var meget
mere end en Exspektance paa at blive virkelig
Landsdommer, levnede den B., der nu maatte bo i
Odense, Otium nok til litterære Beskæftigelser,
og han spildte heller ikke Tiden, men arbejdede
flittig i danske Antikviteter og Historie, særlig
Litteratur- og Personalhistorie; selv fik han intet
trykt, men enkelte af hans Arbejder ere senere
offentliggjorte; efter Tidens Skik førte han ivrig
Brevvexling med flere velstuderede Mænd, en Tid lang
ogsaa med Gram. B. havde en udpræget Familiefølelse,
og til sin egen Slægts Historie har han efterladt
værdifulde Samlinger, ligesom han ogsaa skrev sin
Avtobiografi. Da den øverste Landsdommer 1735 døde,
blev B. anden Landsdommer og s. A. Justitsraad,
hvorved han omsider høstede Lønnen for sin lange
Tjeneste; men allerede i Marts 1737 døde B., der
synes at have været svagelig efter den besværlige
Sverigesrejse 1720. Han var ugift.

Worm, Lex. ov. lærde Mænd III, 88. 908 ff. Kallske Saml., Fol., Nr. 130.

<i>G. L. Wad.</i>
</chapter>

<chapter name="Bircherod, Jacob Jensen, 1624-88, Professor">
<b>Bircherod, Jacob Jensen,</b> 1624-88, Professor. 
Han fødtes 30. Sept. 1624 i Varberg, hvor hans Forældre,
Jens Hermansen, Sognepræst i Birkerød, og Maren
Jacobsdatter, opholdt sig paa Besøg; 1635 kom han
til Herlufsholm, hvorfra han 1642 dimitteredes til
Universitetet. Her blev Biskop Jesper Brochmands
Opmærksomhed saaledes henvendt paa ham, at han
1644 ansatte B. som Hører ved Kjøbenhavns Skole,
hvor han læste indtil 1648, da han tiltraadte en
Udenlandsrejse; paa denne lagde han sig især efter
østerlandske Sprog i Amsterdam og Leiden. Efter
et Aars Forløb kom B. hjem og tog Magistergraden
1649, hvorpaa han atter belavede sig paa at rejse,
udenlands; deri blev han dog foreløbig hindret, i
det han modtog Tilbud af Erik Juel til Hundsbæk om at
være Hovmester for hans Sønner paa Sorø Akademi. Da
imidlertid en af dem, den siden berømte Jens Juel,
1651 skulde se sig om i Verden, blev B. hans Ledsager
paa en 4aarig Rejse, der strakte sig over Tyskland,
Østerrig, Italien, Frankrig, Schweits og Holland, paa
hvilken B. havde god Lejlighed til at fortsætte sine
Studier. Næppe vare de vendte tilbage til Hjemmet,
før B., hvis Rejselyst var umættelig, atter tænkte
paa at drage bort; men kort efter blev han, i Maj
1655, af Kongen beskikket til Professor i Filosofi
og Mathematik ved Gymnasiet i Odense. Som saadan
virkede han til 1662, da han blev Professor i Theologi
sammesteds, 
hvormed fulgte Embedet som Sognepræst for det
nærliggende Aasum. Ved den store Doktorpromotion 1675
blev B. Dr. theol., og 1682 fik han Rang som Assessor
i Konsistorium. B. havde 2. Sept. 1656 ægtet Sille
Riisbrich, f. 1637 i Odense, hvor hendes Fader,
Thomas Brodersen R., var Borgmester; hun døde
9. Maj 1708. Ved dette Ægteskab kom B. i Svogerskabsforhold 
til de anseligste Familier i Odense,
og ved hende blev han Stamfader til en talrig og lærd
Efterslægt. En af hans Sønner druknede 1687 i Paris,
og denne Ulykke virkede stærkt paa B., hans Helbred
fik et Knæk, og en Brystsygdom udviklede sig, hvoraf
han døde 13. Juni 1688. B.s trykte Skrifter ere kun
faa, men han efterlod sig flere Manuskripter; hans
Studier gik i temmelig forskjellig Retning; først og
fremmest interesserede de østerlandske Sprog ham,
og hans grundige Undervisning i disse berømmes af
hans Disciple, ligesom hans almindelige theologiske
Lærdom omtales; han omfattede Litterærhistorien med
Interesse, ja selv i Mathematikken og Astronomien
var han vel bevandret. B.s redelige Karakter viste
sig i hans Bestyrelse af de ham betroede offentlige
Midler, og af hans Godgjørenhed nød mangen en fattig
Skolediscipel godt. Pligtopfyldende var B. til det
yderste, og tidlig om Morgenen, før Skoletiden skulde
begynde, var han i Færd med sin Undervisning; til
sine Kolleger stod han i godt Forhold. B.s Portræt
med det tiltalende, noget melankolske Udtryk bekræfter
hans Samtids gode Dom om ham.

Bloch, Den fyenske Geistlighed I, 299 ff. 
Kingo, Ligprædiken over B., 1688.

<i>G. L. Wad.</i>
</chapter>

<chapter name="Bircherod, Jens, 1658-1708, Biskop">
<b>Bircherod, Jens,</b> 1658-1708, Biskop. Han blev født
15. Jan. 1658 i Odense og var en Søn af ovfr. nævnte
Professor Jacob Jensen B. (d. 1688). Fra sit 6. Aar af
blev han holdt til Skole i sit Hjem og kom først 1671
i Odense Latinskole, hvorfra han 1672 overflyttedes
til Gymnasiet. Allerede Aaret efter optraadte han
som Forfatter, i det han lod trykke et Bryllupsdigt i
Anledning af sit Søskendebarn Kirstine Rams Bryllup
med Apotheker Jacob Gottfr. Becker. 1674 blev han
Student og valgte den bekjendte Professor O. Borch
til sin Privatpræceptor. En stor Del af det første
Studenteraar tilbragte han dog hjemme i Odense, hvor
han under sin Faders Vejledning studerede de semitiske
Sprog, især Syrisk. 1675 vendte han tilbage til
Universitetet og kastede sig med stor Ihærdighed over
sine Examensstudier, som han allerede afsluttede i 
Sept. 1676 med theologisk Examen. I
Nov. s. A. forsvarede han sin Disputats «de corona»
og rejste derefter hjem. Det indsnævrede Syn,
der gjør den Tids Disputatser saa indholdsløse og
matte, behersker ogsaa hans ovennævnte akademiske
Afhandling, der ikke indeholder nogen Antydning af
den Retning, hvori hans senere Udvikling skulde gaa,
og først efter at han var vendt tilbage til Hjemmet
og havde begyndt at sysle med sin Fødebys Historie,
udvidedes hans Synskreds efterhaanden til ogsaa
at omfatte dansk Arkæologi og Adelshistorie. I
Forbindelse med sin yngre Broder Jacob undersøgte
han de gamle Mindesmærker i Odense. Han læste og
afskrev Indskrifterne paa Ligstene og Epitafier,
medens Broderen tegnede dem af og stak dem eller lod
dem stikke i Kobber. Dette Arbejde afbrødes 1678,
medens B. foretog en kort Udenlandsrejse. I Hamborg
studerede han en Tid Hebraisk under en berømt
Orientalist og vilde derefter besøge forskjellige
tyske Universiteter, men han naaede kun over
Rostock til Helmstedt, da en Brystsygdom, der angreb
Lungerne, nødte ham til at rejse hjem. I de nærmest
paafølgende Aar fordybede han sig i historiske og
litterærhistoriske Studier og forfattede en Katalog
over Anne Gjøes (Karen Brahes) Bibliothek. Det var
maaske dette Arbejde, der gav Stødet til hans senere
Forfremmelse, i det Kjøbenhavns Præsident, P. Resen,
der selv ejede en stor Bogsamling, blev opmærksom
paa ham og søgte at drage ham til sig. 1682 blev
han, vistnok ved Resens Indflydelse, Viceprovst
paa Regensen, og s. A. tog han Magistergraden
under Professor O. Borch. Resen havde endnu,
efter at han var bleven Præsident, beholdt sin
Stilling som juridisk Professor ved Universitetet,
men hans praktiske Virksomhed hindrede ham i at
holde Forelæsninger, og han fik derved Lejlighed til
at vise B., hvor højt han værdsatte hans alsidige
Dannelse, i det han 1683 med Universitetsbestyrelsens
Tilladelse overdrog ham det Hverv at holde juridiske
Forelæsninger i sit Sted. 1684 blev B. Provst ved
Kommunitetet og Regensen og udnævntes s. A. til
Professor i Hebraisk. 1687 adjungeredes han det
theologiske Fakultet med Løfte om det første
Professorat, som blev ledigt. Men juridiske
Forelæsninger vedblev han at holde endnu indtil 1687.

Hans Broder Jacob boede, som det synes, hos ham paa
Regensen 1683-84, og Brødrene gjorde da i Fællesskab
Odense-Indskrifterne færdige til Trykning. Det
lykkedes dog ikke at faa dem udgivne, men Tavlerne
ere endnu bevarede. Ligeledes havde
B. ved denne Tid forfattet et Skrift om det danske
Riges Vaaben («De insignibus regni Daniæ»). Men
heller ikke dette fik han udgivet. I Følge Udtalelser
af en af hans samtidige synes det at være blevet
holdt tilbage af politiske Hensyn. Haandskriftet
forærede han til Resen, som optog det i sit
Bibliothek. B., der en Tid lang forestod en Afdeling
af Universitetsbibliotheket, havde ligesom Resen
følt, hvor slet denne Samling var udstyret i visse
Fag. Medens den var vel forsynet med theologiske,
medicinske og almindelige filosofiske Skrifter,
savnede de studerende i høj Grad Skrifter,
der henhørte til nordisk Historie, især nordisk
Lovkyndighed og Antikviteter. For at afhjælpe
dette Savn havde Resen med utrættelig Flid og stor
Bekostning i Løbet af 26 Aar samlet et Bibliothek, der
særlig omfattede nordisk Historie og Litteratur. Det
skulde efter hans Død tilfalde Universitetet,
og den første Afdeling af Katalogen over denne
Samling udkom 1685. En Del af dette Arbejde skyldes
vistnok B. Resen havde desuden overdraget ham at
udarbejde et litterærhistorisk Navneregister dertil,
men det udkom først flere Aar efter Resens Død og
føjedes som Tillæg til Katalogen. Da B. 1685 udgav
sin Disputats om Nordboernes Handel paa Alexandria
(«Arctos Alexandriæ sive de prisco Septentrionalium
in urbe illa mercatu»), fik man Indtrykket af det
Resenske Bibliotheks Betydning. I Modsætning til de
tidligere aandløse og tørre Disputatser mødte man her
et Arbejde, der ikke blot byggede paa et omfattende
Kildestudium, men ogsaa med Hensyn til sit Anlæg og
sin livlige Fremstillingsform naaede langt ud over,
hvad der tidligere var ydet.

Efter den Udvikling, B. havde gjennemgaaet, maatte
han have gode Forudsætninger for at kunne være
Vejleder for de unge studerende, og hans Virksomhed
som Regensprovst (1684-88) var derfor ogsaa af stor
Betydning. Da han overtog dette Embede, havde han
mange Vanskeligheder at overvinde. Regensen var ussel
og forfalden og kunde næppe yde nogen passende Bolig
for Alumnerne, hvis Tal ogsaa var svundet betydelig
ind. Han indgav et Forslag til Bygningens Fornyelse,
men det lod sig ikke gjennemføre. Derimod lykkedes
det ham at gjenoprette Tugt og Orden der inde,
ligesom han ogsaa pustede nyt Liv i de videnskabelige
Øvelser. Foruden de sædvanlige Disputerøvelser skulde
der i Følge Fundatsen holdes Deklamationsøvelser
(rhetoriske Øvelser), ved hvilke to Alumner ad Gangen
optraadte som Talere og henholdsvis forsvarede og
angreb den samme Sag. Æmnerne vare i 
Almindelighed af ethisk eller metafysisk Indhold. Disse
Øvelser synes til Dels at være bortfaldne, førend
B. tiltraadte Embedet, men han optog dem igjen og
gav dem et mere reelt Indhold. I sit Skrift «Palæstra
antiqva» (1688) har han selv givet et Indblik i den
Maade, hvorpaa han ledede disse Øvelser. Æmnerne
tog han af de nordiske Antikviteter og opgav selv
Kilderne, som skulde bruges. Saaledes fremkom en
Række Undersøgelser om Julen, dens Oprindelse, Brug
og Misbrug, med de dertil knyttede nordiske Skikke:
Julelege, Julemærker, Julestuer osv. Ogsaa her møde
vi en ny frisk Luftning, der vistnok er udgaaet fra
det Resenske Bibliothek. At B. paa dette Omraade
har indlagt sig stor Fortjeneste, er uden for al
Tvivl. Iblandt de unge, der deltoge i disse Øvelser,
skal her kun nævnes Holbergs Rektor, Stifteren af
«societas indagantium», den bekjendte S. Lintrup, der
selv, da han nogle Aar efter blev Rektor ved Bergens
Latinskole, indførte lignende Øvelser i Skolens
øverste Klasser, ligesom han ogsaa senere som Provst
paa Regensen fortsatte i samme Retning. -- Fra 1686 af
havde B. arbejdet flittig i Konsistoriets Arkiv, hvor
han tog Afskrifter af Konsistoriets Forhandlinger og
af Universitetsmatrikelen, og paa samme Tid udvidede
han sine Samlinger til den danske Adels Historie
og Genealogi. Hans omfattende Kundskaber paa dette
Omraade, der frembød et rigt Stof til Meddelelse,
ogsaa uden for de egentlige lærde Kredse, skaffede ham
mange Velyndere iblandt den danske Adel. Han stod i
Brevvexling med lærde Samlere rundt omkring i Landet
(P. Terpager, P. Syv, L. Pontoppidan o. fl.), og selv
fra Udlandet søgte man Oplysninger hos ham.

1690 ægtede han Søster Bartholin, Datter af den
forhenværende Rektor Alb. B. i Frederiksborg,
hvis litterærhistoriske Samlinger han arvede. 1692
rykkede han op til Professor ordinar. i Theologien
og blev tillige Professor ved det nyoprettede
Ridderakademi. 1693 udnævntes han til Biskop over
Aalborg Stift, men allerede ved sin Embedstiltrædelse
viste han, hvor langt han var fra at lægge sine lærde
Sysler til Side. 1694 aabnede han Aalborg Stifts
Landemode med en latinsk Tale om den næstførste
lutherske Biskop i Børglum, O. Chrysostomus, og faa
Dage efter gjennemsøgte han Stiftskisten for at
finde «Antikviteter og rare Dokumenter», men maatte
beklage sin store Skuffelse. Paa det næste Landemode
holdt han ligeledes en latinsk Tale om den sidste
katholske Biskop i Børglum, Styge Krumpen. I sit
udstrakte Stift traf han dog kun
faa, der delte hans Forkjærlighed for historiske
Sysler. Iblandt disse maa især fremhæves den lærde
Bonde Peder Dyrskjøt, som ogsaa testamenterede
ham sine betydelige Samlinger. Heller ikke maa
det glemmes, at den senere bekjendte Professor
H. Gram, der var en Præstesøn fra Aalborg Stift,
med Taknemmelighed nævner B. som den, der først vakte
hans Sans for historisk Forskning. Det ligger dog i
Forholdenes Natur, at B.s videnskabelige Virksomhed
maatte faa en anden Retning, en mere afsluttende
Karakter, i Aalborg, hvor han var afskaaren fra
Adgang til de rige Samlinger i Hovedstaden. Skjønt
han endnu efter fattig Lejlighed vedblev at samle
nyt Stof, maatte han dog nærmest være henvist til
at sammenarbejde det allerede indsamlede, og en
Fremstilling af Fyns og Aalborg Stifters Historie
synes saaledes at have udfyldt en stor Del af den Tid,
hans øvrige praktiske Virksomhed levnede ham. Større
Interesse end disse ufuldendte Arbejder have dog hans
Dagbøger, der omfatte hans 50 Leveaar og afsluttedes
faa Dage før hans Død. De udgjøre 50 Kvartbind,
et for hvert Aar. Nogle af disse ere dog kun meget
sparsomt udfyldte, medens derimod Optegnelser fra hans
første og sidste Aar ere mere indholdsrige. Ole Worms
Dagbøger, som fandtes i Resens Bibliothek, og som
B. maa antages at have kjendt, have maaske tjent ham
som Forbillede. I øvrigt ere disse to Mænds Dagbøger
lige saa vidt forskjellige som de to Tidsaldere,
hvortil de hørte. Medens Worms Optegnelser have en
rent objektiv Karakter, spiller det personlige derimod
stærkt ind hos B., der med en til Smaalighed grænsende
Nøjagtighed dvæler ved sin egen Livshistorie. Men
hans Dagbøger indeholde tillige mange Meddelelser
af mere almindelig historisk Interesse, særlig til
Belysning af danske personal- og kulturhistoriske
Forhold fra Slutningen af det 17. og Begyndelsen af
det 18. Aarhundrede. Hvad der berører ham personlig,
træder dog ogsaa her i Forgrunden, og hans Optegnelser
vedkommende jyske og fynske, især odensiske, Forhold
have gjennemgaaende størst Værd. Paa et Par Bind nær,
der ere gaaede tabt, findes Dagbøgerne i det store
kgl. Bibliothek.

B. styrede Aalborg Stift i 15 Aar og varetog
sit Embede med stor praktisk Dygtighed. Han
visiterede flittig i Kirker og Skoler og arbejdede
samvittighedsfuldt paa at fremme det aandelige og
sædelige Liv baade hos Gejstlighed og Almue. I hans
Embedstid indfaldt 1696 den forargelige thistedske
Besættelsessag, som var fremkaldt af den berygtede
Præst O. Bjørn og vakte almindelig
Opsigt overalt i Landet. Ved nærmere Undersøgelse
blev B. hurtig opmærksom paa, at han stod over for
et omfattende Bedrageri, og fik nedsat en kongelig
Kommission, der skulde undersøge Sammenhængen. 1698
fældede Højesteret Dom i Sagen og straffede
Bedragerne med stor Strænghed. Men da Biskoppen
ikke fra Begyndelsen af havde forfulgt Sagen med den
nødvendige Forsigtighed, blev han idømt en Mulkt paa
1000 Rdl. Maaske var det for at give ham en Oprejsning
for denne Krænkelse, at Christian V endnu samme Aar
udnævnte ham til Dr. theol. per bullam. B., der ellers
i al sin Færd gjør Indtrykket af at have været en mild
og human Personlighed, kunde dog ikke frigjøre sig for
den Ufordragelighed over for andre Kirkepartier,
der -- og det maa tjene til hans Forsvar -- var et
Særkjende for hans Tid. Da de reformerte i Aalborg
1706 søgte Tilladelse til at danne en Menighed og
indkalde en fransk reformert Præst, forfulgte han dem
med ubøjelig Strænghed og hælmede ikke, før han fik
udvirket et Kongebrev, der gik dem imod. -- B. døde
i Aalborg 6. Dec. 1708 og blev senere begravet i
St. Knuds Kirke i Odense, hvor Søster Bartholin
efter hans Ønske kjøbte et af hans Families ældre
Gravsteder. Deres Ægteskab var barnløst, og hun,
der efter hans Død ikke længer følte sig knyttet til
Aalborg, solgte sin Mands store Samlinger og flyttede
til Odense, hvor hun døde 1717. Der bevares deres
Minde endnu igjennem to af hende oprettede Legater.

Uddrag af J. Bircherods historiske Dagbøger ved C. Molbech, 1846. 
J. K. Høsts Chronos 1822, S. 36 ff. og S. 65 ff. 
Personalhist. Tidsskr. IV, 290 ff. Saml. t. jydsk Hist. o. Topogr. 
III, 225 ff. Suhms Saml. t. d. danske Hist. I, 3, 106 ff. 
Suhms Nye Saml. t. d. danske Hist. IV, 2, 76 ff. 
Odense Skoles Program 1866, S. 47 ff.

<i>S. M. Gjellerup.</i>
</chapter>

<chapter name="Bircherod, Jens, 1664-1720, Biskop">
<b>Bircherod, Jens,</b> 1664-1720, Biskop. Han er
født i Kjøbenhavn af Forældrene ndfr. nævnte
Professor Jens Jensen B. (d. 1686) og dennes første
Hustru. Deponerede efter privat Undervisning
1679, blev 1680 Baccalaureus, rejste saa til
udenlandske Universiteter, kom hjem 1688 og tog
Magistergraden. 1689 blev han Sognepræst til Gladsaxe
og 1705 Biskop i Christianssand. Han var en meget
ivrig og virksom, men tillige temmelig myndig Biskop,
saa Provsteretterne i hans Tid ikke vare sjældne, og
mange Sager kom ind for Konsistoriet. Han anvendte
megen Tid og meget Arbejde paa at faa Orden i
Christianssands Skole, men det lykkedes ham ikke at
blive af med den bedrøvelige Rektor Tobias Jensen,
og Pontoppidan fortæller, at Ærgrelse over dette
Forhold var Aarsag til hans Død 
25. Jan. 1720. Han er bleven bekjendt som Udgiver af
et Skrift om Elefantordenens Oprindelse m. m. (1704)
efter et Manuskript af Ivar Hertzholm (d. 1693). Se
Suhms Saml. I, 3, 90. Han var gift med Elen Dorthea
Lemvig, Datter af Sognepræst Mikkel L. i Gladsaxe
Sagnet om, at hans Datter Else Bolette skulde have
været Gjenstand for Holbergs Ungdomskjærlighed, er en
Umulighed, da Holberg havde forladt Christianssand,
før B. kom der til.

A. Faye, Christianssands Stifts Bispe- og Stiftshist. S. 284 ff.

<i>D. Thrap.</i>
</chapter>

<chapter name="Bircherod, Jens Jensen, 1623-86, Professor">
<b>Bircherod, Jens Jensen,</b> 1623-86, Professor, en Broder
til ovfr. nævnte Jacob Jensen B., var født i Birkerød,
hvor Faderen var Præst. Efter 5 Aars Skolegang paa
Herlufsholm blev han 1640 Student. Senere var han i
nogle Aar Hører, først paa Herlufsholm og siden ved
vor Frue Skole i Kjøbenhavn. Begyndte 1646 at holde
filosofiske Kollegier for yngre studerende, men fik
s. A. Lejlighed til en Studierejse i Udlandet. Efter
et fleraarigt Ophold i Leiden og Paris kom han
1649 tilbage og begyndte atter sin filosofiske
Manuduktørvirksomhed; tog 1651 Magistergraden og
blev Aaret efter Rektor i Slagelse. Denne Plads
beholdt han i henved 2 1/2 Aar, hvorpaa han efter
Kansler Chr. Thomesen Sehesteds Ønske paatog sig
som Hovmester at ledsage Gunde Rosenkrantz' Sønner
paa deres Rejse til Udlandet. Holland, Frankrig og
Tyskland besøgtes atter. I Okt. 1658 udnævntes han
til Professor i Filosofi ved Kjøbenhavns Universitet;
men foreløbig fik han ingen Løn og kom paa Grund af
Belejringen heller ikke til at tiltræde Forretningerne
før 1660. Under disse bedrøvelige Forhold tænkte
han paa at forlade den akademiske Vej og søge at
blive Præst. Det bedredes dog for ham, da han 1661
blev Professor i Græsk, og end mere, da han 1668
rykkede op til den theologiske Lærestol. Blev 1675
Dr. theol. Døde 12. Sept. 1686. Blandt hans talrige
theologiske Skrifter kan især mærkes «Synopsis locorum
communium theologicorum» (1662). Han var to Gange
gift, 1. med Else Nielsdatter (d. 1678), 2. med Karen
Køhler, Enke efter Biskop Erik Eriksen Pontoppidan.

Progr. fun. Acad. Vinding, Acad. Haun. S. 425 f. 
Worm, Lex. ov. lærde Mænd. Rørdam, Studenternes Deltag. i 
Kbhvns Forsvar S. 108 f. Wad, Dimitterede fra Herlufsholm II, 91 ff.

<i>H. F. Rørdam.</i>
</chapter>

<chapter name="Bircherod, Thomas Broder, 1661-1731, Professor">
<b>Bircherod, Thomas Broder,</b> 1661-1731, Professor, var
født i Odense 13. Avg. 1661 og Søn af ovfr. nævnte
Professor Jacob Jensen B. Efter at være undervist
hjemme gik han 2 Aar paa 
Odense Gymnasium, hvorfra han 1678 dimitteredes til
Universitetet; her studerede han i flere Aar, var en
kort Tid Hører i Odense og foretog derpaa en lang
Udenlandsrejse, paa hvilken han besøgte Tyskland,
Holland, England, Frankrig og Schweits. Ved sin
Hjemkomst blev han 1688 ansat som Konrektor ved
Odense Skole og tog s. A. Magistergraden. 1691 blev
B. tillige Professor philosophiae ved Gymnasiet og
1692 Professor eloqventiæ; 1694 modtog han desuden
Skolens Rektorat og beklædte disse Embeder, indtil han
1722 ramtes af et Slagtilfælde; han maatte da til sin
Død, 19. Jan. 1731, holde en Prorektor. B. ægtede
30. Okt. 1688 Anna Mule, f. 16. Okt. 1671 d.
26. Marts 1754, Datter af en velhavende Privatmand
i Odense, Mogens M. -- B. var, som saa mange af
sin Tids lærde, stadig optaget af Studeringer og
videnskabelige Undersøgelser, som kun kom faa til
gode, i det Forholdene hindrede de lærde Arbejders
Offentliggjørelse ved Trykken. Af trykte Skrifter
har han kun efterladt sig faa, mest af numismatisk
Indhold. Hans efterladte Manuskripter vare desto flere
og af meget forskjelligt Indhold; Fortegnelsen over
dem viser B.s mangfoldige Interesser; i Fædrelandets
Historie var han, som flere af hans Slægt, en flittig
Arbejder; fra Middelalderens Historie, Møntvæsenet,
Klosterhistorien og Kirkehistorien hentede han især
sine Æmner, og disse drejede sig da ofte om fynske
Forhold og Begivenheder; ja endog en dansk Ordbog
havde han begyndt at udarbejde. Han glemte dog derover
ikke de Fag, der laa hans Embedsvirksomhed nærmest,
thi ogsaa Arbejder af filologisk Indhold sysselsatte
ham; hans Latin ansaas for klassisk, og af Taler
efterlod han en Mængde. End ikke Naturhistorien
var ham fremmed; han havde en Mængde Fugle og andre
Dyr, der findes i Fyn, for at studere deres Natur,
og Resultatet af sine Studier nedlagde han ogsaa i
en «Fynsk Naturhistorie». Han samlede sig et godt
Bibliothek samt et Raritetskabinet og havde desuden
betydelige Samlinger af inden- og udenlandske Mønter
samt gamle Breve og Diplomer.

B. skildres som en i høj Grad velvillig og
uegennyttig Mand, der ved sin Mangel paa Evne til
at omgaas Penge ofte kom i Forlegenhed; men hans
muntre Sind og humoristiske Sans hjalp ham ud over
mange Bekymringer. Odense Skole betænkte han i sit
Testamente med en liden Kapital.

Bloch, Den fyenske Geistlighed I, 412 ff.
Kgl. Bibi., Ny kgl. Saml., 4to, Nr. 3041.

<i>G. L. Wad.</i>
</chapter>
<chapter name="Birckner, Michael Gottlieb, 1756-98, Præst">
<b>Birckner, Michael Gottlieb,</b> 1756-98, Præst, blev
født i Kjøbenhavn 21. Avg. 1756. 3 Aar gammel mistede
han sin Moder, Anna Marie f. Wiborg, og et halvt Aar
senere Faderen, Murmester Johan Michael B. Stadens
Bedemand, Adolph Reersløv, tog sig imidlertid med
faderlig Omhu af den forældreløse Dreng, og ved
hans Hjælp blev B. Student i Aaret 1772. Efter at
have taget den filosofiske Examen maatte han ernære
sig ved at give Undervisning, og derfor trak det i
Langdrag med Embedsprøven, som han først underkastede
sig 1784. De mange Aar, der vare gaaede hen siden
Studenterexamen, havde han imidlertid ogsaa brugt
til filosofiske og filologiske Studier, og han
havde navnlig bragt det vidt i de levende Sprog. De
samtidige fandt, at han talte Tysk som en indfødt, og
at han skrev «meget nydelige» engelske Vers i deres
Stambøger. Efter Embedsexamen var det hans Ønske at
faa et Præstekald, men da han havde «Modbydelighed
for de stores Forgemakker», varede det en Stund, inden
dette Ønske blev opfyldt. Først 1790 blev han udnævnt
til residerende Kapellan ved St. Laurentius' tyske
Menighed paa Før -- et Kald, som ingen andre søgte.

Inden B. forlod Hovedstaden, var han bleven en
Tilhænger af den Kantiske Filosofi, som paa den Tid
gjorde mange Erobringer ogsaa i Danmark. «De franske
Sydvestvinde» vare, som Rahbek siger, blevne afløste
af «Sydosten fra Kønigsberg»; paa B. mærkede man,
at han havde været udsat for Vindstød fra begge
Hjørner. Han var en fuldblods Rationalist, der
var kommen ud over alle Former af Orthodoxi, som
han kaldte «Palæologi», og han stræbte ærlig ved
Fornuftens Hjælp at finde den uangribelige Kjærne i
«Jesu Lære». I hans Omtale af Palæologerne kan man
imidlertid af og til støde paa skarpe Ord, der minde
om Revolutionens Kirkestorm, og hans Rationalisme
er lutret og uddybet ved Kantisk Filosofi. Tidens
Frihedstanker fandt i ham en retsindig Tolk, og
ved Studiet af Kants Skrifter havde han faaet en
Begejstring for Sandhed og Ret, som aldrig tabte
sig. Før han rejste afsted til den fjærne Ø, der
stod for ham og hans Venner som et Sibirien, havde
han i «Minervas» Julihæfte for 1790 under Mærket
«B.» skrevet et «Svar paa det Spørgsmaal: Skal man
undertrykke Adelen?» Han svarer bekræftende paa
Spørgsmaalet under de to Forudsætninger: at Adelens
Fortrin ere en Uretfærdighed, og at Borgeren «uden
det heles Skade kan blive alt det, som Adelen nu ene
er». Da B.s Forfatterskab til denne 
Artikel blev røbet for Nyerup, afslørede han
Forfatteren i sine «Lærde Tidender», og B. mente
siden at have Grund til at klage over «Adelens
Had». Men i Udlandet gjorde hans dristige Ord stor
Lykke. En Kritiker i «Göttingische gel. Anzeigen»
(1792, S. 1899) gaar endog saa vidt, at han regner
denne Afhandling, der strax blev oversat paa Tysk,
for at være «det grundigste, der maaske nogen Sinde
lader sig sige om den Ting».

Opholdet paa Før blev ikke saa trangt, som B. og
hans Venner havde ventet. Tiden gik godt for ham med
Studier, venskabelig Omgang og Bestræbelser for «at
danne et ungt Menneske til en nyttig Statsborger»; og
naar han -- hver tredje Søndag -- prædikede, skulle Øens
Indbyggere efter hans Venners Sigende have glædet sig
over «hans der hidtil ukjendte filosofiske Maade at
prædike». Dog følte han haardt Savnet af Hovedstadens
litterære Hjælpemidler, men han havde rigelig Tid
til at tænke; og det var hans Vane først grundig
at gjennem<i>tænke</i> en Sag, før han gjennem<i>læste,</i>
hvad andre havde skrevet om den. Han syslede især
med Problemet om Trykkefriheden og dens Grænser, som
blandt andet P. A. Heibergs Domfældelse havde bragt
under Debat. I sin Ensomhed satte han sine Tanker
om dette vigtige Spørgsmaal paa Papiret, og i Marts
1791 indeholdt «Minerva» den første af hans berømte
Afhandlinger om Trykkefriheden.

Aaret efter blev han overrasket ved at erfare,
at en af hans Venner paa hans Vegne havde søgt
Kapellaniet i Korsør; og i Begyndelsen var han
slet ikke tilfreds med Omflytningen til den lille
sjællandske Kjøbstad. Han skulde der, i Steden for én
Gang hver tredje Søndag, prædike to Gange hver Søndag,
og alt var dyrt i Korsør. Lidt efter lidt fik han dog
et lysere Blik paa Forholdene. Han spiste daglig hos
Sognepræsten, Dr. F. Plum, senere Biskop i Fyn, og
i denne lærde Mands Hus fandt han jævnbyrdig Omgang
og Fællesskab i aandelige Interesser. Hos Plum traf
han ogsaa Henriette Christine Hornemann, Datter af
Præsten Jacob H. og Søster til Filosofen Christian H.,
og denne højhjærtede og højt begavede Kvinde blev
1795 nans Hustru. Med hende førte han et kort, men
lykkeligt Samliv, der dog hele Tiden blev formørket
ved haarde ydre Tryk. Rejsen til Annexet, der til
Dels skete ved Baad, var ødelæggende for hans Helbred,
og i Løbet af et Par Aar udviklede der sig hos ham en
krampagtig Hoste og Vand i Brystet. Indkomsterne vare
saa smaa, at han ofte led Nød, og han mente ogsaa at
have Grund til at klage over Forbigaaelse, naar han
søgte Forflyttelse. En Tid tænkte han derfor endog
paa at opgive Kapellaniet for igjen at tjene Livets
Ophold ved Undervisning og at lade sin Kone hjælpe
med til Erhvervelsen af det daglige Brød ved «at
gjøre Fruentimmerarbejde».

Men hverken Sygdommen eller Fattigdommen kunde kue
hans Kjærlighed til Friheden og hans Mod til at
træde i Skranken for det, han holdt for Sandhed. Da
Biskop Balle i en Skrivelse til Kancelliet havde
henledet dettes Opmærksomhed paa M. C. Bruuns
«Aristokraternes Katekismus», lod B. ham i et lille
anonymt Skrift (1796) høre ilde, fordi Biskoppen
efter hans Mening her spillede Politimesterens Rolle;
og senere forsvarede han i et andet Flyveskrift
sin Kritik af Balles «Denunciation». Det var
dog kun Forpostfægtningen før den store Kamp
for Trykkefriheden, som han førte med aabent
Visir. Allerede i sin første Afhandling om
Trykkefriheden havde han vist, at der ikke var Grund
til at glæde sig over, at Forfatterne ved Reskriptet af
3. Dec. 1790 vare «slupne fra Geniets Gehenna paa Gammeltorv», 
i det Pressesager vare blevne tagne bort fra Politiets Myndighed og
henlagte under Landets Domstole. Der var endnu ingen
<i>lovhjemlet</i> Trykkefrihed i Danmark, og for den tog
han Ordet baade i sin første Afhandling og i sit
Hovedskrift, «Om Trykkefriheden og dens Love», der
udkom 1797.

Deri hævder han Trykkefrihedens Betydning som
«et kraftigt Middel til at fremme Almenaand og
Fødelandskjærlighed». Han ser ogsaa i Trykkefriheden
«et Middel til at sætte Ideerne i den for Sandhedens
Udfindelse saa nødvendige Cirkulation og til at
underrette Monarken om Ting, som han ellers evig var
bleven uvidende om». Han taler end videre dristige
Ord om «en Revolution fra oven», naar «en ædel og
patriotisk Mand, besjælet af Følelse for Menneskeværd
og Menneskevel, en Gang opstaar blandt de mægtige
og utvungen, blot af Kjærlighed til Borgerfrihed og
Menneskeforædling, højmodig opofrer egen Storhed og
Vælde». Disse Ord have en tydelig Adresse; thi Bogen
er helliget til Kronprins Frederik, der «har vist,
at han ynder og hædrer Bondens, Negerens, Borgerens og
overhovedet Menneskets retmæssige Frihed». B. kræver
imidlertid ikke blot Frihed til at behandle Statens
Sager; i Religionens og Religionsfrihedens Navn
kræver han ogsaa Trykkefrihed til Drøftelsen af alle
religiøse Spørgsmaal. Det hører til «Naturens Gang
og Forsynets Plan», mener han, at den religiøse
og moralske Sandhed udbredes ved Gjæring; og det
vilde være
spildt Umag, om en Stat ved Forbud og Tvangslove vilde
søge at hindre Gjæring i Religionssager. Dog bør
Trykkefriheden ogsaa have sin Grænse. Det maa ikke
være tilladt direkte at opfordre Medborgere til med
fysisk Magt at kuldkaste eller forandre Konstitutionen
eller til at modsætte sig Regeringens og de offentlige
Avtoriteters Handlinger; og det bør heller ikke være
tilladt at blande sig i nogen Privatmands private
Handlinger eller huslige Liv.

En saa frimodig Tale kunde sidst i forrige Hundredaar
være vis paa at finde Modsigelse fra mere end
én Side. Mange mente, at B. gik alt for vidt,
andre vilde ikke anerkjende, at Trykkefriheden
overhovedet burde have Grænser. Aaret efter greb
B. derfor atter Pennen for at værge sit Skrift,
og i en tredje Afhandling, «Videre Undersøgelser om
Trykkefriheden og dens Love» (1798), hævder han sin
Grundanskuelse over for sine Kritikere, især over for
Professor J. F. V. Schlegel. Der er i Grunden kun ét
Punkt, paa hvilket han giver Kritikken Ret. «Halvt
uvillig» indrømmer han, at Skribenter, som ved
Hjælp af en smudsig Fantasi søge at opvække urene
Lidenskaber hos Læserne, bør underkastes en passende
Straf. Hans «halve Uvillighed» til denne Indrømmelse
skriver sig fra, at han ser, «hvilken Magt der med
det samme bliver indrømmet Dommeren over Geniets
Værker overhovedet, og hvor lettelig denne Magt kan
misbruges paa barbarisk Maade». «Dog», udbryder han,
«fordømt være al Kunst og Skjønhed, naar de endog
kunde forlede et eneste Menneske fra Dydens Veje!»

Kampen for Trykkefriheden er B.s uvisnelige
Hæderskrans; men denne Kamp var ikke vel set
i de ledende Kredse. Ikke des mindre blev han
28. Nov. 1798 udnævnt til Sognepræst i Vemmelev og
Hemmershøj, en Forflyttelse, som vilde have friet
ham fra Fattigdommens Byrde. Men den kongelige
Naade kom for sent; Sygdommen havde taget hans
sidste Kræfter. Allerede 1. Dec. døde han. Først
ved hans Død gik det op for mange, hvilken Plads han
havde udfyldt i vor fattige Litteratur. Medens hans
Venner priste hans rene Karakter, der ikke kjendte
til Menneskefrygt, indrømmede Modstanderne nu, at
hans Død var «et virkeligt Tab for Litteraturens
Hæder, som i ham vilde savne en lærd og selvtænkende
Mand». Paa hans samlede Skrifter tegnede der sig 2100
Subskribenter, og ved hans Død blev der sammenskudt
2500 Rdl. til bedste for hans Enke. Hun blev siden
Jonas Collins
Hustru, og den ene af hendes Døtre med B. blev gift
med Præsten og Salmedigteren C. J. Boye.

Inden sin Død havde B. begyndt en Udgave af sine
Skrifter, der skulde omslutte alt, hvad han havde
skrevet, med Undtagelse af de to Smaaskrifter mod
Biskop Balle. 3 Bind af denne Samling fik han selv
færdige; det 4. og sidste udkom 1800 ved A. S. Ørsted,
indledet med en Skildring af hans sidste Dage ved
Provst F. C. Gutfeld. Af disse 4 Bind kunne kun
Undersøgelserne om Trykkefriheden endnu gjøre
Regning paa at finde Læsere. Hans -- for øvrigt
ikke prisbelønnede -- Prisafhandling: «Hvorfor tale
Menneskene i deres Selskaber saa lidet og sjælden
om Gud og Religionen?» og hans Apologi «om den
gejstlige Stand» have nu kun Betydning som Bidrag
til Rationalismens Karakteristik. Afhandlingen «om
Kristendommens højeste Moralprincip» er væsentligst
en Studie efter Kant, og de kølige Udtalelser
«om Kjærlighed til Fædrelandet» vise kun, at B.,
som andre Kantiske Rationalister, af «den store,
menneskekjærlige Jesus» mente at have lært at
sætte Borgersind og Menneskekjærlighed langt over
Fædrelandskjærligheden, der efter hans Mening kun
skyldes Vanens Magt og den menneskelige Forfængelighed
og Egenkjærlighed. Mærkeligt er det dog, at B. i sit
Forsvar for Kosmopolitismen særlig føler sig kaldet
til at advare sine Landsmænd imod den «Antigermanisme,
der længe nok har skjændet den danske Nations Navn
blandt fremmede».

Avtobiografi i Lahdes Samling af fortjente dsk. Mænds
Portraiter I. Bidrag til M. G. Birckners Biographie, 1798. 
Kjøbenhavns Universitetsjournal 1798, S. 190 ff. 
Minerva 1798, IV, 238 ff. Den dsk. Tilskuer 1798, Nr. 94 og 96. 
J. K. Høst, Juridisk Lommebog for 1804, S. 276 ff. 
Nyerup, Lit. Lex. Petersen, Den dsk. Lit. Hist. V, l, 149 ff. 
Svea, ny följd, II, 272.

<i>Fr. Nielsen.</i>

</chapter><chapter name="Birger, --1519,  Ærkebiskop, s. Gunnersen.">

<b>Birger,</b> --1519,  Ærkebiskop, s. Gunnersen.

</chapter><chapter name="Birkedal, Schøller Parelius Vilhelm,</b> 1809-92, Præst">

<b>Birkedal, Schøller Parelius Vilhelm,</b> 1809-92,
Præst. Vilh. B., Søn af Godsinspektør ved Nordfeldt
og Forpagter Ludvig Harboe Birchedahl og Agathe
Johanne f. Husum, blev født i Aalebækgaard paa Møen
7. Dec. 1809. Indtil sit 13. Aar opholdt han sig
hos sin Moder, der allerede 1819 var bleven Enke;
men hen imod Konfirmationstiden kom han i Huset hos
en Slægtning i Ringsted, og efter Konfirmationen blev
han sendt over til Aarhus, hvor en ældre Broder var
Læge. Sidst paa Aaret 1824 bragte Broderen ham til
Kjøbenhavn for at sætte ham i Lære paa Kong Salomons
Apothek, 
men den Virksomhed tiltalte ikke den livlige
Dreng. Efter 6 Dages Forløb meddelte han sin Broder,
at han vilde til Grækenland for at tage Del i det
græske Folks Frihedskamp. Ved Lægen Hans Benjamin
Grams Mellemkomst lykkedes det dog at bringe den
femtenaars Knøs til at opgive de krigerske Planer,
og ved Grams og Professor og Hof kirurg C. Fengers
Hjælp fik han Plads i den christianshavnske
Borgerdydskole. Der havde han de senere Præster
P. A. Fenger, Kalkar, J. G. Lindberg og L. C. Müller
til Lærere, og især den førstes Religionstimer bleve
af stor Betydning for hans indre Liv. I dem «ringede
det første Gang til Kirke» for ham.

Efter i Aaret 1829 at være bleven Student førte han et
fortroligt Samliv med en Kreds af opvakte Ynglinger,
for hvilke «Digtning, Fædrelandet og Friheden vare
lysende Stjærner». Foruden hans Skolekammerater
C. Hall, C. E. Fenger og V. Bloch hørte blandt
andre D. G. Monrad og Grev F. M. Knuth til dette
«Selskab uden Navn». B. havde besluttet at studere
Theologi, men han fandt kun liden Tilfredsstillelse
ved Universitetets Vejledning. «Ej en eneste Gnist
-- blev kastet mig i Sjælen i fire Aar for vist»,
klager han siden i sin rimede «Livsførelse». Derimod
havde han stort Udbytte af Martensens Manuduktion,
og ved Mynsters Prædikener «ringede det anden Gang til
Kirke» for ham. Da han 1834 havde taget Embedsexamen,
tilbragte han nogle Kandidataar som Lærer paa Landet
og i Hovedstaden, indtil han 1837 blev kaldet
til Ringkjøbing som Kateket og Førstelærer ved
Borgerskolen. Samme Aar ægtede han sin endnu levende
Hustru, Emilie Christiane Meyer, Datter af Urtekræmmer
og Kapitajn i Kjøbenhavns Borgervæbning J. F. M.

Da B. rejste til Ringkjøbing, var han en Discipel af
Mynster; men under Udøvelsen af Præstegjerningen og
især ved Paavirkning af en Nabopræst (Hassenfeldt
i Vellinge) kom han nærmere og nærmere til den
Grundtvigske Kristendomsopfattelse. Allerede i
hans Barndom havde Grundtvigs «Roskilde-Rim» gjort
et stærkt Indtryk paa ham; i Skoleaarene havde
han jævnlig hørt Grundtvig prædike i vor Frelsers
Kirke, og «uden at forstaa noget af Vidnesbyrdet,
der lød,» havde han «følt sig ombruset af en mægtig
Aandsstrømning». I en modnere Alder var han oftere
Grundtvigs Tilhører i Frederikskirken, men endnu i
1839, da han i et Skrift om «Stænderforhandlingerne
i Roskilde angaaende Sognebaandets Løsning» tog
Grundtvig, Lindberg og de sjællandske Præster i
Forsvar mod de bitre Domme, der vare fældede over
dem i Stændersalen, især af Mynster, fralagde han
sig ethvert Discipelforhold til Grundtvig. Samme
Aar gjorde han imidlertid en Rejse til den Del af
Sydsjælland, som Mynster spottende kaldte «det hellige
Land», og paa denne traadte han i nøje Forhold til den
sjællandske Vækkelse og især til flere af Grundtvigs
Venner, der vare Ledere af de vakte Kredse.

1840 ombyttede han Kateketembedet i Ringkjøbing med
en mere selvstændig Virksomhed som Sognepræst for
Sønder Omme og Hoven Menigheder, og hans Navn blev
nu kjendt i videre Kredse. Forskjellige Indlæg i
Dagens Stridigheder røbede hans Slagfærdighed og
hans brændende Nidkjærhed, og flere Prædikener,
blandt andre Begyndelsen af den ypperlige Postil
«Synd og Naade» (1848-49), viste hans sjældne Gaver
som Prædikant og hans kristelige Alvor. I 1849 blev
han kaldet til Sognepræst i Ryslinge, og der fik han
en stadig voxende Indflydelse paa en stor Kreds af
det fynske Kirkefolk. Langvejs fra strømmede man til
Ryslinge Kirke for at glæde sig over B.s vækkende
Prædikener, hvis Indhold i stigende Grad lagde for
Dagen, at Prædikanten var bleven Grundtvigs Discipel,
paa samme Tid som deres Form viste, at han ogsaa
skyldte Oehlenschläger og Ingemann meget. B.s
Styrke som Taler er en smeltende Varme. Hans
Kristendomsforkyndelse har en ejendommelig Baggrund
af Frihedssans og Fædrelandskjærlighed, og baade i
hans Prædikener og Foredrag, der foreligge i flere
«folkelige Julegaver», mærker man Romantikkens
Aandepust.

I 16 Aar udfoldede B. som Præst i Ryslinge en
betydelig Virksomhed i den kristelige og folkelige
Vækkelses Tjeneste, og i Aarene 1864-66 var han
tillige Medlem af Rigsraadets Folketing. Det var
Ønsket om «at vidne ud af sit danske Hjærte»,
der havde bragt ham til at søge Valg; og kun ved
Forhandlingen af de to store Sager, Fredslutningen
og Grundlovsforandringen, tog han Ordet i længere
Foredrag. Da Fredslutningen i Nov. 1864 forelaa
til endelig Afgjørelse, udtalte han «et varmt og
kjærligt Nej til Danmarks Dødsdom», og under Kampen
om Forfatningsforandringen brød han gjentagne Gange
en Lanse for den gamle Grundlov. Da han i Sommeren
1864 vendte hjem fra Rigsraadets første Samling,
sluttede han en Søndag den sædvanlige Kirkebøn med
Ordene: «Gud give Kongen et dansk Hjærte, om det er
muligt». Nogle i Sognet indkvarterede Artillerister
meddelte dette til deres Kapitajn, og der blev
indledet en Undersøgelse. Denne førte dog foreløbig
kun til, at B. i en Erklæring til Provst og Biskop
forklarede det Udtryk, han havde brugt. Men da han
i en Rigsraadstale 2. Sept. 1865 havde rettet et
skarpt Angreb paa Ministeriet og dets Politik, fik han
22. s. M. sin Afsked. En stor Del af Sognemenigheden
i Ryslinge vilde imidlertid ikke skilles fra ham, og
han vedblev at holde Gudstjenester, først i private
Huse, senere i en Lade ved Boltinggaard i Ringe Sogn,
og 8. Avg. 1866 indviedes en Kirke, som hans frie
Menighed havde ladet bygge i Ryslinge. Forholdene i
B.s gamle Sogn vakte flere Steder i Landet et levende
Ønske om at tilvejebringe en Lov, der, ved at tillade
Dannelsen af Frimenigheder inden for Folkekirken,
kunde bevare Forbindelsen mellem B.s Kreds og den
danske Folkekirke, og efter mange Kampe paa og uden
for Rigsdagen gjennemførtes Valgmenighedsloven af
1. Maj 1868. I Kraft af denne anerkjendtes den frie
Menighed, der havde samlet sig om Nasareth-Kirken i
Ryslinge, som en Valgmenighed inden for Folkekirken
og B. som dens Præst.

I de følgende Aar fortsatte B. ogsaa sit Arbejde
for den folkelige Vækkelse, og Sønderjyderne og
Forsvarssagen have i ham haft en djærv og utrættelig
Talsmand. Da det var blevet forbudt danske Præster at
prædike i Sønderjylland, ordinerede B. 30. Juli 1874
paa Askov Folkehøjskole Cornelius Appel fra Rødding
(I, 296) til Fripræst for nogle af den preussiske
Statskirke udtraadte Sønderjyder. Dette Skridt gav
imidlertid Anledning til en Provsteretssag, som endte
med, at Højesteret (18. April 1877) idømte B. og de
andre præstelige Deltagere i Ordinationen en Bøde.

Som Politiker havde B. hørt til det saakaldte
«nationale Venstre», men efter at dette var gaaet op
i «det forenede Venstre», var han ofte misfornøjet
med Partiets Holdning. For at modarbejde den i hans
Øjne for Folk og Fædreland fordærvelige Politik,
som Venstrepartiet fulgte, stillede han sig gjentagne
Gange til Folketinget som Høgsbros Modkandidat; men
han opnaaede ikke Valg. Derimod fik han Lejlighed
til i Tale og Skrift at gjøre Indsigelse imod de
Skridt fra Venstres Side, som han misbilligede,
og han har i flere djærve Smaaskrifter foreholdt
sine Venner deres Forsømmelser og Forsyndelser. Hans
uforbeholdne Optræden mod det, der efter hans Mening
var forkasteligt, bragte ham ogsaa lidt efter lidt
i en stærk Modsætning til en stor Del af hans egen
Frimenighed, som billigede det forenede Venstres
Politik; men til Trods for den politiske Uenighed
holdt det kirkelige Samfundsbaand. Efter nogle Aars
Forløb fandt B. det dog
rigtigst, ogsaa af Hensyn til sin høje Alder,
at skilles fra den Kreds, for hvilken han i en
lang Række af Aar havde været saa meget, og han
tog da (1885) Afsked med sin Valgmenighed. Siden
den Tid har han boet paa Vældegaard Højskole i Gjentofte, 
hvor der er indrettet en Forsamlingssal,
i hvilken der én Søndag hver Maaned samles en stor
Kreds fra Hovedstaden og Landet om den gamle Præsts
Prædikestol; og B. har ogsaa efter Nedlæggelsen af
sin Præstegjerning taget Del i Drøftelsen af kirkelige
og nationale Spørgsmaal.

Af hans rige Forfattervirksomhed maa det her være nok,
foruden Postillen «Synd og Naade» (6. Opl. 1883),
at nævne hans anden Postil «Naadens Sorg og Sorgens
Naade» (1855-57) og hans «Daglig Husandagt til
Oplysning og Opbyggelse for troende og døbte»
(4. Opl. 1879), der have fundet stor Udbredelse
i hele Norden. Ogsaa som Digter har B. forsøgt
sig, og som saadan er han bedst kjendt ved sin
Missionssalme «O Herre Krist! din Stjærne staar» og
Fortællingen «Kirkeklokkeklangen i den norske Dal»
(4. Opl. 1876). Han døde 26. Juli 1892.

V. Birkedal, En Livsførelse, I-II, Odense 1863-64. 
Samme, Kongen har dømt - Folket skal dømme, 1866. 
Samme, Frits Boisen, en Ven skildret af en Ven, 1884. 
Erslew, Forf. Lex. Elvius, Danmarks Præstehist. 1869-84 S. 416 ff. 
L. Helveg, Den danske Kirkes Hist. eft. Reform. II (2. Udg.), passim. 
L. Frederiksen, Den kirkelige Bevægelse i Ryslinge i Fyen fra 1849-68,
Odense 1880. Illustr. Tid. XXVIII, Nr. 28.

<i>Fr. Nielsen.</i>
</chapter>

<chapter name="Bissen, Christian Gottlieb Vilhelm, f. 1836, Billedhugger">
<b>Bissen, Christian Gottlieb Vilhelm</b>, f. 1836, Billedhugger. 
Vilh. B. er ældste Søn af ndfr. nævnte
Billedhugger Herm. Vilh. B. og hans første Hustru
og fødtes i Kjøbenhavn 5. Avg. 1836. I Drengeaarene
var hans Helbred ikke stærk, og han drev det ikke
vidt i Skolen; derimod havde han ligesom Faderen
stor Interesse for at iagttage den levende Natur og
medfødte Evner til Gjenfremstilling. Fra 1853 blev
han Faderens Elev og færdedes, først med ham, senere
paa egen Haand, meget mellem Danmark og Italien; hans
længste Ophold der varede fra 1857-60. I 1858 gjorde
han Lykke med en nydelig Figur til et Vandspring: en
lille Dreng, som trykker en Lædersæk med Vand imod
sin Mave. Efter Opfordring af den rige Alfred Hage
rejste han i Jan. 1861 til Caprera for at udføre en
Portrætbuste af Garibaldi; han opholdt sig der i 10
Dage som den berømte Krigers Gjæst og udstillede samme
Aar sin Buste i Kjøbenhavn. Den Gang bejlede han til
Johanne Michelsen, hvis Moder i andet Ægteskab var
gift med 
A. Hage, og holdt Bryllup med hende samme Aar. Han
førte sin Brud til Rom, hvor hun 1862 fødte ham en
Datter, men døde i Barselsengen. 5 Aar senere ægtede
han Anna Vilhelmine Bruun, en Datter af Kommandør B.;
af dette Ægteskab har han en Søn.

I Vinteren 1861-62 modellerede han i Rom en Statue
af Ægeus, som siddende paa Klippen spejder ud over
Havet efter Sønnen Theseus' Skib; senere (1866)
en Statue over et noget beslægtet Motiv: Noah med
den hjemvendte Due paa Haanden. Paa Bestilling af
Orla Lehmann udførte han et Par Grupper i mindre
Maalestok over Motiver af nordisk Mythologi. --
Han havde allerede i længere Tid ogsaa taget Del i
Faderens Arbejder og udført nogle af dem i Marmor;
for at fuldkommengjøre sig i Marmorteknikken opholdt
han sig i 1866 i Carrara, som han ogsaa senere
gjentagne Gange har gjæstet, og i hvis Akademi han
optoges 1882 som professore onorario. Efter sin Faders
Død 1868 fik han meget at gjøre med at fuldende og
aflevere dennes senere Arbejder. Han maatte saaledes
-- efter Faderens Skitse -- helt modellere Hesten
til Frederik VII's Monument i Kjøbenhavn. Og efter
særlig Forberedelse under et Ophold i Paris oprettede
han et større Broncestøberi ved Frederiksberg, fra
hvilket der i Løbet af faa Aar udgik saa store Sager
som Rytterstatuen af Frederik VII og B. Bergsliens
Rytterstatue af Kong Carl Johan til Christiania,
foruden adskillige mindre. Ogsaa i sin egen Produktion
viste B. sig som Arving til Faderens særegne Evner og
Retning. Til dennes Monumenter slutter sig Sønnens
kolossale Statue af Ærkebiskop Absalon (1872) i
Raad- og Domhusets Forhal (Gibs). Ogsaa Sønnen er
en talentfuld Portrættist (Buster af Henrik Ibsen,
C. F. Tietgen, Prof. E. Holm o. fl., Statue af Grev
Frijs) og har i fuldt Maal det ejendommelige Bissenske
skarpe Blik for Dyrelivet; han har Tid efter anden
udstillet ypperlig gjennemførte Dyrefigurer (Gedebuk,
Bøffel, Elefant, romersk Tyr) og Figurer af Børn, der
more sig med Dyr (dertil maa henregnes hans bekjendte
og populære Hermes, der som lille Dreng laver sin
Slangestav, foruden en Dreng med en Skildpadde og en
nøgen Dreng, som rider en uregerlig Hest til).

Men Forholdene have været ham langt mindre gunstige,
end de vare Faderen, og indgydt ham mindre Mod. Den
Skæbne deler han med hele det Slægtled af danske
Billedhuggere, som han tilhører; men det gjælder
paa en særlig Maade om ham, fordi det -- i alt Fald i
Danmark -- er en saare mislig Lykkegave at være Arving
til et stort -- tilmed omstridt -- Navn. Af Opmuntring
uden fra har han kun faaet lidet; men hans ægte
Kunstnerkald har bevist sig ved et bestandig
virksomt Initiativ. Han har ogsaa draget Fordel
af at kunne gjennemføre sine Arbejder mere i Ro,
og om han end staar tilbage for Faderen i Fyrighed,
er han naaet videre i Retning af et fint Naturstudium
af den menneskelige Skikkelse -- ikke ganske uden
Paavirkning af den samtidige franske Kunst. Af hans
Arbejder fra Firserne kan, foruden enkelte af de
ovenanførte, fremhæves Statuen af en ung græsk Pige,
som maler en Vase (en fortrinlig Figur); en hvilende,
nøgen Kvindefigur; Nymfen Echo, lyttende; Tubal-Kain;
desuden Gruppen over Indgangen til Blegdamshospitalet
og Fronton-Relieffet over Landmandsbankens Gaard,
osv.

1871 valgtes B. til Medlem af Kunstakademiet. Han var
her meget tilbageholden, men sluttede sig en halv
Snes Aar senere uforbeholdent til dem, som ønskede
Akademiet omdannet i mere frisindet Retning. 1887
valgtes han ind i det nydannede Akademiraad.

<i>Jul. Lange.</i>
</chapter>

<chapter name="Bissen, Herman Vilhelm, 1798-1868, Billedhugger">
<b>Bissen, Herman Vilhelm,</b> 1798-1868, Billedhugger. 
Vilh. B. var et Barn fra Grænselinjen
mellem dansk og tysk i Sønderjylland, ja, Linjen var
endog draget midt igjennem hans Familie. Faderen,
Christian Gottlieb Vilhelm B., var Holstener,
Moderen, Anna Margrethe Dorothea f. Elfendehl,
var fra den dansktalende Del af Sønderjylland;
indbyrdes talte Forældrene Plattysk. Han blev
født 13. Okt. 1798 i Byen Slesvig, hvor Forældrene
foreløbig havde Bopæl; et Aars Tid senere kjøbte
Faderen en Landejendom i Angel, hvor Sproget den
Gang mest var dansk; her henlevede B. sin Barndom
indtil Fjortenaarsalderen. Hans Udtale af det danske
Modersmaal bevarede hele Livet igjennem et stærkt
sønderjysk Tonefald; for Resten var hans Racepræg
paafaldende rent nordisk, Haar og Skjæg rødligblond,
Øjnene lyseblaa og meget skarpe. Ved hans Udseende
som ældre Mand har man ret træffende fundet noget,
der mindede om Forestillingen om Odin.

Som Barn var han tilbagetrukken og stille, ogsaa
i senere Aar meget lidt støjende. Regelmæssig
Undervisning fik han ikke; dog var han lærelysten
og især ivrig til at samle Planter og Insekter;
overhovedet var Blikket for det ejendommelige ved
de forskjellige levende Væseners -- Dyrearters
og menneskelige Individers -- Adfærd en meget
fremherskende Evne hos ham gjennem hele hans Liv. Uden
Anvisning røbede han ogsaa tidlig Evner til 
Tegning og Modellering og opmuntredes deri af sin
Moder, som han i det hele slægtede paa. 1812 flyttede
Familien igjen til Slesvig By, her sattes han i
Borgerskole og skulde efter Konfirmationen 1815 i
Snedkerlære. Men hans kunstneriske Anlæg havde vakt
Opmærksomhed hos nogle Venner af Familien, og man
sammenskød en lille Sum, for at han kunde komme til
Kjøbenhavn og uddanne sig til Maler (Nov. 1816). Han
var ogsaa flittig paa Kunstakademiet, men fandt
ikke Smag i Kjøbenhavn og vendte 1818 tilbage til
Hjemmet med den Tanke at gaa til Tyskland. Men medens
han opholdt sig i Slesvig, fik Byen netop Besøg
af Prins Christian (senere Kong Christian VIII);
Provst Callisen greb Lejligheden til at tale B.s Sag;
han blev ogsaa forestillet, og Prinsen lovede ham en
Understøttelse, imod at han atter gik til Kjøbenhavn
og fortsatte sin Uddannelse der.

I Slutningen af 1818 arbejdede han igjen paa
Akademiet; desuden tegnede og malede han Portrætter
for Erhvervs Skyld, udførte endog et historisk Maleri
(«Axel og Valborg»). Men han havde lige saa megen
Lyst til Modellering og opmuntredes deri af Professor
J. L. Lund. Et ganske lille Tilfælde hjalp ham til at
træffe Valget mellem de to Kunstarter. Da han skulde
konkurrere til den lille Guldmedaille, var han endnu
aldeles tvivlraadig, om han skulde gjøre det som Maler
eller som Billedhugger. Til Skitsekonkursen mødte han
derfor med Redskaber baade til Maling og Modellering,
i det han vilde træffe sit Valg, alt eftersom den
Opgave, der blev stillet, og som var den samme for
begge Kunstarter, forekom ham at egne sig bedst for
den ene eller den anden af dem. Opgaven lød: Jacobs
Sønner vise Faderen Josefs blodige Kjortel. B. var
derefter lige nær: Æmnet syntes ham lige vel egnet
for et Relief og for et Maleri. Han staar uvis og
raadvild, tilfældigvis med Farvespatelen i Haanden;
fordybet i sin Tvivl trykker og bøjer han dens
elastiske Spids mod Bordpladen -- den knækker, og
Valget er afgjort, fordi han ikke kan indlade sig paa
at male uden Spatel. Hans Valg af Billedhuggerkunsten
kom til at gjælde for hele Livet. For sit Relief
af Jacobs Sønner fik han den lille Guldmedaille
1821. I de følgende to Aar udfører han en lille
Statue over et græsk Æmne (Orfeus), gjør Tegninger
af nordisk Mythologi og, efter offentlig Bestilling,
til Slotskirkens indre Dekoration 4 Relieffer af
bibelske Æmner og nogle dekorative Englefigurer.

1823 fik han Akademiets store Guldmedaille og tiltraadte  i
Dec. med offentlig Understøttelse sin store
Udenlandsrejse. I Berlin saa han Rauchs nye Arbejder,
i Nïrnberg vakte den gamle Peter Vischers Værker
hans Interesse. Fra München gik han i Selskab med
Maleren Ernst Meyer til Fods over Alperne til Venedig,
hvis Arkitektur gjorde et slaaende Indtryk paa ham;
den ældre italienske Billedhuggerkunst derimod, som
han især saa i Florents, lærte han først nogle Aar
senere at skatte efter Fortjeneste. Til Rom ankom han
i Sept. 1824. Her fandt han Thorvaldsen paa Højden af
hans Berømmelse og storartede Virksomhed og kom som
Landsmand og Kunstbroder i mangfoldig Forbindelse med
ham. Et egentlig nøje personligt Forhold udviklede
der sig dog aldrig imellem dem, dertil var B. for
beskeden og tilbageholden; med H. E. Freund sluttede
han derimod et inderligt og fortroligt Venskab. Uagtet
B. ved nogle Studier og Arbejder modtog Vejledning
af Thorvaldsen, traadte han dog heller ikke i
noget varigt og sammenhængende Forhold til ham som
Elev. Alligevel fik Thorvaldsen som Kunstner en meget
afgjørende Indflydelse paa ham. Han var kommet til
Italien uden bestemt udviklede Forestillinger om sin
Kunsts Maal og Midler; nu indarbejdedes han i den
Aand og Retning, som karakteriserede Thorvaldsens
senere Virksomhed.

Vel studerede han ogsaa paa egen Haand flittig den
antike Kunst, og af Naturen droges hans Blik mere end
Thorvaldsens til visse Sider af Antiken (det tragiske,
det kæmpende); men disse selvstændige Indtryk satte
først ret Frugt i hans senere Aar; foreløbig sluttede
han sig overvejende til Thorvaldsens mere idylliske
Skjønhedsdyrkelse. Imidlertid havde han meget at
kæmpe med: en svagelig Helbred, der jævnlig voldte
ham stærke Legemssmerter, dyb Mistillid til sine
egne Kræfter og Misfornøjelse med sine første Forsøg,
tekniske Vanskeligheder især ved Marmorarbejdet, som
satte hans Udholdenhed paa haarde Prøver. Først da
han omtrent havde naaet det 30. Aar, kunde han med
mere Klarhed over, hvad han vilde, drage Fordel af
sin sjældne naturlige Energi og Produktionsevne. Han
udviklede derefter i 40 Aar en rastløs Produktivitet,
der i Omfang næppe giver Thorvaldsens noget efter. Her
kan selvfølgelig kun hans vigtigste Værker anføres. I
Rom vakte han først ret Opmærksomhed ved nogle
Statuer, der udførtes i Marmor til rige Kunstelskere:
Blomsterpigen (1829), Paris med Æblet (1832, flere
Gange omarbejdet), Ceres. For Thorvaldsen skitserede
og modellerede han 1833-34 hele Monumentet over
Gutenberg til Mainz.
Derefter drog han tilbage til Danmark. Her satte
han Bo 1835 og ægtede Emilie Hedevig Møller, som
han i sin Ungdom havde lært at kjende som ganske ung
Pige og under 10 Aars Fraværelse bevaret i trofast
Minde. Hun var Datter af en industridrivende, som
det var gaaet tilbage for; af Væsen var hun mere
oprømt og talende end B. selv, hun gjorde hans Hus
lykkeligt og fødte ham 5 Børn, af hvilke dog de 2
døde tidlig. Samtidig fik han store Bestillinger
af Regeringen til Udsmykningen af det gjenopførte
Christiansborg, og man anviste ham gode Værksteder
i Materialgaarden ved Frederiksholms Kanal. I 1835
valgtes han ogsaa til Medlem af Akademiet; hans
Receptionsarbejde var Statuen Valkyrjen, et smukt
nordisk Sidestykke til Thorvaldsens Hebe. Senere,
efter Freunds Død 1840, blev han ogsaa Professor
ved Akademiet og har atter senere fungeret som dets
Direktør; dog har han hverken i den ene eller den
anden af disse Egenskaber følt sig stærkt knyttet til
det. Hans Lærervirksomhed, som blev meget betydelig,
udøvedes mest i hans eget Værksted.

Til Christiansborgs Riddersal modellerede han 1835-41
den store Frise af Ceres og Bacchus, som med deres
Følge drage ud fra Olympens Gudeforsamling for at
bringe den raa og vilde Menneskeslægt Civilisationens
Goder, et Relief med over 300 Figurer, 1 Al. 7 T. højt, 
130 Al. langt, betydelig større end
Thorvaldsens Alexandertog og Freunds Ragnaroksfrise
tilsammen tagne, et kolossalt og righoldigt
Arbejde, om det end ikke i indre Betydning ganske
kan maale sig med hine sjældne Mesterværker af hans
Kunstbrødre. Det andet store Værk til Christiansborg
var de 18 kvindelige Statuer til Dronningens Trappe,
nemlig 4 af Middelalderens danske Dronninger og 14
Kvindeskikkelser fra nordiske og græske Heltesagn,
parvis sammenstillede efter beslægtede Motiver,
saaledes at en nordisk og en græsk svare til
hinanden. Hele denne Række Statuer var skitseret
1838; men færdig stod den først 20 Aar senere; 13 af
Figurerne ere endda modellerede i Aarene 1856-58. At
Kostumet i de nordiske Figurer her er rigtigere,
og at f. Ex. Brynhild som Skjoldmø er forstaaet
bedre i Overensstemmelse med Kildeskrifterne end i
tidligere Fremstillinger af Nordens Oldtid, er vel
en Fortjeneste; men Æren herfor tilkommer maaske mere
B.s lærde Raadgivere, navnlig Høyen, end ham selv. I
Behandlingen af Legemsformen er Modsætningen mellem
nordisk og græsk ikke gjennemført med synderlig
skarp Konsekvens, saa meget mere som Statuerne ere
mere skitserede
end udførte. Derimod har han forstaaet i det
psykologiske gjennemgaaende at karakterisere
Forskjellen mellem de to Oldtidsfolk. Og hvad der
kaster Glans over det hele, er den poetiske Styrke
og Inderlighed, hvormed flere af Motiverne, især de
tragiske, ere grebne, det dybe Blik ind i en stærkt
bevæget Sjæl. Figuren af Ingeborg, der stirrer paa
Ringen, som Hjalmar har sendt hende i sin Dødsstund,
hører til de ypperste Værker af nordisk Kunst.

Andre store Foretagender havde han taget i Arv
efter Thorvaldsen: 3 af de kolossale Statuer ved
Portalet paa Christiansborg, Victoria paa Kvadrigaen
over Thorvaldsens Musæum. Efter Thorvaldsens Død
blev B. hans kunstneriske Executor testamenti
og ledede senere Udførelsen af hans Værker i
Marmor. Ogsaa gjennem hans egen Produktion vedblev
der at gaa en Thorvaldsensk Strømning, dertil kan
bl. a. henregnes de smukke Figurer af Nymfen, der
sætter sin Haarfletning, og Hylas, udførte kort efter
et Ophold i Rom 1841-42, og et Par Amorfigurer. Mere
ejendommelige for B. er en Række unge Skikkelser,
der ere fremgaaede af hans Indtryk af det sydlandske
Folkeliv i den ham saa kjære italienske Natur, men paa
antik Vis fremstillede nøgne: en Dreng, som fisker,
en lille Tiggerdreng, og langt senere (o. 1862) en
skjøn Statue af en Hyrdedreng, som staar drømmende,
med sin Stav lagt paa tværs over Nakken og Hænderne
hvilende over den; desuden nogle Figurer af badende
Piger. Og endnu mere ejendommelig Bissenske, og slet
ikke Thorvaldsenske, er en Række betydningsfulde
Statuer fra Halvtredserne af Skikkelser fra den græske
Poesi, alle karakteriserede ved et indre lidelsesfuldt
Oprør, en mægtig Sjælekamp -- Orestes, der flygter for
Furierne, som han ser rejse sig fra Moderens Blod;
Philoktet i hans ensomme Kvaler paa Lemnos; Achilles,
siddende paa Havstranden i Harme og Fortørnelse
over den røvede Briseis. Til slige Motiver af en
mandig Pathos havde B. mere indre Kald end til dem,
hvor det gjaldt orn at udtrykke en ophøjet olympisk
Klarhed (Apollon og Athene i Universitetets Forhal,
modellerede i Midten af Fyrrerne). De kirkelige og
bibelske Æmner trængtes mere tilbage i hans Kunst,
skjønt han ikke afviste dem; Fremstillingen af Moses
som Lovgiver (Statuen uden for Frue Kirke, 1853)
var en Opgave, som laa godt for ham.

Vi have allerede fulgt hans Virksomhed delvis langt
frem i Tiden. Men imidlertid var der omkring Aaret
1848 hurtig foregaaet store Forandringer i hans
personlige, huslige og kunstneriske Liv. Hans Helbred,
der hidtil havde været svag, blev efter et
Par Vandkure i Gräfenberg, 1846 og 47, stærk
og paalidelig, dermed kom ny Friskhed og
Arbejdskraft. 1850 mistede han sin Hustru; 2 Aar
senere giftede han sig paa ny (med Marie Cathrine
Sonne). De store politiske Begivenheder vakte nye
Følelser til et stærkt Liv hos ham, saa meget mere
som han i Følge sin Fødsel og sine Barndomsminder
følte sig personlig delagtig i Striden om den danske
Nationalitet i Slesvig. Tidligere havde han arbejdet
meget for tyske Kunstelskere, især for de store
Pengemænd i Altona, Bauer og Donner: dermed var det
nu forbi; men til Gjengjæld fik han fra det danske
Folks Side, gjennem Nationalsubskriptioner, en stor
Række nye og betydningsfulde Opgaver at løse. Og
med hele Kunsten i Danmark var der foregaaet store
Forandringer: den blev mere og mere baaret af en
Aand, der var ganske forskjellig fra den, som havde
baaret Thorvaldsens. Malerne havde begyndt at studere
Hjemmets Natur- og Folkeliv paa første Haand; B.s Ven
Høyen forkyndte i Taler og Samtaler, at Kunstens Liv
maatte udgaa fra det nationale Liv. Saaledes danne B.s
sidste 20 Aar en klart begrænset Periode i hans Liv
og uden Tvivl den mærkeligste. Efter Thorvaldsens Død
stod han som Danmarks ypperste Billedhugger, udrustet
med stor Avtoritet. Han slap ikke sin Fortids Traade,
men han fulgte dem med mere personlig og selvstændig
Frihed. Og han begyndte, efter at have fyldt 50 Aar,
nye Traade.

Folkets Stolthed og Glæde over Sejren ved Fredericia
førte strax til Tanken om et Sejrsmonument. Jerichau
og B. gjorde hver sin Skitse: Jerichau en Thor,
B. den danske Landsoldat, og B.s blev foretrukket
med stor Stemmeflerhed (17. Juni 1850). Det var en
Mærkedag i vor Kunsts Historie: Billedhuggerkunsten
havde stillet sig i et helt nyt Forhold til sin
Opgave og til Nationen. B.s Landsoldat sætter Foden
paa den erobrede Mørser, svinger sin Bøgegren med en
stor, mandig Glæde og raaber sit Hurra af et rigtig
fuldt og stærkt Vejr fra Lungerne. Fra de ophøjede
og fjærne Forestillinger var Kunsten traadt ned paa
Hjemmets jævne Grund og havde fremstillet en Mand fra
de meniges Række. I Steden for ideal Nøgenhed eller
frit plastisk Klædebon havde den taget til Takke med
Soldatermunduren, knappet om Legemet som en grov,
smaafoldet Skede; men denne Dragt var den virkelige,
og det var Virkeligheden, man vilde ære. Vilde Kunsten
leve Folkets Liv, saa maatte den ikke vrage dets
Grovbrød, om det end til en Overgang smagte ilde. I
samme Aand, om end i en anden
sjælelig Tonart, fremstillede B. Soldaterne, der jorde
deres Kammerat (det store Gravrelief i Fredericia),
og Maleren Lundbyes Monument uden paa Garnisonskirken
i Kjøbenhavn. Han anvendte ogsaa fra nu af det
moderne Kostume i alle sine Portrætstatuer, medens
han tidligere (1837) havde fremstillet A. S. Ørsted
i antik Dragt. Efter Landsoldaten i Fredericia fulgte
det kolossale Løvemonument i Flensborg, udført 1860, --
forhastet i sin Tanke og snart fortabt. For at gjøre
Studier til den store Løve rejste B. til Paris, hvor
han havde Tilhold hos en Broder, som var bosat der
som Urmager.

Allerede tidligere havde B. gjort adskillige
Portrætter; men først i sine sidste 20 Aar udfoldede
han i denne Retning en rig Virksomhed, om hvilken
det med rette er blevet sagt, at den giver mange og
fortræffelige Bidrag til vor Personalhistorie. Nogle
af hans Portrætbuster udførtes som Nationalmonumenter,
mange efter privat Bestilling; men ikke faa af dem
vare, som Høyen meddeler, fremkaldte af Kunstnerens
egen Trang til hos sig at bevare Trækkene af de Mænd,
som vare blevne ham kjære ved deres Virksomhed i det
offentlige Liv, i Kunst og i Videnskab. Dertil kan
føjes, at hans senere Portrætbuster aabenbart ere
fortrinligere end de tidligere; en af de allerbedste
er K. Mantzius', som ved B.s Død ikke var ganske
fuldendt. Thorvaldsen og Freund have hver paa sin
Vis Fortrin i Behandlingen af et Portræthoveds
Form, der hos B. en Gang imellem kan blive lidt
træet og fattig, om den end altid er solidt
underbygget. Men i psykologisk og fysiognomisk
Skarpsyn for de forskjelligste Individualiteter
er B. vistnok den ypperste. Forud for de andre har
han ogsaa en mærkelig Evne til gjennem Busten alene
at give et Indtryk af den hele Skikkelse med dens
ejendommelige Gang, Holdning, Lader (f. Ex. Busterne
af Madvig, Jap. Steenstrup, Thomander, J. L. Heiberg,
H. C. Andersen, H. Hertz o. m. a.). Dette Blik
for Personens individuelle Optræden kommer ogsaa
fortræffelig frem i hans Portrætstatuer, som for
det meste ere udførte til, eller anvendte til,
Nationalmonumenter. B. gaar med djærv Sanddruhed løs
paa den virkelige og konkrete Karakter uden at holde
«Lovtaler» i gammel Manér. Hans Frederik VI (1856)
er virkelig Kongen af Guds Naade, som selv redelig
og samvittighedsfuld kjender sin Myndighed til at
kræve andre til Regnskab, men han har ogsaa lidt
af en buldrende Underofficers Væsen, saaledes som
Kongen jo havde det. A. S. Ørsted sidder fordybet i
sine Tanker, men
synes, i det han støtter det store Hoved i Haanden,
saa overvældet af sin egen lærde Dialektik, som om han
ikke befandt sig ganske vel. H. C. Ørsted (o. 1862)
holder sin Forelæsning saa idéopfyldt, saa barneglad
og saa troskyldig kejtet i Holdningen som i levende
Live. Grev A. W. Moltke (o. 1856) slæber sit gamle,
tunge Legeme besværlig fremad; men der er den mildeste
og nobleste patriarkalske Værdighed udbredt over
hans Person. Oehlenschläger (1855) strækker sig i sin
Lænestol, løj og magelig, men med en kongelig Følelse
af at være en af de udvalgte. Frederik VII paa sin
Hesteryg slaar ud med Haanden saa bredt og rundt og
folkelig, som netop han forstod at optræde lige over
for den store Mængde. Af kvindelige Portrætstatuer
har B. udført en smuk siddende Figur af sin første
Hustru og en staaende af Fru Heiberg, udmærket ved
et levende, kjækt, aandfuldt Udtryk.

I de sidste 18 Aar af sit Liv havde han faaet omtrent
et lige saa stort Antal Nationalmonumenter at udføre
til offentlig Plads i Hovedstaden eller Provinserne,
deriblandt en Række store, endog kolossale Opgaver,
foruden en Mængde andre offentlige Arbejder. Kravet
til folkelige Monumenter fik fra Begivenhederne
i 1848 at regne pludselig en Styrke og et Omfang,
som hidtil knap var anet i Danmark, og dette Krav
skulde næsten alene fyldestgjøres af B.; han fik
derved en saa fremskudt national Betydning, som
næppe nogen anden dansk Kunstner har haft. I det
hele og store var hans personlige Følelse fuldt
med ved disse Opgaver, og hans plastiske Dannelse
og overordentlige Arbejdskraft sloge til ved deres
Løsning. Man maa derfor kalde B. en lykkelig Kunstner,
og han betragtede ogsaa sig selv som saadan. I hans
Værksted var der travl og storartet Virksomhed; der
fik de fleste Billedhuggere af den følgende Generation
deres Skole; efterhaanden skal der i Aarenes Løb have
været over 100 Lærlinger og Medhjælpere i Virksomhed,
deriblandt flere fra Nabolandene (f. Ex. Svenskeren
Molin, Nordmanden B. Bergslien, Finlænderne Runeberg
og Takanen). Som Overskud af sin Kunstnervirksomhed
efterlod B. sig ved sin Død o. 60000 Kroner.

Uden Skaar var Lykken dog ikke: han vidste nok, at
han efterhaanden blev stærkt kritiseret. Det maa her
være tilladt at sige, at Publikums Konversationskritik
af hans Kunst undertiden har været imbecil nok, og
at den fornemmere Kritik, som forlød fra Personer
af høj og fin litterær Dannelse, heller ikke just
skulde indgyde ham synderlig Agtelse ved kunstnerisk
Indsigt. Synet for
det, som gjør Kunsten til Kunst, hørte endnu aldeles
ikke med til Nationens almindelige Dannelse, end ikke
den højeste, hvorimod et vist æsthetisk-litterært
Ræsonnement var glimrende udviklet og talte med
om alt. Men B. havde heller ikke altid det rette
Kald til at fyldestgjøre hver enkelt af de Opgaver,
der stilledes til hans Kunst. Det gjælder f. Ex. om
Statuen af Oehlenschlager. B., som vel vidste, at man
ikke var fornøjet med den, ytrede ved given Lejlighed:
«Oehlenschläger sagde en Gang: jeg er en lykkelig
Mand; thi jeg er en smuk Mand, og jeg er Danmarks
største Digter. I disse Ord har man hele Manden:
en lykkelig Mand, en smuk Mand, en stor Digter og --
en forfængelig Mand. Det havde jeg for Øje, da jeg
udførte Statuen.» En saadan Ytring viser et skarpt
kritisk Syn for Karakteristikken, men just ingen
varm Sympathi for Oehlenschläger, som Nationen vist
hellere vilde have set fremstillet som den unge
Digter, der slog til Lyd for et helt nyt Aandsliv
i Norden, end som den aldrende Mand, der hviler sig
paa sine Lavrbær. Alligevel er B.s Fremstilling af de
Personer, han selv har set, altid levende og mærkelig;
hans Billeder af Fortidens Skikkelser (Tordenskjold,
Tyge Brahe) have noget mindre Interesse.

Til en saa masseagtig Virksomhed hørte ikke alene en
energisk, men ogsaa en hurtig arbejdende Kunstner,
der kunde rive Produktionen rask fra Haanden. I denne
Retning gjorde B. snarest alt for godt Fyldest. At
dægge og kjæle rolig for et Arbejde, at meddele
det den kunstneriske Kjærligheds varme Aandepust,
at vinde Prisen for Fuldendthed i Frembringelsen,
at udarbejde Karakteristikken i det fine og enkelte,
det var ikke hans Sag. Han underordnede, undertiden
med lidt Ubarmhjærtighed, alt under Hovedsagen og
Helheden, Hans solide Forstudier og naturlige Sans
for kraftige, tydelige Træk, for Plastikkens store
Tømmerværk, gjorde ham til en virkelig Mester. Men
hans Værker frembyde intet af den Interesse, som
beror paa skrupuløs Fordybelse i Studiet, navnlig
af den menneskelige Skikkelse; i denne Retning havde
Thorvaldsens senere Produktion, som dannede Grundlaget
for hans, heller ikke stemt Fordringerne højt, og
han manglede den Spore, som en livlig Konkurrence og
kunstnerisk Forstaaelse fra Publikums Side kunde have
givet ham.

Der var derfor naturlige Grunde til, at B. i hele
sin senere Tid kom i et vanskeligt Forhold til sin
talentfuldeste yngre Kunstbroder i Danmark, Jerichau,
et Forhold, som udgjør et vigtigt
Kapitel af hans Kunstnerbiografi, men som er
vanskeligt at oplyse. For Jerichaus Beundrere stillede
det sig saaledes, at B. i Følge sit Forhold til det
toneangivende Parti i Danmark og sit nøje personlige
Venskab med Høyen, den ypperste, eller rettere eneste,
Avtoritet i den kunstneriske Kritik, havde faaet et
uberettiget Monopol paa alle monumentale Arbejder,
til Skade for den frie kunstneriske Virksomhed
i et saa lille Land som Danmark. I Henhold hertil
dreves der især fra Jerichaus Hustrus, den bekjendte
Malerindes, Side en ivrig privat Agitation. Og ikke
ganske uden Føje: selv om man vilde se Sagen alene
fra B.s Side, kunde man vel komme til det Resultat,
at hans egen Kunst kunde have haft bedre af mere Ro
og en strængere Begrænsning, og at der var læsset
noget mere paa den, end den med indre kunstnerisk
Adkomst kunde bære. Saaledes var B. stillet mellem
koldt og varmt. Fra den anden Side, navnlig Høyens,
fandt han en Tilslutning, der var saa ubetinget som
muligt. Intet kunde bringe Høyen i Harnisk som endog
en beskeden Ytring af Kritik over B.s Kunst. Høyen
elskede og beundrede virkelig denne jævnaldrende
Ungdomsven fremfor alle samtidige og saa i hans
Virksomhed sine egne inderste Begreber om Kunsten
fyldestgjorte.

Var denne Beundring end noget partisk, maa det dog
sikkert indrømmes, at B. virkelig fremfor alle var sin
Tids Mand for denne Slags Opgaver. Og det allermest i
Sammenligning med Jerichau. Thi hvilke Fortrin denne
end ellers kunde have -- en finere lyrisk Stemning
og, i sin bedste Tid, en mere gjennemarbejdet og
beaandet legemlig Form --, saa manglede han næsten
aldeles en Evne, som B. havde i den højeste Grad,
og som man kunde kalde Karaktersans (sammenlign
f. Ex. B.s Moses med Jerichaus David, eller B.s
H. C. Ørsted med Jerichaus). B., som selv var en
med faste og klare Konturer tegnet Karakter, havde
ogsaa Blik for Karakteren i alle Retninger, baade
for Personens kraftige indre Sammenhæng og for dens
individuelle Særpræg. Og det var netop denne Evne,
som der her var Brug for, saaledes som de monumentale
Opgaver stilledes, ikke alene i Danmark, men i hele
det samtidige Evropa.

Da B. døde 10. Marts 1868, henregnedes han visselig
til Danmarks anseteste Mænd. Akademiet fejrede i
Kongeparrets Nærværelse en Sørgefest, ved hvilken
Høyens bevægede Ord til Kunstnerens Minde gjorde et
dybt Indtryk. Ikke des mindre voxede Kritikken imod
ham i hans senere Aar, og især efter hans Død,
der to Aar efter fulgtes af Høyens, den frodigste
Væxt. Hans seneste monumentale Arbejder, et Par
staaende Figurer af Frederik VII (udførte til Kjøge,
Odense, Frederiksborg) vare ikke betydelige; og ved
Frederik VII's Rytterstatue, som afsløredes 1873,
var der en paaviselig Fejl i Kompositionen, som vakte
mere Opmærksomhed end dennes ypperlige Sider. Der
taltes hyppig om B. i en Tonart, som om Nationens
Tillid til ham væsentlig havde været pustet op af
hans Venner og Partigængere, og som om Fejltagelsen
nu endelig var opdaget. Sligt kan alene finde Sted,
hvor den kunstneriske Dannelse og Mening i Nationen
er en lille Baad uden Ballast, et Bytte for enhver
Kastevind.

Medens man kivedes, undertiden lidenskabelig nok,
om B., bevarede han selv lige til sin Død sin
uafhængige og mandige Holdning, sit beskedne og
jævnmodige Sind. Han kunde ved Lejlighed give et
djærvt Svar, og han kunde blive vred, saa at han blev
rød i Panden, og Øjnene lynede under sænkede Bryn;
men Tordenvejret trak hurtig over; hans Grundtone
var mild og hans hele Færd i høj Grad frisindet
mod andre. Hans Tænkemaade havde faaet sit Præg af
hans ædle Kunst og især af hans Ungdomskjærlighed
til Antiken. Han elskede og respekterede det nøgne
Menneske, Mennesket i Mennesket, men havde kun liden
Respekt tilovers for Rangs- og Standsforskjelle. Hans
kunstneriske og psykologiske Blik var skarpt nok til
at gjennemskue Skallen og trænge ind til Kjærnen,
og alt, hvad der hed Mode og Konveniens, endsige
Snørliv og Flitter, ringeagtede han. For sit eget
Vedkommende var han ogsaa i høj Grad bramfri og
ligefrem og ubekymret for ydre Æresbevisninger;
ja endog sin vel erhvervede kunstneriske Anseelse
bar han kun lidet til Skue. Ligesom Thorvaldsen
var han ganske fordomsfri med Hensyn til religiøse
Meningsforskjelle, derimod langt fra indifferent i
politisk Henseende. Naar han, uden egentlig at tage
Del i Politik, sluttede sig til den national-liberale
Retning, var det af de bedste Grunde: Kravet til
borgerlig og individuel Frihed havde dyb Rod i hans
Karakter, ligesom Nationalfølelsen i hans personlige
Liv.

Dog var hans Hu delt imellem Norden og Syden. Fra
sit tidligste Ophold i Italien, da han i Selskab
med Freund 1827 gjorde en herlig Fodvandring i
Syditalien og paa Sicilien, havde han fattet en
levende Kjærlighed til dette Land, og lige til sin
Alderdom droges han idelig der ned af sin Længsel. Ja,
ikke mange Aar før sin Død omgikkes han endnu med
Tanken om at kjøbe
et Landsted i Roms Omegn og tilbringe Slutningen af
sit Liv i Omgang med den hulde italienske Natur. Thi
hvor meget han end i sin Ungdom var blevet tiltrukket
af Italiens store Kunst, var det efterhaanden langt
mere Naturen, der fængslede ham. Han var en flink
Fodgænger der nede og gik gjærne tidlig ud om Morgenen
for at tegne smaa Landskaber i sin Skitsebog. Desuden
havde han aldrig sluppet sin Barndoms Interesse for
Dyrelivet; han sagde -- vistnok med største Ret --
om sig selv, at han «maaske kunde være blevet en ret
dygtig Naturforsker». Det var hans bedste Morskab at
færdes i Roms Kampagne og iagttage Insekternes og
Krybdyrenes Liv; han talte med megen Anerkjendelse
om «Edderkoppernes selvstændige Karakter». Endog ved
de herlige græske Ruiner i Pæstum interesserede han
sig efterhaanden mindre for de doriske Søjler end for
de vimse grønne Firben, der solede sig paa dem. Fra
sine Rejser i Syden bragte han stadig Planter,
Skildpadder, Fugle, Firben osv. hjem med sig og
omskabte med dem sit Værksted i Kjøbenhavn til et
lille Stykke Italien. Saaledes fik mangen nordisk Idé
alligevel Form under Indtryk af sydlandske Minder og
Omgivelser.

Dansk Folkekalender 1842 (F. C. Olsen). Illustr. Tidende I, Nr. 44
(N. Høyen). Eug. Plon, Le sculpteur danois Vilh. Bissen, Paris 1870. 
Hviletimer, 1860 (C. Rosenberg). Weilbach, Konstnerlex. 
Høyens Skrifter, ved Ussing. Ussing, Høyens Levned. 
C. Jacobsen, Glyptotheket p. Ny Carlsberg, 1888. 
Jul. Lange, Billedkunst. 

<i>Jul Lange.</i>
</chapter>

<chapter name="Bissen, Rudolf, f. 1846, Landskabsmaler">
<b>Bissen, Rudolf,</b> f. 1846, Landskabsmaler. Søn af
den berømte Billedhugger Herman Vilhelm B. (se
ovfr.) fødtes R. B. i Kjøbenhavn 2. April 1846. Sit
første Billede udstillede han 1868; Begyndelsen
af Halvfjerdserne bragte en Række Billeder fra
Italien, hvor han flere Gange har opholdt sig, --
en Gang i to Aar. -- Hans Produktion blev sparsom,
efter at han i 1877 havde faaet en Galdestenssygdom,
som senere udviklede sig til en Betændelse i Leveren,
der i flere Aar med korte Mellemrum tvang ham til
at holde Sengen. Efter sin Helbredelse har B. i de
sidste Aar hurtig naaet til at indtage en fremskudt
Plads blandt Landskabsmalerne i den Generation, til
hvilken han hører. Hans Billeder paa Udstillingen
1887 vakte fortjent Opmærksomhed ved en Friskhed og
djærv Kraft i Behandling og Farve, der selv havde
et noget brutalt Anstrøg; pragtfuldt var især det
store Oktoberbillede af en gammel Bøg i Dyrehaven,
et lykkelig valgt og smukt opfattet Motiv. I 1881 
giftede B. sig med Olga Jacobs, Datter af Fuldmægtig J. i Kjøbenhavn.

<i>Karl Madsen.</i>
</chapter>

<chapter name="Bisterfelt, Hans,</b> --o.1563, en af Reformationstidens Æventyrere">
<b>Bisterfelt, Hans,</b> --o.1563, en af Reformationstidens
Æventyrere, hed egentlig <i>Hans Ditzer,</i> ogsaa kaldet
Hans Peters, en gejstlig Mand, Skriver paa Bergenhus
og Præst «til Notow», som han kaldes af den lybske
Krønnikeskriver Reimar Koch, der har givet en hel
lille Biografi af ham sammen med Skipper Clement. En
Hans Pedersen, Gaardfoged og Køgemester paa Bergenhus,
forekommer ogsaa 1518 i Bergens Lensregnskaber
under Lensmanden Jørgen Hansen og er maaske samme
Person. Formodentlig er Hr. Hans fulgt med Jørgen
Hansen til Christian II i Nederlandene, i hvis
Arkiv han hyppig forekommer som Kaperhøvding. Han
blev fangen med Claus Kniphoff, men frigiven af
Hamborgerne. Under Navnet Hans Bisterfelt hjemsøgte
han derpaa i flere Aar de norske Kyster og kaprede fra
Hansestæderne, deltog som Skibschef i Christian II's
Tog til Norge, men fik efter Kongens Tilfangetagelse
Lejde af Frederik I og fejdede derpaa for Lensmanden
paa Akershus, Mogens Gyldenstjerne, mod Englænderne,
der havde opbragt et af dennes Skibe. Han gjorde en
rig Fangst, stod i Grevefejden i Spidsen for en hel
lille Kaperflaade og var meget frygtet i Norge. Han
har vistnok i de følgende Aar fortsat denne Virksomhed
i nederlandsk Tjeneste, men udsonede sig 1541 med
Christian III, forlenedes med Ellinge i Ods Herred
og brugtes hyppig som Skibschef i dansk Tjeneste. Død
o. 1563.

Reimar Kochs utrykte lybske Krønnike (ved 1534). 
Diplomat. Norveg., passim.

<i>A. Heise.</i>
</chapter>

<chapter name="Bjarnarson, Páll, 1620-1706, Præst">
<b>Bjarnarson, Páll</b>, 1620-1706, Præst, Søn af Björn
Magnússon paa Raudisðndur i Barðastrandar Syssel
i det nordvestlige Island, nedstammede saa vel
paa fædrene som mødrene Side fra anset Slægt, var
saaledes Dattersøn af den bekjendte Forfatter,
Præsten Arngrímur Jónsson «den lærde». P. B.,
der 1645 blev Præst i Selárdalur, og som tillige
var Provst over Barðastrandar Syssel, var en
af Landets indflydelsesrigeste Præster og stod i
fortroligt Venskabsforhold til Biskoppen Brynjólfur
Sveinsson. Han delte sin Samtids Overtro paa Trolddom
o. desl., som han mente selv at være Gjenstand for,
hvorfor han med stor Iver forfulgte «Galdremænd»,
af hvilke flere i hans Landsdel brændtes. Han var
en frugtbar Forfatter paa det religiøse, ethiske og
naturvidenskabelige Omraade, men næsten alle hans
Arbejder ere uudgivne. Trykt er: «An 
Accompt of D. Paulus Biornonius, residing in Iceland,
given to some philosophical inquiries concerning that
country, the narrative being in Latine, English'd
by the publisher» (i «Philos. Transact.» 1674-75,
Nr. 111).

J. Espolín, Íslands Árbækur V-VIII. Chavanne, 
Die Literatur über die Polar-Regionen, Wien  1878.

<i>Kr. Kaalund.</i>
</chapter>

<chapter name="Bjarnarson, Stephán, 1720-98, Mathematiker">
<b>Bjarnarson, Stephán</b>, 1720-98, Mathematiker,
var født i Aarene 1720-22, snarest 1720, paa Gaarden Yzta-Grund, 
hvor Faderen den Gang under en midlertidig Afsættelse levede.
Før S. B. overtog den lærde Skole i Hólar, havde kan opholdt 
sig i Kjøbenhavn og været Alumnus paa Regensen. I nogle Aar 
forestod han den lærde Skole paa Bispesædet Hólar, men en 
Strid med den gejstlige
Øvrighed bevirkede hans Afsked, og han begav sig
nu til Kjøbenhavn, hvor han vandt Anerkjendelse
for sine mathematiske Kundskaber. Efter at have
været Alumnus paa Regensen optoges han paa Elers'
Kollegium, blev Kalkulator ved Videnskabernes
Selskabs Opmaalinger og var tillige Arnamagnæansk
Stipendiar. Foruden 4 latinske Disputatser,
hovedsagelig af mathematisk-astronomisk Indhold, og
nogle mindre Afhandlinger i det islandske litterære
Selskabs Skrifter samt en mathematisk Lærebog (1781)
har han udgivet to islandske Oldskrifter, nemlig
det komputistiske Værk Rimbegla («Rymbegla», 1780)
og Hervararsaga (1785).

Nyerup, Lit. Lex. J. Espolín, Íslands Árbækur IX-X.

<i>Kr. Kaalund.</i>
</chapter>

<chapter name="Bjarnason, Thorkell, f. 1839, Præst">
<b>Bjarnason, Thorkell,</b> f. 1839, Præst, fødtes paa
Gaarden Meyjarland i Skagafjarðar Syssel paa
Island. Forældrene, Bjarni Bjarnason og Margrjet
Thorkelsdatter, vare Bondefolk. Efter at være bleven
Student 1863 besøgte Th. B. Præsteseminariet
i Reykjavik, hvorfra han dimitteredes som
Cand. theol. 1866, og udnævntes kort efter til
Præst paa Mosfell i Kjósar Syssel nær Reykjavík,
hvorfra han 1877 forflyttedes til Reynivellir i
samme Syssel. Paa begge disse Steder har han gjort
sig bekjendt som dygtig Landmand og ivrig Befordrer
af økonomiske Fremskridt, ligesom han ogsaa med
Maadehold og Besindighed har deltaget i det politiske
Liv. End videre har han Fortjenesten af at have
udgivet -- foruden flere mindre historisk-økonomiske
Afhandlinger -- to populære Arbejder, henholdsvis i
Islands kirkelige og almindelige Historie, nemlig «Um
siðbótina á Íslandi» (Om Reformationen paa Island),
Reykj. 1878, og «Ágrip af sögu Íslands» (Udtog af
Islands Historie), Reykj. 1880.

Jón Borgfirðibingur, Stutt rithöfundatal, Reykj. 1884.

<i>Kr. Kaalund.</i>
</chapter>
<chapter name="Bielke, Christian, 1645-94, Søofficer">
<b>Bielke, Christian,</b> 1645-94, Søofficer, født
8. Febr. 1645 i Norge. Faderen Hans B. til Saxlund,
Moderen Anne Olufsdatter Rytter. Blev 1666,
efter Aaret i Forvejen at have været i Holland,
Lieutenant og to Aar senere Kapitajn, hvorefter han
indtil 1672 førte Skib paa Ostindien, ved hvilken
Lejlighed han bragte Gaver fra den danske Konge
til Kongen af Bantam. I de nærmest paafølgende
Aar førte han forskjellige Orlogsskibe, blev i
1675 med Orlogsskibet «Christianus Qvartus»
underlagt Cort Adelers Kommando, Aaret efter
forfremmet til Schoutbynacht og var som saadan
Deltager i Gullands Erobring af Niels Juel, paa
hvis Vegne han afsluttede Konventionen med Øens
kommanderende, Grev Oxenstjerna, om Gullands og
Fæstningen Visbys Overgivelse. Senere hen samme Aar
deltog han i Søslaget ved Øland 1. Juni og blev for
sit gode Forhold ved disse Lejligheder forfremmet
til Viceadmiral, kun 31 Aar gammel. 1677 førte han
Eskadre fra Orlogsskibet «Kurprinsen», først under
Tromp, senere under Niels Juel, og deltog i. Juni i
Slaget paa Kolberger-Heide samt Maanedsdagen derefter
i Slaget paa Kjøge Bugt, i førstnævnte erobrede han
det svenske Orlogsskib «Kalmar Kastel» og i det sidste
«Julius Cæsar», og gik endelig i Slutningen af Aaret
paa Brandskatning i Smaaland. Aaret derefter førte
B. samme Skib og deltog med dette i Niels Juels
Landgang paa Rygen; efter sin Hjemkomst blev han
Medlem af Admiralitetskollegiet. B. havde senere
et Par selvstændige Overkommandoer, saaledes 1679
me(i IJ Orlogsskibe i Østersøen og siden med en
anden Flaadeafdeling paa Elben ud for Glückstadt
for at opbringe hamborgske Priser. 1683 udnævntes
han til Admiral og dekoreredes Aaret efter med
Danebrogsordenen. 1689 var B. paa ny Eskadrechef
under Juel. Han døde 13. Jan. 1694 i Kjøbenhavn som
Herre til Basnæs og Edelgave og begravedes i Roskilde
Domkirke. Han var 3 Gange gift, 1. (1675) med Judithe
Cathrine Skade, f. 1649 d. 1678; 2. (1680) med Sophie
Marie Bielke (Datter af Rigsadmiral Henrik B. og
Enke efter Claus Krabbe), f. 1657 d. 1686; 3. (1687)
med Admiral Niels Juels Datter Vibeke J., f. 1672 d.
1735, der senere giftede sig med Generallieutenant
Gregers Juel.

Lützow, Hist. Efterretn. om danske Søe-Officierer I.
Danmarks Adels Aarbog 1887, S. 65.

<i>C. With.</i>
</chapter>

<chapter name="Bielke, Christian Frederik Christian, 1670-1709, Officer">
<b>Bielke, Christian Frederik Christian,</b> 1670-1709, Officer, 
var en Søn af ndfr. nævnte Admiral Henrik B. og blev født 8. Maj 
1670. 1688 stod han som Fændrik i Garden til Fods og
deltog som Sekondlieutenant i Kampagnen i Irland Aaret
efter. Efter at have gjort Tjeneste ved forskjellige
Afdelinger rejste han 1694 til Frankrig og blev ansat
som Kapitajn og Kompagnichef ved Christian Gyldenløves
Regiment, Royal danois. Han deltog som saadan i Slaget
ved Neerwinden og blev saaret i Foden i Spidsen for
sit Kompagni. Ved sin Hjemkomst blev han Major ved
kurlandske Regiment i Oldenberg og kort efter Chef for
dettes ene Bataillon, men vendte 1695 atter tilbage
til Krigsskuepladsen i Flandern og deltog som Volontær
-- denne Gang paa de allieredes Side -- i Namurs
Belejring. 1696 blev han Oberstlieutenant og ved sin
Hjemkomst Aaret efter ansat som Kompagnichef ved Prins
Christians Regiment og 23. Juni s. A. gift med Anne
Christine Knuth (f. 1678), en Datter af Gehejmeraad
Eggert Christopher K. og Søster Lerche. 1701 blev han
Oberst og Chef for fynske nationale Infanteriregiment
i den af Frederik IV oprettede Landmilits og 1706
Chef for Kronprinsens Regiment. Allerede 1708 blev
han udnævnt til Brigader og Chef for 2. Bataillon
af Prins Carls Regiment, samtidig med at han fik
Ordre til at begive sig til de danske Hjælpetropper i
Flandern. Før sin Afrejse solgte han sit Fædrenegods
Næsbyholm til Kongen, der ogsaa senere kjøbte
hans andet Gods Bavelse for at oprette Grevskabet
Frederiksholm til Grevinde Schindel. B. tog nu
en ærefuld Del i Krigen og udmærkede sig særlig
i Slaget ved Oudenarde, Belejringen af Tournay og
Slaget ved Malplaquet, men i sidstnævnte Slag fik han
sit Banesaar og døde 4 Dage efter, 14. Sept. 1709,
i Quaregnon. Hans Lig blev ført til Danmark og
begravet i Næsby Kirke paa Sjælland. Det fortælles,
at det var den 14. Bataille, som B. deltog i, og
han berømmes lige saa meget for sin Ædelmodighed og
brave Karakter som for sin Tapperhed. Han og hans
ndfr. nævnte Broder, Christoffer B., lade til at
have været meget danske i Sind, og deres efterladte
Breve vidne om megen Dannelse og Færdighed i Brugen
af det danske Sprog. Hans Enke giftede sig igjen
1714 med Gehejmeraad Frederik Walter, efter hvem
hun atter blev Enke 1718. Hun døde 10. Dec. 1723.

<i>P. F. Rist.</i>
</chapter>

<chapter name="Bielke, Christoffer, 1654-1704, Officer">
<b>Bielke, Christoffer,</b> 1654-1704, Officer, en Broder
til den foregaaende. Han kom ganske ung ind i Garden
som Kornet og blev 1679 Ritmester ved sjællandske
nationale Rytterregiment. Aaret efter blev han
Kavaller hos den nyfødte Prins Carl. 1683 
blev han Generaladjudant hos Feltmarskal Roy de
Rochefoucauld, der var kommanderende General i dansk
Tjeneste over Hæren i Holsten under Stridighederne
med Holsten-Gottorp 1683-84, og allerede 1684
blev den unge Mand Oberst i Rytteriet. Kort efter,
26. Dec. s. A., blev han gift med Louise Charlotte
af Aldenburg (f. 3. Febr. 1664), en Datter af Grev
Anton af Aldenburg (s. I, 174 ff.) og Augusta
v. Wittgenstein; han kom derved i Slægt med den
mægtige Ulr. Fr. Gyldenløve og blev endnu mere vel
set ved Hoffet, end han allerede tidligere var. Det
undrer da heller ikke, at han 1685 blev Hauptmann
i Drabantgarden, og da dette Korps Aaret efter blev
samlet til et Kompagni, blev han Chef for dette. Fra
1690-93 var han tillige Chef for 2. søndenfjældske
Regiment i Norge, men han har næppe opholdt sig meget
ved dette, da han i disse Aar færdedes i Udlandet. I
1691 var han i Paris som en Slags personel Adjudant
hos den unge Christian Gyldenløve, Kongens uægte
Søn, der foreløbig som Volontær skulde indtræde
i den franske Hær. B. var fortrinlig skikket til
at være Mentor for den unge Kongesøn; han var
ikke blot en tapper Soldat, men han var ogsaa en
efter den Tids Forhold særdeles kyndig og dannet
Officer. Efter at være forestillet for Ludvig XIV
rejste han til Flandern og fulgte med Gyldenløve
Aarets Kampagne. I Nov. begav han sig til Sachsen
for at overbringe Kurfyrst Frederik August Kongens
Lykønskning i Anledning af Tronskiftet. I Foraaret
1692 ledsagede han atter Gyldenløve til Flandern og
overværede med ham og mange andre danske Officerer
Namurs Belejring. Hans Dygtighed og hans udprægede
Sympathi for Frankrig skaffede ham mange Venner i den
franske Hær, hvor man gjentagne Gange søgte at formaa
ham til at tage fast Tjeneste. Han afslog imidlertid
alle Tilbud, da han nærede et ikke ugrundet Haab om,
at man ogsaa hjemme vilde vide at paaskjønne hans
Fortjenester. Efter Namurs Erobring ledsagede han
Hovedhæren og kæmpede ved Stenkerque med saa stor
Berømmelse, at han fremhævedes i Marskallen af
Luxembourgs Rapport. Kort efter Slaget forlod han
Hæren for at bringe Ludvig XIV Kongens Lykønskning
i Anledning af Namurs Indtagelse. Han blev modtaget
ved Hoffet med stor Udmærkelse, Kongen skjænkede ham
en kostbar Gulddaase og ledsagede Gaven med smigrende
Ord.

Ved sin Hjemkomst indløste Kongen sit Løfte til ham og
udnævnte ham til Chef for Prins Christians Regiment,
i det han samtidig fik Tilladelse til foreløbig at
forblive som Chef for 
Drabantgarden. 1699 blev han Brigader og afgik 1701 til Hæren
i Flandern med den ene Bataillon af sin Afdeling,
der fra 1695 kaldes Prins Carls Regiment. Han deltog
i Krigen i Flandern de følgende Aar paa en hæderfuld
Maade og faldt i Slaget ved Hochstedt 13. Avg. 1704,
netop som hans Udnævnelse til Generalmajor
stod for Døren. Hans Enke blev gift anden Gang
med den holsten-gottorpske Generallieutenant og
Gehejmeraad Gerhard v. d. Nath og døde 12. Maj 1730.

<i>P. F. Rist.</i>
</chapter>

<chapter name="Bielke, Henrik, 1615-83, Rigsadmiral">
<b>Bielke, Henrik</b>, 1615-83, Rigsadmiral, Søn af
den ndfr. nævnte norske Kansler Jens B., født
13. Jan. 1615 paa Elmgaard. Han sendtes i sin
Ungdom til Udlandet, som det sædvanlig var Skik
mellem hans Standsfæller, og blev 1633 indskrevet i
Padua Universitets Matrikkel; men militær Virksomhed
tiltrak ham dog mere end Studier; han søgte Tjeneste
hos Prins Frederik Henrik af Oranien og nævnes
1640 som hans Hofjunker. Trods sin Fraværelse fra
Danmark havde han dog ogsaa Titel af Christian IV's
Hof junker og fik 1641 Bestalling af ham som Major
med 300 Rdl. aarlig i Ventepenge. I Okt. 1643 fik
han det Hverv at ligge i Slotsloven paa Baahus i
Lensmandens Fraværelse og udnævntes samme Aar til
Lensmand over Ide og Marker Skibreder, men det var
dog først paa Efterretningen om Torstensons Indfald
i Holsten, at han søgte sin Afsked hos Prinsen af
Oranien. Trods forskjellige Gjenvordigheder lykkedes
det ham at hverve en Del Folk til dansk Tjeneste, og
han afrejste saa til Danmark i Febr. 1644. I Marts
sendtes han til Norge med Bestalling som Oberst og
Ordre til at stille sig under Statholderen Hannibal
Sehesteds Kommando. Han blev nu her Chef baade for
det akershusiske Regiment Landfolk og for Hannibal
Sehesteds hvervede Livregiment og deltog med Hæder i
Kampene mod de svenske; 1645 maatte han dog opgive
Belejringen af Venersborg efter at have stormet
forgjæves 3 Gange. Hannibal Sehested søgte stadig
at knytte ham nøjere til sig; det lykkedes harn vel
ikke at faa Oluf Parsberg fjærnet som Lensmand paa
Baahus og B. indsat i hans Sted, men B. fik dog i
Foraaret 1645 Kommandoen over Fæstningen og Lenet i
Parsbergs Fraværelse, og i Avg. blev han Sehesteds
næstkommanderende i Norge.

Efter Freden ønskede B. atter at gaa til Udlandet; der
blev 1646 gjort Afregning med ham for hans hidtidige
Tjeneste, og han rejste derpaa med kongelig Tilladelse
og med Brev paa 200 Rdl. 
maanedlige Ventepenge først til Holland, hvor han
nogle Uger opvartede Corfits Ulfeldt, som var der som
dansk Gesandt, og siden til den kejserlige Feltmarskal
Melander i Westfalen, hos hvem han en Tid var som
frivillig. 1648 var han atter hjemme i Danmark og blev
i dette Aar forlenet med Island, til hvilken Ø han
dog kun kom ved enkelte Lejligheder; i Nov. blev han
slaaet til Ridder. Han havde ogsaa været tilstede ved
Frederik IIFs Hylding i Christiania i Avg.; det var
her kommet til et Sammenstød mellem ham og Hannibal
Sehested; en Duel mellem dem forhindredes ved Kongens
Mellemkomst. Dog synes Hannibal Sehested ogsaa efter
denne Strid at have interesseret sig for ham; det var
imod hans Ønske, at Rigsraadet 1650 satte igjennem,
at B. mistede den ham tidligere tilstaaede maanedlige
Pension af 200 Rdl.

Det varede imidlertid ikke længe, inden
B. forlod sin hidtidige Løbebane til Lands og blev
Søofficer. Allerede i Avg. 1653 træffes han som Chef
for en Eskadre, som under Krigen mellem Nederlandene
og England skulde krydse i Sundet, og som i Sept. fik
Ordre til at konvoiere en Del hollandske Koffardiskibe
til Skagen; hans Flagskib var det fra Christian
IV's Kamp bekjendte «Trefoldighed». 1654 sendtes
han til Island for at vaage over Fiskeriet der. I
Febr. 1657, da det saa ud til Krig, bestemtes det,
at han skulde kommandere Flaaden den forestaaende
Sommer; han udnævntes til Rigens Viceadmiral og
blev nogen Tid efter Medlem af Admiralitetet. Under
Krigen tilfaldt der ham nu forskjellige ansvarsfulde
Hverv. I Slutningen af Juni stak han, med sit Flag
hejst paa «Trefoldighed», i Søen med Hovedflaaden;
Kongen var med om Bord, og Hensigten var at forhindre
Carl Gustav fra at gaa til Søs fra Preussen, men da
Flaaden kom for Danzig, viste det sig, at den svenske
Konge var paa Marche gjennem Pommern. Flaaden vendte
derfor om, landsatte Frederik III i Skaane og forblev
selv i Østersøen. Rygen og de nærmest liggende Øer
brandskattedes; til en alvorlig Landgang savnedes
der dog tilstrækkelige Tropper, og B. var misfornøjet
med de ombordværende Sjællændere og Laaliker og
ønskede Nordmænd eller Jyder i Steden. Imidlertid
var den svenske Hovedflaade under Admiral Clas
Bjelkenstjerna løben ud; B. trak sig derfor nord paa,
forstærkede sig med en Del Skibe under Niels Juel og
mødte derpaa Fjenden 13. Sept. ved Falsterbo. Efter
en haardnakket Kamp søgte den svenske Flaade ind til
Wismar; den danske gik til Kjøbenhavn
for at reparere, men stak kort efter atter i Søen. Det
viste sig umuligt at indespærre Svenskerne i Wismar,
og B. krydsede omkring, indtil Vinteren nødte ham til
at søge Havn. Krigen afbrødes snart efter ved Freden
i Roskilde, og da de to nordiske Konger i de første
Dage af Marts 1658 mødtes paa Frederiksborg Slot,
fulgte B. Carl Gustav der hen. I Avg. udbrød dog
Krigen paa ny, og Kjøbenhavn blev indesluttet. Da
i Okt. den nederlandske Hjælpeflaade nærmede sig
Sundet, fik B. Ordre til at sejle ud for at møde
den. Han deltog dog ikke i Kampen, ved hvilken
Hollænderne sloge sig igjennem den svenske Flaade,
men opererede i den følgende Tid i Sundet for at
forhindre denne fra at løbe ud fra Landskrone;
det lykkedes imidlertid ikke at spærre denne Havn
fuldstændig. I Foraaret 1659, da den svenske Flaade
spillede Mester i den vestlige Del af Østersøen,
sejlede B. og Niels Juel i Forening med den hollandske
Flaade under Obdam ud imod den. Ved Rødsand syd
for Falster mødtes de stridende Parter 30. April;
Kampen blev haard, B.'s Admiralskib «Trefoldighed»
blev stærkt beskudt, men den svenske Flaade maatte
fortrække ad Wismar til. Hvis Hollænderne havde
understøttet B. tilstrækkelig, vilde det næppe være
lykkedes Fjenden at slippe bort, og denne Omstændighed
efterlod en stærk Bitterhed mod Hollænderne hos B.,
der var overbevist om, at det var deres Hensigt at
ødelægge baade Danmark og Sverige. Ud paa Efteraaret
var B. med til at landsætte den Troppestyrke paa Fyn,
som hjalp til Sejren ved Nyborg 14. Nov.

B.s politiske Stilling antog i disse og de
følgende Aar en meget ejendommelig og dobbeltartet
Karakter; nøje Tilslutning til Kongen og talrige
Gunstbevisninger fra dennes Side forenedes med
Sympathi med Kongehusets Modstandere. Han og hans
Hustru fik 1659 Løfte om Onsø Len frit og kvit
for deres Levetid efter hans Faders Død, han blev
i Foraaret 1660 Rigsraad og skal paa Rigsdagen
samme Aar have støttet Forandringen i Forfatningen;
i det Udvalg af Rigsraader og Stænderdeputerede,
som efter Arveregeringens Overdragelse til Kongen
forhandlede 14. Okt. om den nye Tilstands Ordning,
og som besluttede Haandfæstningens Kassation, skal
han endog, i det mindste efter Slanges Beretning, i
bestemte Ord have sluttet sig til Biskop Hans Svanes
absolutistiske Tale. Ved Ove Gjeddes Død i Dec. 1660
blev han Præsident for Admiralitetet og udnævnes
1662 til Rigsadmiral. Han blev tillige Medlem af
Statskollegiet og af Højesteret; 1665
betegnede Rygtet ham som udset til Premierminister,
og Hannibal Sehested omtaler ham som elsket af
Kongen og Hoffet. Et ganske forskjelligt Indtryk af
hans Stilling faar man derimod af adskillige andre
Omstændigheder. Saaledes havde han 1658 i Samtaler
med Carl Gustav efter Roskildefreden udtalt sig med
stor Bitterhed om Frederik III og Sophie Amalie; han
nærmede sig samtidig til Corfits Ulfeldt og Leonora
Christina og forblev en trofast Ven af disse, selv
under deres Modgang. Han advarede Ulfeldt mod hans
Fjender og brevvexlede stadig med ham. Ulfeldt
benyttede sig endog af hans Navn til over for
Kurfyrsten af Brandenborg at betegne ham som en af
de Adelsmænd, der ikke vilde modsætte sig Kurfyrstens
eventuelle Forsøg paa at bemægtige sig Danmark. Dette
var sikkert aldeles grundløst, og Beskyldningen fik
ingen umiddelbare Følger for B., men 1670 hører man
B omtalt som hørende til det Ulfeldtske Parti og som
mistænkt for at stræbe efter de gamle Privilegiers
Gjenerhvervelse. Fuldstændig sikker var saaledes
næppe hans Stilling; men det er sandsynligt, at det
dobbeltsidige i hans Forhold mindre maa tilskrives
Beregning end den Tilbøjelighed til Høflighed og til
ikke at sige nogen imod, som Samtiden tillagde ham.

Han blev 1668 Meddirektør for Saltkompagniet, var
1670 Medlem af en Kommission til Hærens Ordning og
vedblev at staa i Spidsen for Søvæsenet; han deltog
stadig i Admiralitetets Arbejder og fik 1673, da
den kollegiale Styrelse af Søetaten skødes noget
tilbage, Direktionen og den øverste Kommando over
den. Griffenfeldt synes dog i de sidste Dage af sit
Ministerium at have paatænkt hans Afskedigelse. Under
den Skaanske Krig førte han ingen Kommando, men ledede
Administrationen i Kjøbenhavn; ligesom under den
sidste Krig skjulte han ikke sin uvenlige Stemning
mod de med Danmark forbundne Hollændere. Paa Grund
af sin Alder fritoges han 1679 for stadig at møde i
Admiralitetet; han døde 16. Marts 1683. - 1649 havde
han ægtet Edel Christoffersdatter Ulfeldt (f. 1630
d. 1676). Han ejede betydelige Godser rundt om, saa
vel i Norge som i Skaane og paa Sjælland.

Saml. t. d. norske Folks Sprog og Hist. II, 518 ff. 
Bruun, Curt Sivertsen Adelaer S. 181 ff. 
Danmarks Adels Aarbog 1887, S. 67.

<i>J. A. Fridericia.</i>
</chapter>

<chapter name="Bielke, Henrik Christoffer Frederik, 1739-89, Hofmarskal og Amtmand">
<b>Bielke, Henrik Christoffer Frederik</b>, 1739-89, Hofmarskal og Amtmand. 
Han var Søn af Oberst og Hofmester i Glücksborg Christian Henrik 
Christoffer Frederik B. og Anne Emerencia 
Vilhelmine f. Ahlefeldt og blev født 10. Febr. 1739. Han
blev 1757 Fændrik ved Livregiment Dragoner, 1757
Hofjunker, 1760 Kammerjunker hos Dronning Juliane
Marie, 1761 afskediget som Fændrik, blev i Jan. 1771 
Marskal hos Arveprins Frederik og i April s. A. 
Hofmarskal og kort efter Katastrofen
17. Jan. 1772 Brandts Efterfølger som Directeur des
spectacles. Han optraadte strax temmelig haardt mod
Kapelmester Sarti, som havde den danske Skueplads
i Entreprise, og da Skuespillerne forestillede B.,
at han paa højere Steder burde virke til Theatrets
Fremme, lykkedes det ham ogsaa ved sin Fasthed at
udrette ikke saa lidet for det danske Nationaltheater,
især da Dronning Juliane Marie meget yndede den danske
Komedie. B. blev Medlem af den Kommission, der i Maj
1772 blev nedsat til at tage Theaterforholdene under
Overvejelse. Den første Frugt af dens Virksomhed var,
at Sarti blev bevæget til at opgive Entreprisen
af Theatret, og at der blev sat en Stopper for
Scenens Nedværdigelse ved ekvilibristiske Kunster,
som Køller-Banner i øvrigt protegerede, væsentlig
af Hensyn til Kongens Aandssløvhed. B. modvirkede
med Fasthed Arveprins Frederiks uheldige Protektion
af maadelige og uværdige Skuespillere og Dansere,
hvorimod det ikke lykkedes ham at besejre Arveprinsens
Modstand mod nogle fornuftige Forandringer i
det alt for stive Ceremoniel i Theatret under
Kongefamiliens Tilstedeværelse der. I Avg. udtraadte
B. af Kommissionen, hvori han ikke havde været
godt set af Arveprinsen, og hvori han stadig havde
haft Stridigheder med Køller-Banner. Han blev 1772
Kammerherre og Amtmand i Tønder og 1777 Ridder af
Danebrog. Han døde 30. Jan. 1789. I Aaret 1772 havde
han ægtet Helene Magdalene Storm, der døde 1808.

Overskou, Den danske Skueplads II og III.
Danmarks Adels Aarbog 1887, S. 69.

<i>P. Brock.</i>
</chapter>

<chapter name="Bielke, Holger Frederik Rudolf, 1810-55, Diplomat">
<b>Bielke, Holger Frederik Rudolf,</b> 1810-55, Diplomat. 
Rud. B., Søn af Kommandørkapitajn
Joh. Chr. Aug. B. (d. 1846) og Frederikke
S. H. f. Reedtz-Thott (d. 1865), fødtes 12. Juli 1810
i Bergen. Han dimitteredes 1827 fra Borgerdydskolen i
Kjøbenhavn, tog juridisk Embedsexamen 1833, ansattes
s. A. som Volontær i Bureauet for udenlandske
Betalinger og virkede fra 1837-44 som Fuldmægtig i
dette. Han var 1835 bleven Kammerjunker. B. traadte
1847 ind i Diplomatiets Tjeneste, i det han ansattes
som Legationssekretær i London, hvor han forblev
indtil Juli 1850. Derpaa overtog han, s. A. udnævnt
til Kammerherre, Posten som 
Chargé d'affaires i Berlin. Her repræsenterede
B. den danske Regering paa et meget vanskeligt
Tidspunkt. Der var lige til det tyske Nationalpartis
store Misfornøjelse sluttet Fred i Berlin mellem
Danmark og det tyske Forbund, paa hvis Vegne
Preussen havde underhandlet, og denne Fred, som
efterfulgtes af Slesvig-Holstenernes Nederlag ved
Isted, vakte en saadan Uvilje mod den preussiske
Regering, at denne vægrede sig ved at tiltræde
Londoner-Protokollen af 2. Avg. 1850, hvori England,
Frankrig og Rusland og efter nogen Betænkelighed
ogsaa Østerrig udtalte sig for Bevarelsen af
det danske Monarkis Integritet. B. undertegnede
6. Sept. s. A. den Protokol, der i Berlin optoges
over de Ratifikationer af Berliner-Freden, som
udvexledes mellem Danmark og en Del tyske Stater. I
den følgende Tid steg Spændingen mellem Preussen og
Østerrig, da den sidste Magt bekæmpede den førstes
Forsøg paa at danne et snævrere tysk Forbund under
sin Ledelse. En Hovedrepræsentant for denne Politik,
General Radowitz, blev preussisk Udenrigsminister
i Slutningen af Sept. 1850. Den Gang kæmpede den
danske Hær med den slesvig-holstenske syd for
Danevirke. Radowitz anbefalede over for B., blandt
andre Løsninger, Stridens Afgjørelse ved Slesvigs
Deling efter Nationaliteterne og mødtes i den Retning
med det Forslag, som Kultusminister Madvig omtrent
samtidig overrakte det danske Statsraads Medlemmer;
men B. følte sig lige saa lidt som den danske Regering
tiltalt af Delingstanken. B. udnævntes til Gesandt
i Berlin i Dec. 1851, altsaa paa det Tidspunkt,
da Danmark med det preussiske og det østerrigske
Kabinet førte de diplomatiske Underhandlinger, der
til Resultat fik Kundgjørelsen af 28. Jan. 1852 om
det danske Monarkis fremtidige Organisation, 1. Juni
1854 fik B. som en Følge af svækket Helbred Orlov
paa ubestemt Tid og døde i Padua 26. Juli 1855. Han
havde 18. Okt. 1852 ægtet Christine Marie Baronesse
Rosenørn-Lehn, f. 11. Dec. 1822 d. 10. Febr. 1862.

Danmarks Adels Aarbog 1887, S. 70.

<i>A. Thorsøe.</i>
</chapter>

<chapter name="Bielke, Jens, 1580-1659, Norges Riges Kansler">
<b>Bielke, Jens</b>, 1580-1659, Norges Riges Kansler, Søn af
Aage B. og Margrethe Thott, fødtes 2. Febr. 1580 paa
Faderens Gaard Østraat ved Indløbet til Throndhjems
Fjord. I en Alder af 20 Aar sendtes han for sine
Studiers Skyld udenlands, hvor han først under
Vejledning af en Johannes Johannis og siden af sin
Landsmand Fin Sigurdsen, en Præstesøn fra Smaalenene
og nær Slægtning af den nylig afdøde Oslo-Biskop Jens
Nielsen, studerede i Rostock,

Leipzig, Leiden og flere andre Steder. Allerede paa
denne Rejse, hvor han for øvrigt bl. a. studerede
Medicin og lagde sig efter Prosodi, skrev han et
«compendium 4 monarchiarum» og nogle «compendia
gratulatoria». Ved sin Tilbagekomst fra Udlandet
fik han 20. Febr. 1605 Ansættelse i danske Kancelli
og stod der som Sekretær til 20. Jan. 1609. I denne
Tid var ham overdraget Aktoratet i Sagen mod Jørgen
Dyb vad 1607. Han fortsatte ogsaa i Kjøbenhavn
sin Beskæftigelse med digteriske Arbejder og skrev
en rimet «Relation om Grønland» i Anledning af de
da paagaaende Expeditioner til Gjenopdagelsen af
dette Land, fremdeles en rimet Undersøgelse om den
hensigtsmæssigste Anvendelse af Pladsen ved Kongens
nye Bygninger paa Slotsholmen og nogle nu tabte
Salmer. Da han var traadt ud af Kancelliet for at
bosætte sig i Norge, ledsagede han først Kansleren
Christian Friis til Raadsmødet i Horsens, der holdtes
i de sidste Dage af Jan. 1609, hovedsagelig for at
forhandle om, hvad der skulde gjøres for at møde
Svenskernes stadige Forsøg paa at trænge sig ind i
Nordland og Finmarken. J. B. medbragte fra Horsens til
Norge de der udfærdigede Breve til Befalingsmændene
over de nordligste Len; ved sin Hjemkomst til Østraat
afholdt han Skifte med Moder og Søster efter sin i
1603 afdøde Fader og overtog nu Østraat, hvortil han
allerede i Forvejen havde skrevet sig. I 1610 ægtede
han Sophie Brockenhuus (d. 1656), Datter af Henrik
B. til Eline og Fru Dorthe Juel. Med sin Hustru
fik han Sædegaardene Eline (Elingaard) og Sande i
Smaalenene, Hovinsholm paa Hedemarken og Kanestrøm
paa Nordmøre samt Odelsret til Evje i Smaalenene, som
han senere indløste, og han var saaledes allerede nu,
bortset fra hvad han senere kunde faa efter Moderen,
en af Norges rigeste Adelsmænd. Senere erhvervede han,
dels ved Arv, dels ved Kjøb, Sædegaardene Storfosen
og Tøndel i Nærheden af Østraat, Holden paa Nordmøre,
Hatteberg og Mel (nu Rosendal) i Søndhordland, hvilke
han solgte i 1642, Skridshol paa Hedemarken, Tøj en
ved Christiania, Kjølberg, Veden og Herrebrøden i
Smaalenene. Hans Besiddelser vare spredte over hele
Norge, fra Christiania Fjord til Nordkap, og han
var ved sin Død ubestridelig sit Hjemlands største
Godsejer. 1611 modtog han sin første Forlening,
Rejns Kloster ved Throndhjem. Da Kalmarkrigen udbrød
i 1611, fik J. B. i Forening med Befalingsmanden
over Throndhjems Len, Steen Bille, Overledelsen af
de Krigsforanstaltninger, der i det nordenfjældske
Norge skulde træffes mod Sverige, og i Steen Billes
Sygdomsforfald rykkede han
om Sommeren med en norsk Bondehær ind i Jæmteland
for at forsvare dette Landskab mod det ventede
svenske Angreb. Da han her mødte afgjort Uvilje fra
Befolkningens Side, og da tillige den thrønderske
Bondeskare, der fulgte ham, viste sig aldeles
ukampdygtig og udisciplineret, blev det hans Opgave
at se til at faa denne bragt hjem til Thrøndelagen,
medens Jæmteland maatte overlades til den svenske
Hær, som der anrettede store Ødelæggelser. Efter
dette uheldige Udfald og oven paa de i 1612
indtrufne Begivenheder med Mönnickhofens Tog var
J. B.s Stilling ingenlunde den bedste; men det
lykkedes ham dog, dels ved et personligt Besøg i
Kjøbenhavn, dels ved Brevvexling med Christian Friis,
at rense sig for alt Ansvar og undgaa Anklage og Dom
(jvfr. ovfr. S. 244). Vinteren 1614-15 deltog han i
Undersøgelsen af, hvorvidt der i Norge kunde opstilles
en mindre staaende Hær, men uden at denne ledede til
noget Resultat.

I Dec. 1614 blev han Norges Riges Kansler og fik som
saadan et Kanonikat i Oslo samt det lille Onsø Len i
Smaalenene og det dermed forbundne Nonneseter Klosters
Gods. I denne Stilling var han den øverste Chef for
Rigets Retsvæsen og anvendtes jævnlig som Medlem
af undersøgende og dømmende Kommissioner. Saaledes
blev han 1623-24 sammen med Jens Juel anvendt til at
undersøge Skovenes Tilstand i Norge og udførte igjen
i 1631 sammen med Statholderen og 2 andre Adelsmænd
et lignende Hverv. I 1630 deltog han i Undersøgelsen
af de paa Agdesiden fremkomne Klager over de mislige
Embedsmænd og fik derefter i Jan. 1632 med Pros
Knudsen Hørby Kommissorium til at berejse hele det
nordenfjældske Norge og der paadømme Sagerne mellem
Almuen og Fogderne. Dette besværlige Hverv fuldførtes
fra April til Avg. samme Aar. Som Udbyttet af denne
Rejse kan man betragte en Række Forordninger angaaende
Norges indre Forhold, der bleve udfærdigede i Aarene
1632-36, og som senere bleve indtagne i den 3. Bog
af den store Reces af 27. Febr. 1643.

I Juni 1633 blev J. B. forlenet med Bergenhus Len,
som han i. Maj 1641 maatte ombytte med Stavanger Len,
hvilket han havde i 5 Aar. Ved Fratrædelsen overtog
han 1. Maj 1646 Mariekirkens Provsti, der ogsaa i
tidligere Dage havde været forenet med Kanslerens
Embede. Som Lensherre var J. B. altid en meget ivrig
Mand, der med sine mange Forestillinger om de mest
forskjellige Gjenstande maa have skaffet Kongen
og Kancelliet meget at bestille. Hvorvidt denne
Virksomhed har bragt tilsvarende Frugter,
lader sig ikke altid afgjøre; men uagtet der i mange
Tilfælde kun er kommet lidet ud deraf, kan man i
alt Fald ikke nægte ham den Ros at have været en
ivrig og nidkjær Embedsmand. Foruden at besørge
de Forretninger, der medførtes ved hans Embeder
som Lensherre og Kansler, mødte han stadig paa
Herredage og Stændermøder, hvor han gjentagne Gange
var kgl. Kommissarius. Han har ogsaa ved enkelte
Lejligheder ført Ordet for de forsamlede norske
Stænder og derved haft Anledning til -- efter Tidens
Lejlighed -- at spille en politisk Rolle, for saa vidt
han optraadte som Talsmand for den af Kongehuset
yndede Theori, at dette besad den norske Krone i
Følge Arveret, ikke gjennem det danske Rigsraads
Overdragelse. Ligesom han altid var meget nøjeseende
med at bevare sine egne Rettigheder som adelig
Godsejer, kæmpede han ogsaa ved alle Lejligheder for
sine Standsfæller. Den norske Adels Forrettigheder
fandt i ham en varm Talsmand lige fra det første
Øjeblik, han i 1609 var kommen tilbage til Norge, og
det hørte til hans kjæreste Arbejder at sysle med
disse Privilegier, om hvilke han ogsaa har udarbejdet
Betænkninger og Forestillinger.

J. B. beskæftigede sig meget med Tanken paa
en omfattende Revision af den norske Lovbog,
men uden at en saadan kom i Stand i hans
Levetid. Derimod har han oftere haft sin Andel
i nye Lovgivningsarbejder. Dertil høre -- foruden
de ovenfor omtalte Forordninger -- de 3 af 1636,
der tilsigtede at indføre en endelig og billig
Ordning af de to Afgifter paa Fiskerierne, der gik
under Navn af Landslod og Fisketiende, i Stavanger,
Bergenhus og Throndhjems Len, og som tillige frigave
Handelen paa de almindelige norske Sildefjorde med
Salt, Korn og Tøndetræ for alle Kongens Undersaatter
i begge Riger. Men da denne liberale Foranstaltning
paa en meget følelig Maade krænkede de privilegerede
Kjøbstadsborgere, vakte den en Storm fra Throndhjems
Borgerskab, der fandt en mægtig Hjælper i Lensherren,
Oluf Parsberg til Jernit. Da Forordningerne et Par
Maaneder senere sattes ud af Kraft, forsøgte J. B. at
redde sin Sag ved at indgive til Kongen 3 Apologier
om Landslodden, men uden at han derved udrettede
noget. Da han allerede i 1628 havde erhvervet en
særegen Bevilling for Østraat og Storfosen vedkommende
de nævnte Afgifter, var hans personlige Interesse
ved denne Anledning en rent underordnet.

I 1628 deltog J. B. med Jens Juel i de Beregninger,
der vare nødvendige, forinden man kunde begynde at
pantsætte det norske
Krongods. Under Krigen 1643-45 var han Krigskommissarius, 
og som saadan havde han at bistaa Hannibal Sehested.

Foruden de ovenfor nævnte utrykte litterære Arbejder
har J. B. udfoldet en ikke ringe Virksomhed som
Forfatter. Allerede i 1616 havde han udarbejdet
et «Dispensatorium over den norske Lov», der
formodentlig er det samme som de «Termini legales
(juridici) Norvegici», der i 1634 fra hans Haand udkom
i Trykken sammen med nogle lignende for Jyske Lov og
en summarisk Indholdsangivelse af samtlige Kapitler i
begge Love under Titelen «Den danske og norske Lovs
des summariske Indhold», og hvoraf en Del optryktes
i 1657 sammen med det af J. B. i 1622 forfattede
Kompendium over den norske Lovs Arvetal. Ogsaa som
religiøs Forfatter har han gjentagne Gange forsøgt
sig. 1622 udgav han en «Bøn for alle Stænder»,
1624 «Orationis dominicæ dilucidissima et latissima
explanatio» (2. Opl. 1626) og 1626 «Summarium over
Bibelen og en Del af Davids Salmer paa Rim». Hans
rimede Fortegnelse over Lensherrerne paa Bergenhus er
trykt i Holbergs Bergens Beskrivelse. Som Fortolker
af Loven nød J. B. i sin Tid en vis Anseelse. Han
døde 7. Nov. 1659 paa Gaarden Sande.

Yngvar Nielsen, Jens Bjelke til Østraat, Christ. 1872.

<i>Yngvar Nielsen.</i>
</chapter>

<chapter name="Bielke, Jens Thillufsen, --1559, til Østraat">
<b>Bielke, Jens Thillufsen,</b> --1559, til Østraat. Slægten
Bielke synes nærmest at høre hjemme i Skaane, hvor den
er meget gammel og uden Tvivl identisk med Slægterne
Galen, Litle o. fl., der ligeledes førte de 2 Bjelker
i Vaabenet og hørte til Hvide-Ættens Kognater. Af
denne Slægt skrives Thilluf Josephsen 1492-1504 til
Gyllarp og Hammerstad og havde med sin Hustru, Gunhild
Ovesdatter Bing, Sønnen Jens, der formentlig er født
kort efter det 16. Aarhundredes Begyndelse. Han nævnes
første Gang i Aaret 1534, da han var i den udvalgte
Ærkebiskop af Lund Torbern Billes Tjeneste; 1536
underskrev han Kong Christian III's Reces. 1537 kom
han til Norge med Hr. Trud Ulfstand og Christopher
Huitfeldt, af hvilke han for sin udviste Tjenestes
Skyld forlenedes med Holms Kloster, der dog snart blev
ombyttet med Tuterøens Kloster, som han beholdt til
1556. 1542 blev han ogsaa forlenet med Jæmteland,
som han havde til sin Død. Ikke ret længe efter
sin Ankomst til Norge blev han gift med en Datter
af den bekjendte Fru Ingerd Ottesdatter (Rømer) til
Østraat, der da levede som Enke efter Rigshofmesteren
Hr. Niels Henriksen (Gyldenløve). J. T.s Hustru hed
Lucie Nielsdatter og skulde nogle 
Aar tidligere have ægtet sin Svoger Hr. Niels Lykke,
med hvem hun fik en Søn. Ægteskabet hindredes
imidlertid af hendes Familie som stridende mod
den katholske Kirkes Bestemmelser, der betragtede
Forholdet som «Kjætteri» (Blodskam), en Anskuelse,
der vel ændredes noget ved Reformationen uden dog
ganske at tilintetgjøres, thi det er formentlig endnu
i denne Anledning, at Ægtefællerne i 1545 erholdt
kongeligt Beskjærmelsesbrev for sig og sine Børn samt
Tilgivelse for al Tiltale, som Kongen kunde have til
dem, ligesom de i 1552 fik kongelig Stadfæstelse paa
Fru Ingerds Breve angaaende Tiende- og Fjerdingsgaver
til dem efter Norges Lov af Gods og Penge efter Fader
og Moder samt angaaende Østraats Gaard og Gods i
Ørjens Præstegjæld, som hun vistnok allerede flere
Aar forud havde skjænket dem, og hvortil J. T. i
alle Fald skrives i Aaret 1540. Dette Gods forblev
i Familien, saa længe den opholdt sig i Norge, hvor
den i det 17. Aarhundrede var Landets anseligste
Slægt. 1550 skjænkede J. T. og hans Hustru et Spands
Leje i Gaarden Hellem i Størdalen til Underholdning
for de fattige i Throndhjems Hospital. Fru Lucie
afgik ved Døden tillige med sin Moder og sin Datter
ved et Forlis paa Søvdefjorden paa Søndmøre i Aaret
1555, og J. T. døde under et Ophold i Kjøbenhavn
14. Okt. 1559, efter at han nogle Dage forud havde
erhvervet flere kongelige Begunstigelser, og blev
begravet i Nicolai Kirke sammesteds. Naar det hedder,
at han i Aaret 1540 dræbte Kanniken i Throndhjem
Jens Olufsen (Bratt), da er dette usikkert; denne
døde først 1548, saa Begivenheden i ethvert Fald maa
være forefaldet senere.

(Norsk) Hist. Tidsskr. III. Lange, De norske Klostres Hist. 
Danmarks Adels Aarbog 1887, S. 63.

<i>H. J. Huitfeldt-Kaas.</i>
</chapter>

<chapter name="Bielke, Johan Rudolph, 1746-1813, Amtmand">
<b>Bielke, Johan Rudolph,</b> 1746-1813, Amtmand. Rud. B. var
en Broder til ovfr. nævnte Henrik Christoffer
Fred. B. og blev født i Kiel 8. Avg. 1746; 1756 blev
han Kornet reformé ved det sjællandske Rytterregiment,
1761 Sekondlieutenant ved jyske Kyradserregiment,
karakt. Premierlieutenant, 1764 Kornet ved Hestgarden,
1769 dimitteret med Majors Karakter og udnævnt
til Kammerjunker hos Dronning Sophie Magdalene,
1773 Kammerherre, 1776 Amtmand i Vordingborg
og Tryggevælde Amter, 1782 Ridder af Danebrog,
1803 tillige Amtmand over Møen, fra hvilken Tid de
3 Amter forenedes til et under Navnet Præstø Amt,
1808 afskediget og udnævnt til Gehejmekonferensraad;
erigerede 1812 det Bielkeske 
Fideikommis; død i Nov. 1813. 20. (ell. 29.) Juni
1777 ægtede han Benedicte Øllegaard Margrethe (eller,
som hun andensteds, maaske rettere, kaldes, Frederikke
Anna) Numsen, f. 4. Juli 1742 d. 24. Maj 1809, Datter
af Feltmarskal Mich. N.

Manthey, Ridderes Levnetsløb 1809-17 S. 78 f. 
Danmarks Adels Aarbog 1887, S. 71.

<i>P. Brock.</i>
</chapter>

<chapter name="Bielke, Jørgen, 1621-96, Officer">
<b>Bielke, Jørgen,</b> 1621-96, Officer. Født 2. Juni 1621
paa Elmgaard var han den yngste af de 3 Sønner af
Kansler Jens B. (s. ovfr.), som naaede frem til
Statens højeste Værdigheder. Han synes at have
faaet en militær Opdragelse og at have tilbragt
sin. Ungdom i fransk Krigstjeneste. I Jan. 1644 var
han med Broderen Henrik i Amsterdam og fortsatte
efter dennes Afrejse med Hvervingen af Officerer
og krigsvante Folk, indtil han i Juni kom over til
Norge med det af ham hvervede Mandskab. Her deltog
han som Kapitajn ved Statholder Hannibal Sehesteds
Livregiment i den resultatløse Krig paa den svenske
Grænse. Efter Krigen blev han i 1646 Major og 
Hofjunker og sendtes udenlands. Efter i 1646-47 at have
været i kejserlig Krigstjeneste kom han i Christian
IV's sidste Dage hjem. 1649 var han i Corfits Ulfeldts
Følge paa hans Ambassade til Holland. 1653 blev han
Kammerjunker. I 1648 fik han sit første Len, Idde
og Marker, som han i 1654 ombyttede med Agdesiden og
i 1657 med Bratsberg. Han synes i denne Tid at have
været bosat i Kjøbenhavn, men foretog oftere Rejser,
ikke blot i Norge, men ogsaa i Sverige, hvorved han
især blev kjendt med Forholdene i Grænsedistrikterne.

I 1651 var han sammen med Steen Bille og Niels Krabbe
Medlem af den Undersøgelseskommission, som granskede
Hannibal Sehesteds Administration i Akershus Len
og fik Indflydelse paa dennes Skæbne. I Jan. 1653
overdroges det til ham at anstille Undersøgelser og
forhandle med de norske Lensherrer angaaende en hel
Række Anliggender, hvorom han maa antages at have haft
Ideer til Forandringer. En Frugt af B.s Virksomhed
var det, at man paa ny lod bygge Skjærbaade, som det
paalagdes Bønderne at bekoste og udrede. Af Hensyn
til det fjendtlige Forhold til England fik B. i Marts
1654 Befaling til strax at begive sig til Christiansø
(Flækkerø, i Indløbet til Christianssand) og overtage
Kommandoen over denne Fæstning, som man frygtede for,
at Cromwell vilde bemægtige sig. I Steden for denne
Fæstning, der manglede Vand, anlagde han tæt ved en
ny, Frederiksholm. Fra 
1654 synes han i flere Aar at have opholdt sig i
Norge. Som Lensherre over Agdesiden istandbragte han
et Lastekompagni i Christianssand og en Overenskomst
om Priserne paa Tømmer, der skal have været til Fordel
for baade Bønder og Borgere. Til hans utvivlsomme
Fortjenester i denne Stilling maa det henregnes,
at han fik oprettet Lindesnæs Fyr, og at han
udstedte et Forbud mod at bære Vaaben i Bryllupper
og Gjæstebud for derved at hindre Slagsmaal og Drab
i Fjældbygderne.

I 1657, da han ved Krigens Udbrud blev
Generalkrigskommissarius, begav han sig til
Throndhjem, hvor han i Lensherren Peder Vibes
Forfald overtog den militære Kommando og samlede
en Styrke paa hen imod 2500 Mand, som han havde
megen Møje med at forsyne med Klæder, Proviant og
Ammunition. I to Afdelinger lod han sin disponible
Styrke i Sept. 1657 rykke over Grænsen, den ene over
Sul, den anden over Merakerfjældet, hvor Kanonerne
maatte transporteres paa Hesteryggen i Kløvsadler. De
svenske Tropper fordreves fra Jæmteland, og efter 6
Ugers Indeslutning maatte Frøsø Skanse overgive sig
19. Nov. B. vilde fremdeles gaa angrebsvis til Værks
og tænkte at rykke mod Falun og angribe Kobberværket,
men en Kaldelse fra Statholder Niels Trolle,
der krævede hans Hjælp i Anledning af Svenskernes
Indfald i Baahus Len, nødte ham til at begive sig
tilbage med 2000 Mand, som han i største Hast bragte
søndenfjælds. Den Raskhed, hvormed Indrykningen i
og Erobringen af Jæmteland og Hærjedalen foregik,
skaffede ham megen Anerkjendelse. Selv fortæller han,
at da de nordiske Konger under Fredsforhandlingerne
vare sammen paa Frederiksborg Slot, spurgte Carl
Gustav Henrik Bielke, om det var hans Broder, som
havde kommanderet nordenfjælds, og da han fik et
bekræftende Svar, vendte han sig til Frederik III og
forklarede, at den Bielke havde i en utrolig Hast
marcheret 80 Mile over Bjærge og Dale og bevirket,
at Armeen maatte retirere ind i Sverige osv.

Efter Freden begav han sig ned til Danmark,
hvor han søgte at gjøre det tydeligt for Kongen,
hvorledes Svenskerne, naar de havde faaet Baahus
Len og Throndhjems Len med Jæmteland og Hærjedalen,
lettelig kunde bemægtige sig hele Norge. 24. Maj 1658
udnævntes han til Generallieutenant over Militsen i
Norge, saaledes at han skulde staa under Kongens egen
Kommando. Ved Samtaler med den svenske Ambassadør
Sten Bjelke, for hvem han gav sig Mine af at ville
træde i svensk Tjeneste, og den hollandske
Gesandt Beuningen kom han til den Overbevisning,
at Freden ikke var sikker, men da han hverken hos
Kongen eller hos dennes højeste Embedsmænd kunde
vinde Gehør for denne Mening, søgte og fik han
Rejsetilladelse for i Norge at kunne forberede
alt til det ventede Fredsbrud. Da han 2. Avg. traf
Statholder Niels Trolle paa Akershus, fik han med
dennes Hjælp strax udfærdiget de fornødne Ordrer til,
at de oplandske, akershusiske og smaalenske Regimenter
skulde samles. Da Efterretningen om, at Svenskerne
7. Avg. havde landet paa Sjælland, kom til Norge,
blev den ukrigerske Statholder meget forfærdet
og ansaa alt tabt, da hverken Kjøbenhavn eller
Resten af Norge efter hans Mening kunde forsvares,
men B. satte sig til at skrive en Operationsplan,
som gik ud paa offensiv Optræden nordenfjælds og
defensiv søndenfjælds, og var ved Statholderens
Taffel saa lystig -- efter Slægtens Art, Sagnet taler
om «de lattermilde Bielker» --, at Statholderen lo,
saa Taarerne kom i Øjnene, men hans Frue sagde til B.:
«Ja, vi har nok hørt, at naar det gik ilde til, da har
du altid været lystig; husker du ikke, at jeg tog Lus
paa din Kjole, da du kom med Secoursen fra Jæmteland?» 
Fra B. udgik Planen til Angrebene paa Throndhjem
fra Bergen og Gudbrandsdalen, Anholdelsen af Baron
Creutz, Besættelsen af Røraas Kobberværk ved Reichwein
osv. I Sept. var B. beskæftiget med at udskrive
Soldater i Bratsbergs, Agdesidens og Stavangers
Len og danne nye Regimenter. Der fra kom han først
tilbage, efter at Harald Stake havde foretaget sit
første Angreb paa Halden, og gjorde senere i Okt. et
Indfald i Baahus Len, hvor han holdt sig til ud i
Dec., da han maatte trække sig tilbage for Fjendens
Overmagt. Den norske Hovedstyrke i det throndhjemske
under Reichwein havde imidlertid 11. Dec. tvunget
Svenskerne til at overgive Throndhjem, og Lenet var
inden Aarets Udgang renset for Fjender. 4. Febr. 1659
stod Stake atter for Halden, hvor B. denne Gang selv
var tilstede med en Styrke af o. 650 Mand til Fods
og til Hest foruden 750 syge, som ikke kunde bruge
Gevær, og med Proviant kun for 4 Dage, da Statholderen
ikke havde skaffet ham den begjærede Undsætning. Den
fjendtlige Styrke, der opgives til 4000 eller endog
5000 Mand, blev paa alle Punkter slaaet tilbage,
men led det største Tab ved Nordmændenes forstilte
Tilbagetog over den 180 Alen lange Bro fra Byens
nordlige til dens sydlige Del, saaledes som det
af B. var anordnet. Anden Dag efter trak Stake sig
tilbage og brugte de 280 Høslæder, han havde medbragt
-- for at føre Bytte fra
Halden, hedder det --, til at transportere sine
Saarede hjem. B. vilde, at Statholderen skulde komme
og se paa Armeen, men denne vilde ikke forlade
Akershus og sendte sin Frue i sit Sted. Da hun
saa Soldaternes ynkelige og halvnøgne Tilstand,
græd hun, og hendes Ledsager, Oberst H. J. Schørt,
sagde: «Gud naade den, som skal kommandere en saadan
Armé». B. gjorde dog i Okt. 1659 et Indfald i Baahus
Len og bemægtigede sig ogsaa denne Gang Lenet, men
maatte i Dec., da Fjenden forstærkedes, paa ny trække
sig tilbage. Efter at B. havde forsynet Halden, som nu
var sat i Forsvarsstand, med Tropper, kom Svenskerne
i Jan. 1660 for tredje Gang, som det hedder, med 9000
Mand, 10 Kanoner og 2 Mørsere for endelig at tage
«dette Hundehus». Belejringen varede denne Gang i
6 Uger. 6. Febr. kom det ved Borge Kirke, 2 1/2 Mil
fra Halden, til et Sammenstød mellem den svenske
Hovedstyrke og B.s Tropper, der bestode af 3300 Mand,
hvoraf 1800 Bønder; de svenske maatte trække sig
tilbage med et Tab af 200 Mand. Belejringen hævedes
23. Febr., og den svenske Armé forlod Landet, men af
de 9000 Mand siges ikke mere end 3000 at være komne
tilbage. B., der havde ledet alle Forsvarsanstalter,
ansaa sig for at have reddet Norge for Kongehuset.

Efter Statsforandringen blev B. i Nov. 1660 udnævnt
til Rigens Raad, og kort efter blev han Medlem af
Statskollegiet, Krigskollegiet og Højesteret. Men paa
samme Tid blev Claus Ahlefeldt kommanderende General
i Norge, uden at noget Hensyn toges til B.s Stilling
som Generallieutenant i den norske Armé. 1662 mistede
han Bratsberg Len, og Kalundborg Len eller Amt,
som han skulde have i Erstatning, synes han først
at have faaet i 1664. Uagtet B. forfremmedes til
Rigets højeste Værdigheder, var han misfornøjet og
følte sig forurettet, dels fordi andre gik foran ham
som General -- selv vilde han ikke vige for andre end
Hans Schack --, dels fordi han ikke nød tilstrækkelig
Fyldestgjørelse for de Fordringer paa Kronen, han
gjorde gjældende, dels i Anledning af sine Udlæg, dels
som en af Arvingerne efter Rigsdrost Jochum Gersdorf,
med hvis Datter Magdalena Sybilla (f. 1643) han i
Juni 1661 var bleven gift. Det græmmede ham, at han
ikke fik være med ved Arvehyldingen i Christiania
1661. Nær forbunden med Corfits Ulfeldt, til hvem
Familien Bielke synes at have staaet i pekuniær
Afhængighed, havde han det Uheld, at hans Navn blev
nævnt i Forbindelse med dennes landsforræderske
Planer. Ulfeldt opgav nemlig i de Forhandlinger,
han i 1663 førte med Generalmajor Spaen,
Henrik, Ove og Jørgen Bielke som tilhørende de
misfornøjede i Danmark, der vilde omstyrte den nye
Statsorden. Alle 3 Brødre sade vistnok til Doms over
Ulfeldt, men det er ikke sikkert, at det lykkedes
dem ganske at fjærne al Mistro hos den mistænksomme
Regering. Hannibal Sehested og de, som med ham styrede
Rentekammeret, synes at have været J. B.s Uvenner. Den
indflydelsesrige Peter Bülche og hans Søn Titus søgte
i 1667 at sværte ham hos Kongen i Anledning af hans
Forhold med Hensyn til Flækkerø og Christianssands
Befæstning.

Efter Tronskiftet 1670 kaldtes han til ny Virksomhed
og Deltagelse i de Reformer, som vare paa Bane i
Christian V's første Dage. Sammen med Statholder
U. F. Gyldenløve afgav han (1670) en Betænkning
angaaende Norges Inddeling og Administration,
derunder ogsaa om Ophævelse af unødige Embeder,
om Landets Defension og Statsindtægter samt
om Handelens og Søfartens Befordring (trykt i
«Meddel, fra d. norske Rigsarkiv» I). Paa samme
Tid var han Medlem af en Kommission, som skulde
afgive Betænkning om Militsen og Fæstningerne i
Danmark. Gjennem Gyldenløve og Schumacher fik han
Tilbud om at være Generallieutenant over Militsen
i Norge (under Gyldenløve, som forenede den højeste
civile og militære Myndighed i Landet), men han
svarede, at han helst vilde være der, hvor han kunde
gjøre Kongen bedst Tjeneste, og under Kongens egen
Kommando; han holdt stadig fast ved den Fordring,
at han skulde betragtes som den højeste Militær i
begge Riger næst efter Feltherre Hans Schack. Denne
Vægring paadrog ham Gyldenløves Uvilje, og denne
Uvilje var efter B.s egen Mening Grunden til, at han
ikke blev brugt i den Skaanske Krig. I Maj 1670, da
der var Tale om, at Gyldenløve skulde faa en anden
Stilling, gik der ogsaa Rygte om, at B. skulde blive
Vicestatholder og kommanderende General i Norge;
men en gammel Mistanke til ham og hans Broder Henrik
synes ved denne Lejlighed at være vaagnet, og det
varede ikke længe, inden de omtaltes som hørende til
det «Ulfeldtske Parti». B. havde imidlertid en mægtig
Velynder i Griffenfeld, hos hvem hans begavede Hustru,
der omfattede Griffenfeld med sværmerisk Beundring
og Kjærlighed, havde stor Indflydelse. I 1672 fik
B. af Kongen Brev paa 2000 Rdl. aarlig i Besolding og
2000 Rdl. aarlig som en sær Benaadning. Naar Kongen
var fraværende, synes B. at have ført den militære
Kommando i Kjøbenhavn. 7. Juni 1675 blev han formelig
udnævnt til Statholder paa Sjælland og 
Overkommandant i Kjøbenhavn, -- en Stilling, hvormed
fulgte ikke blot den højeste militære Befaling
i Hovedstaden, men ogsaa i Tilfælde af Kongens
Fraværelse Myndighed til at afgjøre andre Sager,
som ikke nødvendig behøvede at gaa til Kongen, og
som ikke henlaa under nogen anden Avtoritet.

I det følgende Aar styrtedes hans Talsmand og
Velynder. Da Griffenfeld 11. Marts 1676 var bleven
arresteret, lod B.s Hustru forhøre, om hun ikke maatte
tage til sig hans Datter, som hun havde staaet Fadder
til. Da B. selv om Aftenen kom op paa Slottet, og
Kongen sagde til ham, at Aarsagen til Rigskanslerens
Fald var hans Gjerrighed og Ærgjerrighed, udtalte han
frimodig sin Mening, at han ikke holdt disse Fejl for
saa stor en Forbrydelse, at Griffenfeld derfor burde
tages i Arrest, og tilføjede, at Naade var bedre end
Ret, helst efterdi sædvanlig store Forandringer og
Ulykker plejede af følge efter en saa stor Ministers
Bortrykkelse. Den Hengivenhed, som B. og hans Hustru
viste Griffenfeld i Ulykken, maatte naturligvis
paadrage ham det sejrende Partis Had. De betragtedes
begge som delagtige eller medvidende i Griffenfelds
«Intriger og høje Forseelser». Rygtet paastod, at
Griffenfeld i Tiden nærmest før sit Fald havde tænkt
paa store Forandringer i det højeste Embedspersonale,
hvortil hørte, at B. skulde blive Rigsfeltherre og
hans Hustru Overhofmesterinde. Blandt G.s Papirer
fandtes Breve fra B.s Hustru, der vidnede om, i
hvilket intimt Forhold Griffenfeld havde staaet til
denne Dame. Hun fik Tilhold om at holde sig borte fra
Kjøbenhavn, og B. selv sendtes strax efter Katastrofen
i Unaade, som det syntes, over til Jylland, men fik
allerede i Juni Befaling til at vende tilbage til
Kjøbenhavn. Her fik han en Stilling, som synes at
vidne om, at han fremdeles var i Kongens Gunst. Under
Kongens Fraværelse i Skaane udrustedes Statskollegiet
med extraordinær Myndighed, og B. var i Virkeligheden
Leder af dets Forhandlinger, da hans Broder Henrik,
som var Kollegiets Præsident, ved sine Forretninger
som Rigsadmiral stadig var forhindret. B. stod nu i
stadig Forbindelse med Kongen og benyttede Anledningen
til med den Frimodighed, som synes at have ligget i
hans Slægts Karakter, at sige sin Mening ikke alene
i de Anliggender, som hørte under Statskollegiet,
men ogsaa om Krigsførelsen, som hans Kolleger fandt
det betænkeligt at indlade sig paa. Det er rimeligt,
at en saadan Indblanding har paadraget ham de i Felten
styrende Generalers Uvilje.
Efter at han i Nov. 1676 forgjæves havde søgt om
Tilladelse for sin Hustru og Datter til at flytte
til ham og søge Lægehjælp i Kjøbenhavn, rejste de
begge paa egen Haand i Maj 1677 fra Kalundborg og
logerede sig ind paa Frederiksberg (Ny Amager). Et Par Dage efter
(13. Maj) fik B. skriftlig Ordre fra Kongen, at han
skulde begive sig til sit Amt, hvor hans Nærværelse
i denne Krigstid tiltrængtes. Da denne Befaling ikke
strax blev efterkommet, fik Kansleren, Grev Ahlefeldt,
Paalæg at sørge for, at B. uden Ophold forføjede sig
til Kalundborg, og, saafremt han desuagtet forblev i
Kjøbenhavn, at lade ham bringe til Kastellet i sikker
Forvaring. I dette fra Landskrone 23. Maj udstedte
Kongebrev er der Tale om, at Otto Powisch og nogle
andre af Adelen holde «hemmelige conventicula»
og føre «utilbørlige Diskurser», hvilket Kansleren
befales at vaage over med Bemyndigelse til i
fornødent Fald at lade dem arrestere og bevogte i
deres Huse. B. maatte da skyndsomt begive sig til
Kalundborg. Vistnok kom han længere ud paa Aaret
tilbage til Kjøbenhavn, men hans Hustrus Forvisning
blev fremdeles strængt opretholdt, og i Virkeligheden
synes det fra den Tid at have været forbi med hans
Indflydelse; han klagede ogsaa over, at de ham
anbetroede Chargers Administration under Kongens
Fraværelse var ham aldeles betagen. Som Statholder
paa Sjælland og Overkommandant i Kjøbenhavn fik han
6. Dec. 1679 formelig Afsked med Paalæg om at begive
sig til sit Amtmandsembede. I Marts 1683 søgte og fik
han i Anledning af Broderen Henriks Død Tilladelse
til at opholde sig en Tid i Kjøbenhavn. Hans Hustru
døde 6. Okt. 1685 paa Frederiksberg (Ny Amager), men hans Stilling
synes ikke derved at være bleven forandret. Hans
økonomiske Forhold, der længe havde været trykkede,
endte i Ruin. Sine mange og store Ejendomme (Aakjær,
Birkende og Trudsholm i Danmark, Tøjen, Hovindsholm,
Skridshol, Tjerne, Gimsø Kloster og Bratsberg i
Norge) maatte han lidt efter lidt skille sig ved. I
1693 overdrog Kongen hans Datter Sophie Amalie --
det eneste Barn, der overlevede Faderen, og som
blev gift med Præsten Hans Hwalsøe, Sognepræst til
Værsløv og Jordløse, -- Birkende Herregaard, mod at
alle Faderens Prætentioner opgaves, deriblandt ogsaa
de til hans Jordefærd skjænkede 500 Rdl. Han døde
17. Febr. 1696.

J. B.s utrykte Avtobiografi, der er bevaret i en slet 
og defekt Afskrift (Kbh. Univ. Bibl., Addit. Nr. 336, 4to) 
og gaar til 1670. De af Nyerup i Nye Danske Mag. II, 129 ff. 
excerperede J. B.s Akter (Kgl. Bibl., Gl. kgl. Saml. Nr. 1095, fol.).

<i>M. Birkeland.</i>
</chapter>
<chapter name="Bielke, Ove, 1611-74, Norges Riges Kansler">
<b>Bielke, Ove,</b> 1611-74, Norges Riges Kansler. O. B. til
Østraat var ældste Søn af den ovennævnte norske
Kansler Jens B. til Østraat og blev født i Throndhjem
26. Okt. 1611, men tilbragte dog den største Del
af sin Barndom i det søndenfjældske Norge, hvor
Faderen først beboede Elmgaard og siden Sande
Gaard, begge i Smaalenene. O. B. immatrikuleredes
ved Sorø Akademi 1629 og vides 1633-34 at have
studeret i Padua sammen med 2 af sine Brødre. Efter
Hjemkomsten ansattes han i det kgl. Kancelli 1636
som Kancellijunker og kaldes 1638 kgl. Sekretær,
i hvilken Stilling han forblev til 1. Jan. 1642,
og ledsagede imidlertid Ambassadøren Christian
Rantzau til Wien og Hannibal Sehested til Spanien,
fra hvilken Rejse O. B.s Portræt findes stukket
i Kobber i Madrid 1640. Om Sommeren 1638 var han
tillige med Lensherren i Stavanger, Henrik Thott til
Boltinggaard, i Nordlandene for i Forening med de fra
svensk Side udskikkede Kommissarier at besigtige de
nylig opfundne Sølv- og Blyværker paa Grænsefjældene,
navnlig for at afgjøre, til hvilket af Rigerne
de retteligen henhørte. 1641 erholdt O. B. Bakke
Kloster i Throndhjems Stift i Forlening (mod Afgift)
og beholdt det til 1648; 1645-46 var han forlenet
med Nordlandene (Salten, Senjen, Andenæs og Tromsø
Len) og 1646-48 med Rejns Kloster, hvortil hørte
Tuterøens Kloster og Vigsgodset. Under Svenskekrigen
1643-45 var O. B. som en af Landkommissarierne og
Krigskommissær i Jæmteland meget virksom til Landets
Forsvar baade sønden- og nordenfjælds og fik efter
Freden det Vidnesbyrd af Statholder Hannibal Sehested,
at «han til kgl. Majestæts og Rigets Tjeneste er
meget vel intentioneret og i alle Maader komporterer
sig vel, med hvis udi e. k. Maj.s Navn hannem vorder
befalet». I Kong Christian IV's sidste Levetid i
Begyndelsen af Aaret 1648 blev O. B. forlenet med det
betydelige Bergenhus Len, som han beholdt i 17 Aar, i
de sidste Aar -- efter Souverænitetens Indførelse -- som
Stiftsbefalingsmand, og var i denne Stilling særdeles
afholdt; i Konrektor Edvard Edvardsens «Bergens
Beskrivelse» omtales han som «en Berømmelse og en Ære
for sit Fædreland», og i den rimede Fortegnelse over
Lensherrerne hedder det, at han var:

<tab><tab> «I Fromhed gudelig, i Straffen ikke strænger,
<tab><tab> Saa hver Mand havde set, han havde tøvet længer.»

I den nye Krig med Sverige (1657-60) tog han tillige
med Brødrene Jørgen og Henrik sig med Iver af Landets
Forsvar mod 
Carl Gustav  og interesserede sig navnlig for
Tilbageerobringen af sin Slægts Hjemstavn, Throndhjems
Len, fra Svenskerne i 1658.

Endnu i Faderens levende Live, saaledes allerede
1638, skrives O. B. til Østraat, der var opladt
ham som ældste Søn, og hvor han i 1655-56 opførte
den efter Forholdene prægtige Hovedbygning, som
endnu er bevaret. Faa Skiftet efter Faderen 1659
faldt ogsaa andre Gaarde paa hans Part, ligesom
han ogsaa efterfulgte ham som norsk Kansler (udnævnt
8. Dec. 1660). 1661 var han tilstede ved Arvehyldingen
i Christiania, og 1663 opholdt han sig i længere Tid
i Kjøbenhavn, hvor han, ligesom Brødrene Henrik og
Jørgen, var blandt Corfits Ulfeldts Dommere, og hvor
han ogsaa deltog i Bryllupshøjtidelighederne ved
Prinsesse Anna Sophies Formæling med Kurfyrsten af
Sachsen. 1666 forflyttedes O. B. til Throndhjem som
Stiftamtmand og var allerede tidligere Gehejmeraad og
Assessor i Statskollegiet og Højesteret; 1673 blev han
Ridder af Danebrogsordenen, ligesom han oftere var
Medlem af forskjellige kongelige Kommissioner. Han
afgik ved Døden i Throndhjem 29. Marts 1674 og var
med sine 3 Hustruer begraven i det af ham selv opbyggede 
Gravkapel paa Østraat, hvorfra de først for en Snes
Aar siden bleve fjærnede ved den daværende
Ejers Vandalisme. O. B. var gift 1. (1643) med
Maren Juel, f. paa Akershus 23. Maj 1621, d. i Christiania 
17. April 1644, en Datter af den norske Statholder Jens J. 
til Kjeldgaard; 2. (i Landskrone 16. Maj 1647) med Regitse 
Gjedde, f. paa Sem paa Eger 27. Sept. 1629, d. i Bergen 1. 
Marts 1657, Datter af Rigsadmiralen Hr. Ove G.
til Tommerup; 3. (i Kjøbenhavn 29. Nov. 1660)
med Helvig Lindenov, f. paa Øvids Kloster 9. April
1635, d. i Throndhjem 10. April 1678, Datter af
Henrik L. til Øvids Kloster, Stiftamtmand i Fyn.
Af første Ægteskab havde O. B. en Datter og af andet
2 Døtre, med hvis Børn hans Efterkommere imidlertid 
igjen uddøde. -- O. B. var en velstuderet Mand med 
videnskabelige, især historiske, Interesser, hvorom 
bl. a. de af ham opsatte Indskrifter og Anevaabner paa 
Østraat noksom vidne, hvorhos han ligesom Faderen
har givet sig af med at gjøre Vers. Han ses at
have staaet i Forbindelse med flere af Samtidens
Videnskabsmænd, der omtale ham som deres Beskytter
og hjælpsomme Mæcen.

(Norsk) Hist. Tidsskr. 2. R. VI, 85 ff.

<i>H. J. Huitfeldt-Kaas.</i>

</chapter><chapter name="Bjering, jvfr. Bjerring.">

<b>Bjering,</b> jvfr. Bjerring.
</chapter>
<chapter name="Biering, Christian Gormsen, 1731-76, Forfatter">
<b>Biering, Christian Gormsen,</b> 1731-76, Forfatter,
blev født 19. Nov. 1731 i Hjallese ved Odense; her
var hans Fader, Gorm Jørgensen B., da Skoleholder,
men blev 2 Aar efter Klokker og Kateket i Rudkjøbing;
Moderen hed Anne Marie Nielsdatter Møller. 1750 blev
han Student fra Odense Skole, men Fattigdom tvang
ham til at opgive Studeringerne og «applicere» sig
til Pennen. Han gav sig i Tjeneste hos den bekjendte
Agent Holck og blev 1764 Fuldmægtig og Bogholder ved
det af ham oprettede kjøbenhavnske Adressekontor. En
Strøm af Rimerier, Hyrdestykker, underholdende
Tidsskrifter m. m., ingenlunde daarligere end
den øvrige store Mængde, der fremkom i hine Aar,
flød ustandselig fra hans Pen; særlig kan fremhæves
hans blandede Samling af Poesier: «Tankering» (1769,
paa ny oplagt 1774) samt hans «Ode til Jomfruerne»,
der ikke er ganske uden Lune. I Følge dertil meddelt
Bevilling oprettede han 1771 efter det Holckske
Forbillede et Adressekontor og Bogtrykkeri i Odense,
hvorefter han fra Nytaar 1772 begyndte Udgivelsen af
Fyns Stiftstidende under Navn af «kgl. privil. Odense
Adressekontors Efterretninger»; tillige drev han
Boghandel. Ogsaa som landøkonomisk Forfatter gjorde
han sig bekjendt ved et af Landhusholdningsselskabet
belønnet Prisskrift om «Formenende Aarsager til de
danske Kjøbstæders slette Tilstand» (1773). B. nød
almindelig Agtelse for sin Hæderlighed, Dygtighed
og Flid. Han døde 28. Dec. 1776. Hans Enke,
Margrethe Cathrine f. Adrian, Datter af Kobbersmed
og Branddirektør A. i Kjøbenhavn, fortsatte hans
Virksomhed med Avisen og Trykkeriet til 1779, da hun
solgte Privilegiet til Professor P. v. Westen.

Nyerup, Lit. Lex. Saml. t. Fyens Hist. og Topogr. V, 234 ff. 
Barfod, Den falsterske Gejstligheds Personalhist. I, Stamtavlen S. 1.             

<i>A. Jantzen.</b>
</chapter>

<chapter name="Biering, Christian Henrik, 1729-1804, Præst">
<b>Biering, Christian Henrik,</b> 1729-1804, Præst,
foregaaendes Søskendebarn, var en Degnesøn fra Korup
ved Odense og blev født 26. Avg. 1729. Faderen hed
Niels B., Moderen Else Bosdatter. Tidlig sat i Odense
Skole dimitteredes han der fra 1749, tog Attestats
1752 og prædikede Aaret efter for Dimis. Efter at
han et Aars Tid havde været Hører ved Odense Skole,
blev han 1760 kaldet til Sognepræst i Aastrup paa
Falster, og i dette Embede forblev han til sin Død,
8. Sept. 1804. Magistergraden erhvervede han 1773. Han
var i sin Tid en meget anset Mand, der udfoldede en
betydelig Virksomhed baade i litterær og praktisk
Retning. Samtiden regnede ham endog 
blandt Digterne. Da Lissabons Ødelæggelse 1755
indtraf, medens han laa i Kjøbenhavn som ung Kandidat,
debuterede han i den Anledning med «Poetiske Tanker»
og fortsatte derefter med adskillige baade danske og
latinske Digte -- endog Landhusholdningsselskabet blev
lovsunget paa Latin -- og oversatte Horats paa danske
Vers. At han for sit latinske Digt «Oliva pacis»
(1801) skulde have faaet en Skrivelse samt Gulddaase
med Portræt fra Napoleon, saaledes som Nyerup melder
i Lit. Lex., er en fuldstændig Mystifikation, der kun
har en Familiespøg til Udgangspunkt. I øvrigt skulle
flere af hans Folkeviser endnu længe efter hans Død
være bevarede i levende Erindring paa Falster. Men
det var langtfra blot hans digteriske Virksomhed,
der gjorde hans Navn bekjendt. Han optraadte meget
myndig og havde dertil en skarp og vittig Tunge,
hvorfor han ofte fik Processer paa Halsen, blandt
disse den saakaldte «Møllerproces», foranlediget ved
hans «Møllerprædiken» 1764, da han i denne vilde en
Møller til Livs, der havde af knappet Højtidsofferet
(Afskrifter i Kgl. Bibl. og i Sorø Akademis Bibl.).
Som Landmand stod han i første Række blandt Falsters 
Agerbrugere med Iver for Udskiftning, Indgrøftning og 
alle Haande Forbedringer i Jordens Dyrkning, ligesom 
han var den, der indførte Humle- og Kartoffeldyrkning 
i sin Egn. B. var 2 Gange gift, 1. med en Broderdatter af
Konferensraad de Schrødersee, Anne Marie Schrøder
(d. 1767), 2. med en Præstedatter fra Munkebjærgby i
Sjælland, Elisabeth Jæger, der overlevede ham i 4 Aar.
I begge Ægteskaber havde han 15 Børn, hvoraf 3 vare Præster.

Barfod, Den falsterske Gejstligheds Personalhist. I, 147 ff. 
og Stamtavlen S. 11 ff. Malling, Store og gode Handlinger, 
1810, S. 407. S. Birket Smith, Til Belysning af lit. Personer 
og Forhold, 1884, S. 348 ff.

<i>A. Jantzen.</i>
</chapter>

<chapter name="Biering, Johan Frederik,> 1785-1867, Præst">
<b>Biering, Johan Frederik,</b> 1785-1867, Præst, Søn af
ovfr. nævnte Mag. Christian Henrik B., er født
i Moseby Præstegaard, Aastrup Sogn paa Falster
30. Maj 1785. Han blev Student 1803, Kandidat 1808 og
udnævntes 1814 til Vicepastor i Jærnved ved Ribe; 1809
ægtede han Dorothea Benedicte Benzon (f. 1787 d. 1863),
en Datter af Kjøbmand Niels B. i Stubbekjøbing. Han
forflyttedes 1825 til Tingsted paa Falster og 1843 til
Vig og Asminderup, hvor han døde 30. Sept. 1867. 1865
havde han faaet Titel af Professor. Han har skrevet
en stor Mængde latinske Lejlighedsdigte, især til
Minde om afdøde, og er saaledes mærkelig som den
sidste 
Repræsentant for en Gren af Litteraturen, der i tidligere
Tider var særdeles frodig, men som næppe oftere vil
skyde friske Skud.

Erslew, Forf. Lex.

<i>L. Koch.</i>
</chapter>

<chapter name="Bjerre, Jens Justesen, 1610-84, Præst">
<b>Bjerre, Jens Justesen,</b> 1610-84, Præst, var født af
Bønderfolk i Han Herred i en Gaard, der hedder Øster
Bjerre (i Gjøttrup Sogn), efter hvilken han siden
tog Navn (paa Latin: Montanus). Da han besad et
fortrinligt Nemme og en stor Lyst til Læsning, naaede
han i en Alder af 14 Aar at komme i Thisted Skole,
hvorfra han efter 6 Aars Forløb gik til Slagelse,
fra hvilken Skole han 1633 blev Student. Den samme
strænge og samvittighedsfulde Flid, som allerede under
hans Skolegang havde hendraget Biskop H. P. Resens
Opmærksomhed paa ham, fulgte ham ved Universitetet,
ledsaget af en stor kristelig Alvor. 1640 blev han
Præst ved Regensen, 1643 Magister og 1656 den første
Sognepræst ved den nyopførte Trinitatis Kirke, der i
den første Tid sædvanlig kaldtes Studenterkirken. Han
var i høj Grad en Troens Mand, der med ualmindelig
Alvor og indtrængende Kraft forkyndte Ordet. Dette
gav vel Anledning til, at han flere Gange blev
udsat for raa Forulempelser i sin Gjerning, men
den unægtelige Kjendsgjerning, at Manden levede,
som han lærte, aldrig skaanede sig selv, men var de
fattiges bedste Trøst, maatte dog erhverve ham en stor
Agtelse blandt alle veltænkende; og naar ingen anden
kunde udrette noget, søgte man til Studenterpræsten,
som da den unge og tapre, men vilde og ustyrlige
Ulr. Chr. Gyldenløve under Kjøbenhavns Belejring laa
paa sit yderste, og kun Mester Jens Justesens ærlige
Djærvhed kunde faa Ørenlyd hos den unge Kongesøn,
der saa nødig vilde sige Farvel til Livet. -- Han døde
ugift 11. Febr. 1684.

Pontoppidan, Ann. eccl. Dan. IV, 623 ff. Ny kirkehist. 
Saml. I, 503. III, 227 ff.

<i>H. F. Rørdam.</i>
</chapter>

<chapter name="Bjerregaard, Hans, 1766-1860, Præst">
<b>Bjerregaard, Hans,</b> 1766-1860, Præst, er født i
Gjentofte 22. Febr. 1766. Faderen var den ndfr. nævnte
Bonde Hans Jensen B. Sønnen blev Student 1788 fra
Slagelse og tog Embedsexamen 1793. 1798 blev han
Sognepræst i Hjermind, Le og Hjorthede i Viborg Stift,
hvor han blev, indtil han 1857 tog sin Afsked han var
1828 bleven Konsistorialraad. 1808 ægtede han Mette
Cathrine Sjørslef (d. 1838), en Datter af Skrædder Jens
Nielsen. Han døde 12. Jan. 1860. B. var en ualmindelig
kraftig Personlighed og utrættelig til sin høje
Alder. Han var en gavmild Mand, der kom de fattige 
til Hjælp med stor Redebonhed; ligeledes fik han,
til Dels ved selv at udrede de fornødne Penge,
opført en Skole i hvert af sine Sogne, og allerede
ved Aarhundredets Begyndelse var der indført et
planmæssigt Skolevæsen. Han læste selv i flere Aar
2-4 Dage ugentlig 2-3 Timer i Skolerne, hvor
han underviste i Retskrivning og Naturlære. Han
havde allerede 1839 ladet uddele o. 40000 Ark af
almennyttige Smaaskrifter i sine Sogne, deriblandt
hans eget Skrift «Om Overtro og Midler mod samme »
(1801). Størst Betydning har dog hans Virksomhed for
Træplantning og Landøkonomi. 

Erslew, Forf. Lex.

<i>L. Koch.</i>

- Hans Bjerregaard havde allerede som Dreng
faaet Interesse for <i>Plantning,</i> og da han kom
til det træfattige Jylland, blev det en af hans
Livsopgaver at faa Sansen for Træplantning vakt
og Jyllands magre Egne tilplantede. Endnu inden
han blev Præst, plantede han i Viskumgaards Skov
mange Tusende Træer, og saa snart han var bleven
Præst, fortsatte han. 1814-16 anlagde han paa
Præstegaardens Hede en 7 Tdr. Land stor Plantage,
der voxede godt til og blev ham en Kilde til megen
Glæde. Her færdedes han tidlig og sent, travlt
beskæftiget med alle de Arbejder, der kunne være
ved Vedligeholdelsen af en saadan Plantning. Hans
Virksomhed tiltrak sig snart Opmærksomhed, og
den blev efterlignet baade af Præster og Bønder,
hvorom adskillige smaa Plantninger endnu den Dag i
Dag bære Vidne. Blandt dem, der lagde Mærke til B. s
Virksomhed, var ogsaa Frederik VI, som besøgte ham
i 1826 og senere støttede ham i hans Virksomhed for
Træplantning. For at fremme denne uddelte B. nemlig
aarlig en Masse Planter aldeles gratis og skrev Bøger,
der i Regelen ogsaa bleve uddelte uden Betaling til
Landalmuen. Efter at den fattige Præst i en Række
Aar havde gjort dette paa egen Haand, fik han senere
en aarlig, men dog forholdsvis ringe offentlig
Understøttelse. B. s Virksomhed indskrænkede sig
i øvrigt ikke til Træplantning alene. Han var paa
hele det landøkonomiske Omraade en Fremskridtsmand
og virkede for Udbredelsen af sine Anskuelser ved
Udgivelsen af en hel Række Skrifter og Artikler,
der fik en ikke ringe Udbredelse blandt Almuen og
bleve meget læste og paaskjønnede. Hans « Kortfattet
Anvisning til det forbedrede Jordbrug » (1833) var
vel det af hans Skrifter, som fik størst Betydning,
men i øvrigt vare ogsaa hans øvrige Skrifter af Værdi;
hans Syn paa, hvad der kunde komme ud af de jyske
Heder, og hvad
der burde gjøres, var ofte ligefrem genialt; i
mangt og meget kan han betragtes som Banebryder for
Hedeselskabet i Nutiden.

<i>J. P. Petersen.</i>

</chapter><chapter name="Bjerregaard, Hans Jensen, 1728-81, Bonde">

<b>Bjerregaard, Hans Jensen,</b> 1728-81, Bonde. Han er
født i Gjentofte, hvor Faderen, Jens Sørensen,
var Gaardfæster. 1750 fik han «Bjerregaard» i
Fæste, og samme Aar ægtede han Ellen Jacobsdatter,
Datter af en Gaardfæster i Ordrup. 1761 overdroges
Gjentofte Gods til Grev J. H. E. Bernstorff, der
som bekjendt var en af de første i Danmark, der paa
sit Gods lod Jorderne udskifte af Fællesskabet og
Gaardene udflytte, en Velgjerning, Bønderne imidlertid
betragtede som en Ulykke og kun yderst modstræbende
gik med til. H. J. B. derimod indsaa Betydningen
heraf, han blev den første Udflytterbonde ikke blot
paa Gjentofte, men i Danmark (1766), og hans dygtige
Medhjælp skyldtes det fortrinsvis, at det vanskelige
Arbejde med Udflytningen blev fortrinlig udført og
derved ikke blot gav et glimrende Resultat for de
Gjentofte Bønder, men tjente som opmuntrende Exempel
for andre Godsejere. 1771 udgav B. en lille Bog, «Brev
fra Hans Jensen, Selvejerbonde paa det Bernstorffske
Gods, til sine Landsmænd, de øvrige Bønder, om de nye
Indretninger til Landvæsenets Forbedring i Danmark», i
hvilken han særlig udvikler Udskiftningens Fordele. Da
Landhusholdningsselskabet stiftedes 1769, var B. den
eneste Bonde, der indmeldte sig, og Selskabet
benyttede ham ofte som Kommissær til at bedømme
nye Agerdyrkningsredskaber. Sin Gaard i Gjentofte
solgte han 1772 og kjøbte samme Aar Herregaarden
Løvegaard i Holbæk Amt, som han ejede til 1778;
han boede derpaa et Par Aar i Slagelse og flyttede
senere til Kjøbenhavn, hvor han døde 1781. Oplyst
og kundskabsrig, selvstændig og fremadstræbende,
som B. var, er han et Særsyn mellem Datidens Bønder;
han nød da ogsaa stor Anseelse, Christian VII hædrede
ham med en Guldmedaille, og flere af Tidens bedste
Mænd omgikkes gjærne med «den lærde Bonde».

Rugaard, Fremrag. danske Bønder S. 24 ff.

<i>H. Hertel.</i>

</chapter><chapter name="Bjerring, jvfr. Bjering.">

<b>Bjerring,</b> jvfr. Bjering.

</chapter><chapter name="Bjerring, Niels Christian, 1773-1840, Prokurator">

<b>Bjerring, Niels Christian,</b> 1773-1840, Prokurator,
blev født i Kjøbenhavn af fattige Forældre (Faderen
var Tømmermand) 21. Febr. 1773 og begyndte i tidlig
Alder som Skriverdreng paa et 
Kontor, men ved sin udmærkede Begavelse og energiske
Karakter var han allerede i Stand til 17 Aar gammel
at tage dansk-juridisk Examen. Han kom derefter
paa Kontoret hos Højesteretsadvokat Schønheyder,
hvis Fuldmægtig han senere blev. 1800 blev han
privat inskriberet ved Universitetet, men skjønt
han aldrig tog juridisk Embedsexamen, blev han dog
en meget anset og meget benyttet Overretsprokurator
(Bestalling 1803). Men han var af en ubændig hidsig
Karakter og skaffede sig derved mange Fjender. I sine
yngre Aar var han almindelig bekjendt under Navnet
«den lille Marat» paa Grund af sine yderliggaaende,
revolutionære Anskuelser, og han lagde ingenlunde
Dølgsmaal paa sit Had til den absolutistiske
Regeringsform. En Tid lang var han en meget rig
Mand, dels ved under Krigen efter 1807 at føre en
stor Del Prisesager, dels som heldig Deltager i
Udrustning af Kapere. Men ved Pengeomvæltningen
gik hans Formue over Styr. Saa gik hans Vrede ud
over Landets Finansbestyrelse, særlig Møsting;
utilbørlig Skrivemaade paadrog ham Retsforfølgelse,
og ved Højesteretsdom af 26. Juli 1825 blev han idømt
5 Aars Landsforvisning. Han levede i disse Aar mest
i Lybek, men gjorde dog ogsaa et længere Ophold
i Paris. Hjemvendt til Fædrelandet var han syg og
svagelig, men hans Temperament og Anskuelser bleve
uforandrede til hans Død, 28. Okt. 1840. Han var
gift to Gange, 1. med Vilhelmine Jacobine Kjeldskow
(d. 25. Febr. 1804), 2. med Pauline Andrine Nicoline
Kjeldskow. Nedenanførte Professor Vilh. B. er hans
Søn.

Erslew, Forf. Lex. Abrahams, Meddelelser af mit Liv, 1876, 
S. 152 ff. Cl. Pavels's Autobiographi S. 235 f. 
Illustr. Tid. XXI, Nr. 1055. Danske Saml. I, 108 ff.

<i>A. Jantzen.</i>
</chapter>

<chapter name="Bjerring, Vilhelm Jakob, 1805-79, Sprogmand, Politiker">
<b>Bjerring, Vilhelm Jakob,</b> 1805-79, Sprogmand, 
Politiker. V. B. var en Søn af den foregaaende. Han
fødtes i Kjøbenhavn 17. Jan. 1805, dimitteredes fra
Borgerdydskolen sammesteds 1823, tog Aaret efter
anden Examen og rejste derpaa til Frankrig, hvor
han opholdt sig i flere Aar, navnlig i Bordeaux
og Paris, sysselsat med at studere Sproget, men
tillige stærkt optagen af det bevægede politiske Liv,
der betegnede Slutningen af Restavrationen inden
Julirevolutionen. Efter sin Hjemkomst fortsatte han
sine Sprogstudier og havde sin Tid for øvrigt besat
med privat Undervisning; i 1833 blev han Lærer i
Fransk ved Landkadetakademiet og 4 Aar senere, efter
en ny Rejse til Frankrig og Tyskland, tillige ved
den militære Højskole, hvor han fik fast Ansættelse
i 1846 og vedblev at virke indtil 1868, skjønt han
i 1852 tillige var bleven 
Lektor i samme Sprog ved Universitetet. Titel af
Professor fik han 1848. Han var gift med Louise
Esskildsen, f. 29. Febr. 1808, Datter af Havnekapitajn
og Lodsoldermand Erik E.

B., hvis politiske Interesse var bleven vakt ved
Opholdet i Frankrig og næredes ved et gjennem mange
Aar fortsat, omhyggeligt Studium af de parlamentariske
Forhandlinger under Julikongedømmet, tog tidlig Del
i det Liv, som begyndte at røre sig her hjemme efter
Stænderinstitutionens Indførelse og navnlig efter
Christian VIII's Tronbestigelse; han sluttede sig med
fuld og begejstret Overbevisning til det opvoxende
national-liberale Parti og hørte i 1848 allerede
til dets toneangivende Mænd. Det lykkedes ham dog
ikke strax at komme ind i det aktive politiske Liv;
ved Valgene til den grundlovgivende Rigsforsamling i
Okt. 1848 faldt han igjennem i Kjøbenhavns 4. Kreds,
men ligesom flere andre faldne Kandidater blev han
udnævnt til kongevalgt Medlem og begyndte dermed
en parlamentarisk Virksomhed, der fortsattes i 26
Aar. B. blev valgt ind i Grundlovsudvalget, han
dirigerede dets første Møde 22. Dec. 1848 og blev i
samme Møde valgt til dets Formand, medens daværende
Overretsprokurator T. C. Dahl blev Sekretær. Det
var en lige saa hæderlig som ansvarsfuld Stilling,
der saaledes betroedes ham; der var den Gang saa
godt som ingen parlamentarisk Tradition at ty til,
alt skulde saa at sige skabes fra nyt, og der
hørte en sikker Haand, en skarp formel Sans til
for at holde Forhandlingerne om en saa vigtig Sag
som Landets tilkommende Forfatning, hvorom tilmed
Meningerne stode saa skarpt imod hinanden, i det
rette og praktiske Spor. B. viste sig den vanskelige
Opgave voxen, og hans Ledelse bidrog sit til, at de
modstridende Anskuelser omsider mødtes i et fælles
Resultat. Ikke desto mindre faldt han atter igjennem,
da hån stillede sig ved det første Folketingsvalg,
4. Dec. 1849, i Fredensborg, men i Okt. 1850 valgtes
han til Landstinget for en jysk Kreds, og i denne
Forsamling havde han derefter, om end ved Valg fra
forskjellige Kredse, Sæde i 24 Aar, i 9 af hvilke
han tillige var en af Tingets Statsrevisorer. Det
formelle var B.s stærke Side som Politiker; han kunde
være bleven en udmærket Formand, og han var en lige
saa kyndig som omhyggelig Statsrevisor. Lige fra
vort konstitutionelle Livs Begyndelse, medens den
Kompetencestrid imellem de to Ting, der senere har
ført til en saa langvarig og bitter Konflikt, endnu
kun viste sig i svage Tegn, stræbte B. med utrættelig
Energi at haandhæve Landstingets Ligeberettigelse
over
Finansloven og undlod ikke ved enhver passende
Lejlighed at paavise Nødvendigheden af, at Landstinget
i Tide og praktisk værgede om sin Ret, førend
den gik af Brug og forvandledes til en tom Theori
uden statsretlig Virkning. Hans Taler udmærkede
sig altid, men særlig naar de optoge dette Thema,
ved omhyggelige Data -- hans smaa Noterbøger vare
berømte i Landstinget -- og en klar, koncis Form,
men egentlig Veltalenhed besad han ikke. Under
Debatten om Klitternes Beplantning til Sandflugtens
Dæmpning 1851 gav B., med franske Erfaringer for Øje,
Anvisning paa at benytte Strandfyrren, og dette Vink
blev siden fulgt med god Nytte. I 1874 udtraadte han
af Tinget, og efter længere Tids Svagelighed døde
han 30. Nov. 1879.

Barfod, Dansk Rigsdagskalender, 1856. Erslew, Forf. Lex. 
Nord. Convers. Lex., 3. Udg.

<i>C.. St. A. Bille.</i>


-- Bjerring havde allerede fra sin Barndom i Hjemmet
haft Lejlighed til at erhverve sig praktisk Kundskab
til <i>Fransk.</i> Senere havde han ikke blot ved Rejser til
Frankrig, men ogsaa ved grundigt Studium stræbt at
skærpe sin Indsigt i dette Sprogs Bygning, og særlig
havde han med Iver søgt at vinde solid Kundskab
til dets historiske Udvikling, en Opgave, som i B.s
Ungdom dog ikke endnu skulde faa en tilfredsstillende
Løsning. Ved Siden af Raynouards System havde B. ogsaa
med Forkjærlighed fulgt de Forsøg, der gik ud paa
at hævde Keltisk som det franskes Modersprog, en
Forkjærlighed, som han heller ikke senere helt opgav,
efter at Diez havde bragt Forskningen ind paa en
paalideligere Bane. Efter Westergaards Ansættelse
ved Universitetet som Lærer i Sanskrit studerede
B. under hans Vejledning dette Sprog med megen Iver,
Han arbejdede sig frem til Studiet af Vedasproget;
og det var derefter hans Agt at foretage et nøjagtigt
Studium af Keltisk (navnlig af «Myvyrian Archaiology
of Wales») for at komme til Vished, om Diez' Opfattelse
ogsaa kunde anses for tilstrækkelig begrundet. Det
var vel ikke saa meget hans Lærergjerning som hans
politiske Virksomhed, der gjorde Afbræk i denne
Plan. Man vil dog se, at hans Bestræbelser for at
vinde et fast videnskabeligt Grundlag med rette
betegnede ham som selvskreven til Posten som Lektor
(Prof. extraord.) ved Universitetet (Nov. 1852). Det
viste sig imidlertid i de første Aar af denne hans
Virksomhed, at der endnu ikke fandtes tilstrækkelig
Interesse for et videnskabeligt Studium af Fransk:
det hændtes ikke sjælden, at der
slet ingen mødte til hans sprog- eller
litteraturhistoriske Forelæsninger, hvorimod hans
praktiske Øvelser i Regelen vare vel besøgte. Først
i Begyndelsen af Treserne viste der sig Lyst til et
mere indtrængende Studium af fransk Sproghistorie. Da
B. imidlertid stadig var temmelig optagen af
Politikken, og vel ogsaa fordi han ikke havde nogen
videre fast Tro til Diez' Hovedresultater, lykkedes
det ham ikke i Litteraturen at afsætte nogen Frugt
af sine mange Studier. Imidlertid maa man dog ikke
glemme, at det var ham; der her i Landet først vakte
den Interesse for grundigere fransk Sprogstudium,
som senere har udviklet sig mere og mere.

<i>Thor Sundby.</i>


<b>Bjerrum, Jannik Petersen,</b> f. 1851, Læge. Han er
født i Melby ved Tønder 26. Dec. 1851 og en Søn af
Farver, senere Kreaturhandlerkommissionær i Kolding,
Niels Jannicksen B. og Christiane f. Degn, blev 1869
dimitteret fra Ribe Skole, tog 1876 Lægeexamen og 1882
Doktorgraden. Han helligede sig tidlig Ofthalmologien
som Specialstudium, og efter i nogen Tid at have
beklædt en Assistentstilling i Dr. Edm. Hansen Gruts
Øjenklinik har han fra 1885 virket som Medbestyrer
af Klinikken og har i sin Doktordisputats og senere
publiceret vigtige videnskabelige Undersøgelser,
navnlig om Lyssans og Formsans. Han er Medudgiver og
dansk Redaktør af det nye «Nordisk ofthalmologisk
Tidsskrift». Han er gift med Anna Cathrine Johansen,
Datter af Snedkermester J. i Kolding.

Smith og Bladt, Den danske Lægestand, 5. Udg.

<i>Jul. Petersen.</i>
</chapter>

<chapter name="Bjeske, Knud, 1576-1612, Professor">
<b>Bjeske, Knud,</b> 1576-1612, Professor. Han er født i
Kjærteminde, hvor hans Forældre, Jens B. og Karen
Knudsdatter, vare Smaakaarsfolk. Han gik først i
Skole i sin Fødeby og kom derpaa i Odense Skole,
hvorfra han sendtes til Universitetet 1597. Han fandt
en Velynder i den lærde Holger Rosenkrantz, og efter
at han i nogen Tid havde været Hører ved Sorø Skole,
blev han paa denne Mands Anbefaling Hovmester for to
unge Adelsmænd, Christian Thomesen Sehested og Peder
Lange, der skulde rejse i Udlandet. I Efteraaret 1603
kom de til Wittenberg, hvor de studerede i 3 Aar. Da
Chr. Thomesen kaldtes hjem, rejste K. B. tilbage med
ham. 12. Maj 1607 tog han Magistergraden og udnævntes
s. A. til Rektor ved Odense Skole. 26. April 1608
kaldtes han til Professor pædagogicus ved Kjøbenhavns
Universitet. 1610 blev han akademisk Notar og rykkede
s. A. op i det græske Professorat, men maatte 
allerede en Maaned efter for en Tid opgive sine
Forretninger for at gjenvinde sin Helbred. Han
døde 29. Juli 1612, 36 Aar gammel. Han roses som en
flittig Lærer og en dygtig Theolog. Aaret før sin Død
havde han holdt en «Oratio de officiis studiosorum
in academia Hauniensi», som udkom 1612 og tidligere
med urette har gaaet under H. P. Resens Navn, fordi
Indledningen er af ham.

Rørdam, Kbhvns Universitets Hist. 1537-1621 III, 631 ff.

<i>S. M. Gjellerup.</i>

</chapter><chapter name="Bjug, s. Byg.">

<b>Bjug,</b> s. Byg.

</chapter><chapter name="Bjørn, --1049, Jarl">

<b>Bjørn,</b> --1049, Jarl, Søn af Ulf Jarl og Estrid,
Svend Tveskjægs Datter, blev o. 1045 af Edvard
Bekjenderen gjort til Jarl, vistnok over den
østlige Del af Mercia, og senere, da hans Fætter
Svend Godwinsen forvistes, fik han ogsaa en Del af
dennes Len. Nogle Aar efter vendte Svend tilbage, men
B. nægtede at afstaa nogen Del af Svends tidligere
Besiddelser. Under Forhandlingerne herom og om at
skaffe Svend Kongens Tilgivelse var B. fulgt med sin
Fætter til Bosham i Sussex, hvor dennes Skibe laa. Her
blev B. forrædersk greben af Svends Mænd, og denne lod
ham kort efter dræbe i Dartmouth (1049). B. begravedes
i Winchester Domkirke ved Siden af sin Morbroder Knud
den store.

The Anglo-Saxon Chronicle, ed. by B. Thorpe. 
E. A. Freeman, The Norman conquest of England II. 
Lappenberg, Geschichte Englands I. 

<i>Johannes C. H. R. Steenstrup.</i>

</chapter><chapter name="Bjørn,</b> --o.1100, en uægte Søn af Svend Estridsen">

<b>Bjørn,</b> --o.1100, en uægte Søn af Svend Estridsen,
var paa Erik Ejegods Tid Lensmand og Høvding paa
Danmarks Sydgrænse; han befæstede den Ø i Ejderen,
hvor nu Rensborg ligger, med Volde og Grave. Her fra
herskede han ogsaa over de under den danske Konge
hørende Holster og Ditmarsker, men da han en Gang
holdt Ting med dem, dræbte en fortørnet Bonde ham
med sin Lanse (o. 1100).

Saxo Grammaticus, Historia Danica, ed. Müller, S. 557. 603. 
Suhm, Hist. af Danmark V, 58. 62.

<i>Johannes C. H. R. Steenstrup.</i>

</chapter><chapter name="Bjørn Jærnside, --1134">

<b>Bjørn Jærnside,</b> --1134. Erik Ejegods uægte Søn Harald
Kesja havde 12 Sønner; blandt de ældste af disse
var B. Under de i Anledning af Mordet paa Knud
Lavard fremkaldte Uroligheder sluttede han sig til
sin Farbroder Erik, der vilde hævne den myrdede, og
hvem Sjællændere og Skaaninger valgte til Konge. Han
fulgte ham saaledes paa et Tog til Jylland (1132),
hvor Erik ved Onsild Bro, i Nærheden af Hobro; led
et Nederlag og vilde 
være bleven taget til Fange af Kong Niels' Folk,
hvis ikke B. og Historieskriveren Svend Aagesens
Fader havde taget Stilling paa Broen og holdt
Stand der mod de fremstormende Fjender saa længe,
indtil Erik havde naaet sine Skibe, hvorefter de selv
hurtig indskibede sig. Det opofrende Mod uagtet, som
B. ved denne Lejlighed havde udvist, blev han et Par
Aar efter (1134) som en farlig Medbejler til Tronen
taget af Dage af sin Farbroder Erik, der imidlertid
ved Kong Niels' Død var bleven Enekonge. B., der for
sin Tapperhed -- ligesom tidligere Regner Lodbrogs
Søn Bjørn -- fik Tilnavnet Jærnside, var gift med den
svenske Konge Inge I's Datter Cathrine og havde med
hende Datteren Christine, som blev den svenske Konge
Erik den helliges Hustru.

<i>C Weeke.</i>
</chapter>

<chapter name="Bjørn, Andreas, 1703-1750, Handelsmand">
<b>Bjørn, Andreas</b>, 1703-1750, Handelsmand. A. B. eller,
som han oprindelig hed, Anders Bjørnsen, var født 
i Skjelskør (døbt 28. Okt. 1703) og Søn af
Mads Andersen Bjørn og Karen Pedersdatter; efter
Svigersønnens Udsagn var han en Bondesøn. 1730 tog
han Borgerskab i Kjøbenhavn som Kjøbmand og drev i
de første Aar Tømmerhandel, men kom snart ind paa
større Foretagender. Han opfyldte den Grund paa
Christianshavn, der nu hedder Wilders Plads, men
længe bevarede Navnet Bjørns Plads, som ved hans
Død var 6 Tdr. Land stor; han indpælede den Kanal,
der skiller Pladsen fra Strandgade, og bebyggede i
denne sidste Gade Grunden mellem Baadsmandsstræde og
Kanalen. Paa det store Inddæmningsforetagende fik han
kgl. Privilegium 18. Juli 1735, og her anlagde han et
Skibsværft, der blev drevet i en Maalestok, som man
hidtil ikke havde kjendt i Kjøbenhavn. Han byggede her
henved 50 Skibe og opnaaede 1742 den Begunstigelse,
at alle hans Arbejdere bleve forskaanede for borgerlig
Tynge; 1747 fritoges de for enhver Lavstvang. Hans
Plads blev ogsaa en Tid benyttet af Skydeselskabet det
danske Kompagni, og da Kong Frederik V blev Medlem af
dette, gjorde B. paa egen Bekostning en stor Fest for
ham. Det fortælles, at det var en yndet Fornøjelse for
samme Konge at være tilstede, naar Agent B.s Skibe løb
af Stabelen. B. var desuden en af Stadens driftigste
Kjøbmænd. 1747 var han Medstifter af det almindelige
Handelskompagni, til hvilket en Del af hans Plads blev
overdraget, og som navnlig drev Handel paa Island og
Finmarken og senere paa Grønland. Ved hans Død laa
der 2 Skibe færdige paa hans Værft, hvilke paa hans
egen Bekostning skulde have gjort Opdagelsesrejser
i Grønland. Han var ogsaa Medlem af det islandske og 
det vestindiske Handelskompagni. 1748 udnævntes han
til en af de 4 Direktører for det nye Theater. Han
døde 27. Jan. 1750. Han var gift 1. (27.
Nov. 1733) med Karen Arildsdatter Hansen (d. 1740, begr. 14. Dec.,
36 Aar gammel), 2. (27. Sept. 1741) med Margrethe Lentz (f. 1717),
Datter af Hofbager i Kjøbenhavn Jochum L.; hun ægtede efter hans
Død Godsejer Emanuel Thygesen (XVII, 378). Hans eneste Barn af 
l. Ægteskab, Karen, var gift med den bekjendte Forfatter Tyge Rothe.

Baden, Frederik V's Aarbog. Hist. Tidsskr. 3. R. IV, 229. 
Overskou, Den danske Skueplads II, 58. T. Rothe, Karen Bjørns
Minde. C. Nyrop, Joh. Fr. Classen S. 44 f.

<i>O. Nielsen.</i>
</chapter>

<chapter name="Bjørn, Bjørn Andersen, --1502--, til Stenalt">
<b>Bjørn, Bjørn Andersen,</b> --1502--, til Stenalt, Søn
af Hr. Anders Jacobsen til Vorgaard (Sønnesøn af
nedennævnte Bjørn Olufsen B.) og Anne Lauridsdatter
(Muus) til Stenalt, er mest bekjendt derved, at hans
Navn er knyttet til Drabet paa Rigshofmesteren
Poul Laxmand, i det han var i Følge med Ebbe
Strangesen, da denne 1502 paa Højbro i Kjøbenhavn
dræbte Rigshofmesteren. Allerede Samtiden sigtede
B. A. for Delagtighed i selve Drabet, hvorved han
foranledigedes til at erhverve en Dom af Kongen og
Rigsraadet, der udpegede Ebbe Strangesen som den
egentlige Gjerningsrnand, hvorimod B. A. «hjalp til
gode saa længe, at han var nødt til at slaa fra sig
og værge sig selv», en Dom, som dog næppe hævede ham
mere i Samtidens Øjne, end den kom hans Eftermæle
til Nytte. Ogsaa andre Vidnesbyrd tale nemlig
ugunstig om hans Karakter; saaledes beskyldtes han
og hans Broder for at have trængt deres Sindssvage
Søsterdatter Anne Axelsdatter (Thott) i Kloster for
at kunne bemægtige sig hendes Gods. Som bekjendt blev
hverken B. A. eller Ebbe Strangesen draget til Ansvar
for Drabet; tvært imod nævnes de snart efter begge i
anselige Stillinger, B. A. 1506 som Lensmand i Rugsø
Herred og 1507 paa Ravnsborg. I denne sidste Stilling
er han vistnok død kort efter i sin bedste Alder, og
Samtiden saa en Gudsdom i hans og Ebbe Strangesens
tidlige Død. B. A. blev begravet i vor Frue Kirke
i Aalborg; hans Enke, Anne Henriksdatter Friis til
Odden, ægtede Rigsraaden Hr. Ove Lunge til Tirsbæk
og døde 1542.

Danmarks Adels Aarbog 1887, S. 91. Danske Mag. 4. R. VI, 287 f.

<i>Thiset.</i>
</chapter>

<chapter name="Bjørn, Bjørn Andersen, 1532-83, Rigsraad">
<b>Bjørn, Bjørn Andersen,</b> 1532-83, Rigsraad, Sønnesøn af
sin foran staaende Navne og Søn af Anders Bjørnsen til
Stenalt og Anne Gjordsdatter (Drefeldt), blev født
30. Juli 1532 paa Stenalt. I Drengeaarene mistede
han sin Fader, ved hvis Død han ikke blot arvede sin
Fædrenegaard Stenalt, men ogsaa, kun 9 Aar gammel,
erholdt sin Faders Forlening, Rugsø Herred, som
han 
beholdt til 1548. Efter at have gjort Tjeneste som
Hofsinde blev han 1562 beskikket til Landsdommer i
Sjælland, hvor han ejede et Par Hovedgaarde, Vinstrup
og Vinderup; som Landsdommer var han forlenet med
Fredsgaarde. Under den nordiske Syvaarskrig gjorde
han Tjeneste som Proviantmester 1563-66, men blev
det sidstnævnte Aar forlenet med Kjøbenhavns Slot og
Roskildegaard og tog da Afsked som Landsdommer. Aaret
efter blev han Rigsraad, og det følgende Aar forøgedes
hans betydelige Forleninger yderligere med Tryggevælde
samt Munkeliv Kloster og St. Hans Kloster i Bergen,
medens han mistede Abrahamstrup, som hidtil havde
været forenet med Kjøbenhavns Slot; 1571 fik han
endnu St. Agnete Kloster i Roskilde. Sine norske Len
beholdt han til 1578, men alle de danske fratraadte
han 1572 og blev i Steden Lensmand paa Aarhusgaard,
som han endelig 1580 ombyttede med Aalborghus; dette
sidste Len beholdt han til sin Død. B. A. var ikke
blot en dygtig, anset og fædrelandskjærlig Mand,
men ogsaa en efter den Tids Forhold lærd Mand, hvis
Hus synes at have været et Samlingssted for Datidens
lærde Verden; bl. a. stod han i nøje Forbindelse med
Anders Sørensen Vedel. Ogsaa som Jorddrot indtog han
en fremragende Stilling. Sine førnævnte sjællandske
Gaarde mageskiftede han 1573 til Kongen mod det gamle
Vitskøl Kloster, Gunderupgaard og Strandbygaard i
Jylland, hvor han i Forvejen ejede Stenalt og Vor. Af
Vitskøl Kloster oprettede han en Hovedgaard, som han
kaldte Bjørnsholm, og denne saa vel som sine andre
Gaarde forsynede han til Dels med helt nye Bygninger,
medens han samtidig ivrig tog sig af de tilliggende
Kirker og Skoler. B. A. døde allerede 15. Okt. 1583
paa Bjørnsholm og blev begraven i sin Sognekirke
Ørsted. Efter sin første Hustru Sidsel Truidsdatter
Ulfstands Død 7. Avg. 1561 ægtede han 29. Juni 1567
Karen Henriksdatter Friis (f. 21. Dec. 1541 d. 3. Juni
1601). Af begge Ægteskaber var der Børn, i alt 9,
men desuagtet uddøde den gamle Slægt, hvortil han
hørte, paa Mandslinjen 1596 med en af hans Sønner,
nedennævnte Jacob B.

Danmarks Adels Aarbog 1887, S. 94 f.

<i>Thiset.</i>
</chapter>

<chapter name="Bjørn, Bjørn Olufsen, --1400--, Rigsraad">
<b>Bjørn, Bjørn Olufsen,</b> --1400--, Rigsraad, Søn af
nedennævnte Oluf Bjørnsen B., efter hvem han arvede
Slægtens Stamsæde Stensgaard. Allerede 1382 var han en
rig og anset Mand, der endog optraadte som Forlover
for selve Dronningen ved en større Pantsættelse. Som
saadan nævnes han ogsaa i Forliget paa 
Lindholm og var da Rigsraad. Kort efter blev han
Ridder. Ligesom sin nedennævnte Broder, Hr. Johan,
var han Aaret efter tilstede ved Kongevalget i
Kalmar. 1402 var han Lensmand paa Næsbyhoved og 1409
paa Vordingborg. Derefter deltog han i Aarene 1411-12
i Forhandlingerne med Hertugdømmerne og var 1425
en af Dommerne i Trætten mellem Dronning Philippa
og Arvingerne efter Biskop Bo i Aarhus. Endnu 1433
levede Hr. B. O., der da stiftede Messer for Dronning
Margrethes, sin og sine Slægtningers Sjæle i St. Hans
Kloster i Odense; kort efter synes han at være død i
en temmelig høj Alder. Hr. B. O. var vistnok flere
Gange gift, sidst med Hr. Claus v. Witzens Enke,
Elsebe Henningsdatter (Kabel) til Nielstrup i Fyn,
der efter hans Død ægtede Gert Bryske.

Danmarks Adels Aarbog 1887, S. 89.

<i>Thiset.</i>
</chapter>

<chapter name="Bjørn, Hans Outzen, 1777-1843, Forfatter af mathematiske Lærebøger">
<b>Bjørn, Hans Outzen,</b> 1777-1843, Forfatter af
mathematiske Lærebøger, er født 14. Dec. 1777
i Tørning Len, hvor Faderen, Johannes Nicolai
B., ejede en Bondegaard. Efter dennes Død tog
Farbroderen, Præsten Jens Bjørn i Viby paa Hindholm,
sig af ham. Han blev Student 1796 fra Odense og
dimitteredes 1802 fra den fysisk-mathematiske
Klasse af Universitetets pædagogiske Seminarium,
hvor han maa have haft Overlærer Linderup fra
Metropolitanskolen til Lærer. Han blev 1802 Adjunkt,
1806 Overlærer i Odense og 1817 Rektor ved Latinskolen
i Nyborg. Efter dennes Nedlæggelse 1841 kjøbte og
beboede han Frydenlund ved Kjøbenhavn, hvor han
døde 15. Maj 1843. 1814 ægtede han Karen Dorothea
Henriette Halling, f. v. Westen (d. 1850), Datter af
Konsistorialraad C. U. v. W. og tidligere gift med
Ritmester H. H. G. Halling. I 1816 erhvervede han
Doktorgraden («De indole et origine aerolithorum»).

B.s mathematiske Lærebøger vare de mest udbredte i
de første Decennier, efter at der i 1805 var indført
en Prøve i Mathematik ved Artium. Arithmetikken (1.,
2. og 3. Kursus) er udkommen i 3-4 Oplag (1806-38),
Geometrien i 4 Oplag (1811-51). Ved deres brede
Forklaringer, den vidtløftige Opstillen af de
samme logiske Former i de forskjellige Beviser og
ved Mangelen af en Systematiseren, som kunde lette
Overblikket, afvige disse Bøger meget fra Nutidens
Lærebøger og vise derved den raske Udvikling i
Mellemtiden. De kunne dog have bidraget til at
forberede denne, i det de førstnævnte Egenskaber
raadede Bod paa Lærernes 
Mangel paa Fagdannelse, og Forfatterens kjendelige
Interesse for Sagen har meddelt sig til opvakte
Lærere og Disciple.

Erslew, Forf. Lex. Thaarup, Fædrenelandsk Nekrolog 9. H. S. 4 ff.

<i>H. G. Zeuthen.</i>
</chapter>

<chapter name="Bjørn, Jacob, 1561-96">
<b>Bjørn, Jacob,</b> 1561-96. Han blev født paa Stenalt
15. Juli 1561 og var Søn af ovfr. nævnte Bjørn
Andersen B. og Sidsel Ulfstand. Moderen døde, da han
var 3 Uger gammel, og han kom derfor til sin Farfaders
Søskendebarn, Dorthe Jacobsdatter B., som var gift med
Oluf Glob til Støvringgaard. Hun optugtede ham,
til han var i sit 7. Aar. Faderen sendte ham siden
til Herlufsholm, hvor han i nogle Aar gik i Skole
under Rektor Hans Mikkelsen. Omtr. 1571 sendtes
han til Kjøbenhavns Universitet og kom i Huset hos
Professor Claus Hammer. Faderen gav ham Mag. Peder
Vinstrup til Hovmester, og denne ledsagede derpaa
ham og Broderen, Trud B., til Udlandet. I Nov. 1572
indskreves de ved Universitetet i Rostock. Senere
opholdt de sig i Leipzig og Wittenberg og kom 1578 til
Tübingen, hvor J. B. Aaret efter udgav et latinsk
Lykønskningsskrift til sin gamle Skolefælle fra
Herlufsholm, Hans Lauridsen Olderup, i Anledning
af dennes Magisterpromotion. Skriftet indeholder
en Udsigt over de akademiske Grader og Maaden,
hvorpaa de erhvervedes. Ikke længe efter rejste han,
til Basel, hvor han sluttede sig til to Landsmænd,
Jørgen Speil og Anders Krag, og da den sidstnævnte
1582 udgav sin «Rameæ scholæ et defensio P. Rami»,
indledede J. B. dette Skrift med en udførlig
Tilskrift til Prins Christian, der indeholder
en kort Fremstilling af Kjøbenhavns Universitets
Historie. Da Jørgen Speil paa denne Tid mistede
sin Moder, Fru Karen Ahlefeldt, tilskrev han ham
et latinsk Trøsteskrift, som udkom i Basel 1583. I
Okt. s. A. kaldtes han hjem ved Faderens Død, men
rejste derefter atter ud. Han opholdt sig o. 1 Aar
i Genf i Dr. Bezas Hus, besøgte siden Italien i
henved 2 Aar og lod i Venedig afskrive en Del gamle,
især historiske Haandskrifter. 1587 kom han hjem
og holdt 1. Sept. 1588 paa Stenalt Bryllup med Anne
Krabbe, Datter af den lærde Erik K. til Bustrup. Han
traadte ikke i Statens Tjeneste, men nødtes paa
Grund af legemlig Svaghed til at leve et stille,
tilbagetrukkent Liv paa Stenalt, hvor han tilbragte
sin Tid med boglig Syssel. Han oversatte den jyske
Lov paa Latin, medens hans Hustru samtidig hermed
skal have oversat den paa Højtysk. Hans Oversættelse
findes endnu paa Universitetsbibliotheket (A. Magn. 
Saml. 13. 4to).   Deres Ægteskab var barnløst,
og han døde 5. April 1596 som den sidste Mand af
Bjørn-Stammen.

Bricka og Gjellerup, Den danske Adel I, 525 ff.

<i>S. M. Gjellerup.</i>
</chapter>

<chapter name="Bjørn, Johan Bjørnsen, --1534, Ridder">
<b>Bjørn, Johan Bjørnsen,</b> --1534, Ridder, til Nielstrup
i Fyn, som han o. 1502 arvede efter sin Fader,
Bjørn Johansen B., og til Nørlund i Jylland, som han
med mere Gods arvede efter sin Moder Susanne Munks
Broder, Hr. Ludvig Marsk (Munk), men o. 1517 solgte
til Rigsraad Peder Lykke, samt til Ørtofte i Skaane,
som han o. 1515 fik i Arv med sin Hustru, Gertrud
Parsberg, Datter af Rigsraad Tønne P. og Marine
Has. Tidligere havde han været trolovet med den
ansete Hofmester Niels Eriksen Rosenkrantz' Datter
Sophie, der døde før Brylluppet. 1521 forlenede
Christian II ham med noget af Poul Laxmands Gods
i Fyn, og i 1523, da det jyske Oprør var udbrudt,
betroede han ham Hindsgavl, som blev taget fra Peder
Ebbesen (Galt), og havde til Hensigt at sende ham
til Langeland for at tage Tranekjær Len fra den
bekjendte Otte Krumpen, hvilket dog Begivenhedernes
Udvikling hindrede. Senere sluttede han sig til
Frederik I, beholdt Hindsgavl og blev optagen
i Rigsraadet, ombyttede senere Hindsgavl og sine
øvrige fynske Forleninger med Dronningholm og Annise
i Nordsjælland. Som Rigsraad synes han ikke at have
spillet nogen større Rolle. Under Herredagen 1533
efter Kongens Død synes han at have sluttet sig til
Mogens Gjøes Parti; i alt Fald har han ikke beseglet
Recessen af 3. Juli, hvorved man søgte at sætte en
Stopper for Lutherdommen, heller ikke det saakaldte
Enighedsbrev, hvorved det katholske Flertal søgte at
binde Mindretallet, ligesom han heller ikke nævnes
blandt Hans Tausens Dommere. Samme Aar eller rettere i
Begyndelsen af 1534 (Trap, Danmark, 2. Udg., IV, 239)
døde han og faar af den hvasse Lektor Poul Helgesen
i den Skibyske Krønnike det Eftermæle, at han ved
sit ødsle Liv satte mange Ejendomme over Styr til
Skade for sine Børn og ved sin hoffærdige Pragtlyst
blev til Latter for alle, -- en Dom, der dog maaske
er paavirket af hans Holdning under Herredagen
1533. Gertrud Parsberg overlevede ham til 1552.

<i>A. Heise.</i>
</chapter>

<chapter name="Bjørn, Johan Christian, 1820-85, Garver">
<b>Bjørn, Johan Christian,</b> 1820-85, Garver, fødtes
18. Sept. 1820 i Randers, hvor hans Fader, Søren
Peter B. (d. 1869), der oprindelig var Skomager,
havde anlagt og drev et betydeligt Garveri. Efter i
1841 at have etableret sig som Garvermester i Viborg 
flyttede han i 1846 til Randers, hvor han overtog
Faderens Garveri. Han interesserede sig imidlertid
ikke alene for sit Haandværk og dets Udvikling,
men for hele Haandværksstandens Udvikling, blev som
Følge heraf Medlem af Randers Haandværkerforenings
Bestyrelse (1856) og var med et lille Mellemrum
dens Formand fra 1864-85, i hvilken Tid han virkede
for den tekniske Undervisnings Fremme, ligesom
han fik oprettet en Stiftelse for gamle trængende
Haandværkere. I 1873 var han Medstifter af Jyllands
Varelotteri, i 1876 var han medvirkende ved den jyske
Industriudstilling i Aarhus, i 1877 gav han Stødet
til Oprettelsen af «Garverforeningen i Danmark», hvis
første Formand han blev, og i 1878 var han særlig
virksom i den Bevægelse, der gik forud for Dannelsen
(i 1879) af «Fællesrepræsentationen for dansk Industri
og Haandværk». B. var i en Aarrække Medlem af Randers
Byraad. Han døde 7. April 1885. 1841 havde han ægtet
Louise Debora Petersen, som overlever ham.

N. Davidsen, Joh. Chr. Bjørn, 1886.

<i>C. Nyrop.</i>
</chapter>

<chapter name="Bjørn, Johan Olufsen, --1400--, Rigsraad">
<b>Bjørn, Johan Olufsen,</b> --1400--, Rigsraad, var en Søn af
den nedennævnte Hr, Oluf Bjørnsen B. I sin Ungdom,
og lige til han i Aaret 1396 fik Ridderslaget,
kaldtes han altid Henneke Olufsen, men efter den Tid
bestandig Johan Olufsen; første Gang, han nævnes,
var i Aaret 1377. 10 Aar senere var han Høvedsmand
paa Nyborg Slot, og vistnok samtidig eller kort efter
blev han Medlem af Rigsraadet. I denne Egenskab
forekommer hans Navn i en Række betydningsfulde
Statsakter, saasom Forliget paa Lindholm 1396,
Erik af Pommerns Kongevalg 1397 osv. Det er dog
mindre paa Grund af sin politiske Virksomhed, at
Hr. J. O. fortjener at mindes, end fordi han var
en af sin Tids betydeligste Jorddrotter, hvorfor
hans Navn atter og atter gjenfindes i de opbevarede
Samlinger af Datidens Skjøder og Pantebreve. Paa
Sjælland ejede han bl. a. Søholm, Skullerupholm,
Havegaard, Egemarke og Andel i Hørsholm, og paa
Fyn Lykkesholm, Jersøre samt flere nu forsvundne
Hovedgaarde. Største Delen af dette Gods havde han
faaet ved sit Giftermaal med Ingeborg Pedersdatter
Grubbe til Skullerupholm, Enke efter den rige Erik
Nielsen (Saltensee) til Søholm, Hørsholm osv., men
meget tilkjøbte Hr. J. O. selv. 1405 fik han Odense i
Pant af Dronning Margrethe. Hr. J. levede endnu 1411,
men var død 1416, da der holdtes Skifte efter ham. Med
sin Hustru, der døde før ham, havde han 2 Døtre.

Danmarks Adels Aarbog 1887, S. 88.

<i>Thiset.</i>
</chapter>
<chapter name="Bjørn, Jørgen (Hermansen), 1652-1704, Søofficer">
<b>Bjørn, Jørgen</b> (Hermansen), 1652-1704, Søofficer,
var Søn af Sejllægger og Kompasmager paa Bremerholm
Herman Lygtemager (d. 1654) og Birgitte Jørgensdatter Bjørn, en
Datter af Viceadmiral Jørgen Bjørnsen (S. 369), hvis Familienavn
han antog. 16 Aar gammel kom han til Søs,
blev 1671 ansat som Lærling (Kadet) paa Flaaden og
2 Aar efter udnævnt til Lieutenant. Var 1674 om
Bord i «Hvide Falk», hvor Chr. Bielke var Chef,
og derefter 8 Aar til Koffardis i Ostindien. 1682
blev han Kapitajn af 3. Klasse og havde som
saadan en Del Chefskommandoer; saaledes 1684
Fregatten «Tumleren» under Schoutbynacht Paulsens
Overbefaling, ved hvilken Lejlighed han medvirkede til
Helgolands Erobring. 1685 Kapitajn i 2. Klasse. 1694
Kommandørkapitajn, Chef for Fregatten «Søhunden»,
der under hans gode Ledelse frelstes i en svær Storm
paa Texels Red. 1699 blev B. Chef for Galejværftet i
Christianssand. 1701 forfremmedes han til Kommandør
og fik kort Tid efter Tilladelse til at gaa i det
ostindiske Kompagnis Tjeneste som Kommandant paa
Dansborg. Samme Aar Afsked som Schoutbynacht. Han
døde 12. Juni 1704 i Ostindien. Han var 2 Gange gift: 
1. med Margrethe Dahl, Datter af Kapitajn i Søetaten 
Hans Dahl; 2. med Anna Undall (f. o. 1662 d. 11. Febr. 1742), 
Datter af Lagmand Lauritz Andersen U. (XVIII, 83);
hun ægtede senere Johan Sigismund Hassius Lillienpalm 
(X, 290), hans Efterfølger i Embedet.

Lützow, Hist. Efterretn. om danske Søe-Officierer I.

<i>C. With.</i>
</chapter>

<chapter name="Bjørn, Marie Christiane, 1763-1837, Danserinde">
<b>Bjørn, Marie Christiane,</b> 1763-1837, Danserinde. 
Jomfru M. C. Lorentzen, som i en ung
Alder kom til det kgl. Theaters Balletskole og
undervistes af Galeotti, debuterede som Danserinde
20. Febr. 1781 og blev i Sommeren 1782 gift med
Sekretær, senere Fuldmægtig ved Hofstuen, Chr. Bjørn
(f 19. Dec. 1816). Madam B., som var i Besiddelse af
en usædvanlig smuk Figur og et udtryksfuldt Ansigt,
havde store Anlæg og udmærkede sig især i serieux
Dans. I Galeottis Balletter var hun en af de mest
fremragende mimiske Personligheder og spillede de
alvorlige Roller, lidenskabelige, store Karakterer
som Dido, Semiramis og Lagertha, hvilken sidste
regnedes for hendes Glansrolle. Som saa mange af
sine Kolleger ved Balletten forsøgte hun sig ogsaa
i Skuespillet og spillede bl. a. med afgjort Held
Pagens Rolle i Beaumarchais' «Figaros Bryllup»,
men skjønt hun havde baade en smuk Sangstemme og et
stort Fremstillingstalent, var og blev dog Balletten
hendes sande Felt, hvor hun især henrev ved den Ild
og Aandfuldhed, hvormed hun skildrede de ømmeste og
lidenskabeligste Følelser. Hun afgik med Pension fra
Theatret ved Udgangen af Sæsonen 1803-4 og døde
15. April 1837 i Fredericia.

<i>Edgar Collin.</i>
</chapter>
<b><chapter name="Bjørn, Matthias, --1676, Tolder, «Admiral»">
Bjørn, Matthias</b>, --1676, Tolder, «Admiral».
var Søn af den S. 369 nævnte Viceadmiral Jørgen Bjørnsen. 
Han blev dødelig saaret paa Togtet 1676. Han blev
1656 udnævnt til Tolder i Svinesund og Sponviken,
i hvilken Stilling han forblev til Aaret 1673, 
da han efterfulgtes af sin Svigersøn,
Ernst Nielsen Fogt. Under de svenskes Belejring
af Halden 1658-60 toge han og hans Svoger, Kjøbmanden 
Peder Olsen Normand, der beskikkedes
til Major, sig med Iver af Landets Forsvar under
Generallieutenant Jørgen Bielkes og Oberst Tønne
Huitfeldts Overkommando. I Okt. 1658 blev M. B. med
17 Skjærbaade sendt ind paa Vigsiden for fra Søen at
hjælpe til ved Marstrands Indtagelse og benævnes da
og senere under Krigen Admiral over Skjærbaadene og
kgl. Maj.s Krigsadjudant. Hans Omsorg for Troppernes
Proviantering under Krigen, hvorunder han selv led
stor Skade af Fjenden, omtales med megen Ros. Ogsaa
under Gyldenløvefejden anvendtes han til Søs og
blev som «Admiral over Galejerne og Skjærbaadene»
udkommanderet paa Vigsiden baade i 1675 og 1676. To
Dage efter Hjemkomsten fra sidstnævnte Togt døde han,
21. Sept. 1676. Hans Enke, Dorothea Meng, Datter
af den tidligere Land- og Proviantkommissarius,
senere Borgmester og Præsident paa Frederikshald,
Niels Hansen M., legerede i Aaret 1677 Penge og en
Tomt til Frederikshalds Fattigvæsen. M. B. ejede
ligesom sin ovennævnte Svoger to Flomsavværker i
Nærheden af Frederikshald og ansøgte i Forening
med denne og deres fælles Svigerfader i 1664 om
Fritagelse for at tage Borgerskab i Frederiksstad,
hvilket gav det første Stød til, at Frederikshald
erholdt Kjøbstadsprivilegier i Aaret 1665. Oljemalede
Portrætter af M. B. samt hans Datter og Svigersøn
Ernst Nielsen findes i Bergens Billedgalleri. En anden
Datter var gift med Oberst Johan Adam de Roclenge
ved bergenhusiske Regiment.

Personalhist. Tidsskr. 2. R. I, 74 ff. Nicolaysen,
Norske Mag. II, 447. 456. Nicolaysen, Norske
Stiftelser III, 284. Munch, Saga I, 84.

<i>H. J. Huitfeldt-Kaas.</i>
</chapter>

<chapter name="Bjørn, Ole, 1648-- , Præst">
<b>Bjørn, Ole,</b> 1648-- , Præst. Han fødtes paa
Frederikshald 1. Maj 1648 og var Søn af Kjøbmand Jens
Sørensen B. og Anne Olesdatter Dorph, blev Student
fra Christiania Skole 1666, theologisk Kandidat
1670 og tog Aaret efter Magistergraden, efter at han
var bleven Konrektor i Aalborg. Da Skolens Rektor,
til Dels ved B.s Underfundighed, var afskediget,
fungerede han nogen Tid som saadan, men synes at
være bleven nødt til at tage sin Afsked; i alt Fald
levede han uden Embede fra 1685, indtil han 1692 blev
Sognepræst til Thisted og Tilsted. Her vakte han i
1696 det 
allerstørste Røre, i det han, der havde Ord for Lærdom
og Gudfrygtighed, erklærede lidende, som søgte hans
Bistand, for legemlig besatte af Djævelen; mangfoldige
troede sig snart ogsaa besatte, og B. optog en Skare
af Saadanne i sit Hus, hvor han med Bistand af et
Par Studenter arbejdede paa Djævelens Uddrivelse;
de besatte angave andre, som havde paaført dem
Besættelsen, og B. erklærede, at disse burde
brændes. Blandt dem var en hæderlig Borgerkone, der
havde nægtet B. sin Datter til Ægte. Vanviddet greb
saaledes om sig, at endog de mere dannede troede paa
Forhexelsen, og Stemningen blev saa fortvivlet, at
mange tænkte paa at forlade Byen. Endelig lykkedes
det Biskoppen at bringe nogle af de besatte til
Bekjendelse om, at det hele var Bedrageri, og ved en
Kommissionsdom af 1697 blev B., som af Hævngjenighed
og Vellyst havde sat Besættelsen i Scene, dømt
fra Embedet, til at staa aabenbar Skrifte, miste
sin Boslod og forlade Jylland. Han appellerede til
Højesteret, hvor han selv forsvarede sin Sag. 1698
dømtes han fra Kald, Kjole og Boslod samt til Fængsel
paa Livstid, af hvilket han dog løslodes næste Aar
mod at forlade Landet; han drog da til Sverige og
Tyskland, hvor han skal have endt sine Dage.

Werlauff, Antegn. til Holbergs Lystspil S. 451 ff. 
Hundrup, Lærerstanden ved Aalborg Kathedralskole II, 4 ff.

<i>G. L. Wad.</i>
</chapter>

<chapter name="Bjørn, Oluf Bjørnsen, --1381">
<b>Bjørn, Oluf Bjørnsen,</b> --1381, var utvivlsomt en Søn
af den Bjørn Olufsen, der 1343 ejede Stensgaard i
Fyn, thi ogsaa O. B. besad denne Gaard. Han nævnes
1355, da han endnu kun var Væbner. Derimod var han
1360 Ridder og alt en fremragende Mand, thi det
følgende Aar var han en af Medforloverne for den til
Hertug Albrecht af Meklenborg udlovede Brudeskat,
og 1364 var han Medlem af Rigens Raad og en af
Afsendingerne til Forhandlingerne i Stralsund med
Hansestæderne. Han maa have staaet i stor Gunst hos
Kong Valdemar Atterdag, thi denne indsatte ham til
Exekutor af sit Testamente. 1377 var O. B. Høvedsmand
paa Gurre. Han døde 1381 og ligger med sin Hustru,
der hed Hille, begraven i St. Peders Kloster i Næstved
(nu Herlufsholm), blandt hvis Velgjørere han og hans
nærmeste Slægt nævnes.

Danmarks Adels Aarbog 1887, S. 88.

<i>Thiset.</i>
</chapter>

<chapter name="Bjørnbak, Lars, 1824-78, Skolelærer og Politiker">
<b>Bjørnbak, Lars,</b> 1824-78, Skolelærer og Politiker. 
B. fødtes 19. Jan. 1824 i Lendum, Børglum
Herred, Søn af Skolelærer Niels Thomsen B. (f. 1786
d. 1862) og Cathrine Marie Larsdatter (f. 1796 
d. 1857). B. uddannedes 1841-43 paa Snedsted
Seminarium (under G. P. Brammers og L. C. Mullers
Ledelse), blev 1844 Skolelærer i Guldager ved
Hjørring og for flyttedes 1855 til Viby ved
Aarhus. B. var en dygtig Lærer og stiftede 1857
desuden en ikke-grundtvigiansk Folkehøjskole i Viby
samt lagde stærk Vægt paa Meddelelse af positive
Kundskaber. Tidlig vendte B. sin Hu til det politiske
Liv, og i Flyveskriftet «Frem, Bondemand, frem»
(under Mærket Søren Christensen) rettede han 1862
en kraftig Opfordring til Bønderne om at tilegne
sig Kundskaber (thi «Kundskab er Magt, Uvidenhed er
Trældom») og derved vinde Evne til selv at styre deres
egne Sager. 1862 var B. tillige med Tscherning og
G. Winther Medstifter af «den jyske Folkeforening»,
og 1866 grundlagde han «Aarhus Amtstidende»; han
søgte at udvikle et eget jysk (anti-kjøbenhavnsk)
Parti, ultrademokratisk og unationalt, med stærk
Fremhævelse af materielt Velvære og afgjort
Modstand mod Forsvarsvæsenets Udvikling og anden
«Krigsgalskab». 1872 sluttede B. sig endog til
«Internationale». B. søgte 1865 og 1873 forgjæves
Valg til Folketinget, men valgtes i Marts 1877 til
Medlem af Aarhus Amtsraad. Døde 2. Jan. 1878. En
Mindestøtte rejstes 1880 af hans Venner nær ved Viby
Højskole. B. ægtede 1845 Eline Marie Hedegaard,
en Slagterdatter fra Aalborg, f. 1821 d. 1884. -- Hans
Søn <b>Viggo B.</b>, 1853-92, overtog 1878-86 Højskolen og
udgav ligeledes «Aarhus Amtstidende»; valgtes 1884
og 1887 til Folketinget. Han døde 12. Okt. 1892.

Aarhus Amtstidendes Feuilleton 20. Sept. 1880 - 9. Maj 1881 (spredte Numre).

<i>Emil Elberling.</i>
</chapter>

<chapter name="Bjørnsee, Otto Jonas, 1682-1760, Officer">
<b>Bjørnsee, Otto Jonas,</b> 1682-1760, Officer. 
Han blev født 29. Marts 1682 i Kjøbenhavn og deltog i sin
Ungdom i de danske Hjælpetroppers Felttog i Brabant og
Flandern. Han blev Kapitajnlieutenant 1711 ved Prins
Carls gevorbne Infanteriregiment, tog senere Del i den
store nordiske Krig i Meklenborg, Pommern og Norge og
stod fra 1718 ved akershusiske Infanteriregiment. Ved
denne Afdeling blev han staaende, indtil han 1744
blev Oberst og Kommandant paa Akershus Fæstning. 1756
blev han Generalmajor. Han blev gift 1729 med Anna
Maria Griis, Enke efter Kjøbmand Johan Jørgensen
Brøgger. Hun var født 13. Marts 1692 og var en Datter
af Raadmand Christen Eskildsen G. i Christiania og
Kirsten Leuch. B. døde i. Okt. 1760 i Christiania,
og hans Enke 14. Febr. 1770.

Tullin, Saml. Skrifter I, 300. Collett, En
gammel Christiania-Slægt. Anker, Biogr. Data
om norske Generalspersoner S. 48 f.

<i>P. F. Rist.</i>
</chapter>
<chapter name="Bjørnsen, Bertel, 1749-1820, Borgmester">
<b>Bjørnsen, Bertel,</b> 1749-1820, Borgmester, en Søn
af Højesteretsassessor Bjørn Bertelsen B. og Marie
Dorothea f. Esmarch, fødtes 28. Sept. 1749, blev 1771
Exam. Juris, s. A. Kopist i Kancelliet, 1773 juridisk
Kandidat, 1775 Kancellisekretær, 1776 Kancelliraad,
Byfoged og Raadmand i Helsingør, 1782 Justitsraad,
1800 tillige Borgmester, 1806 entlediget som
Byfoged og Raadmand for ved Siden af sin Stilling
som Borgmester at kunne overtage Præsidentens
Forretninger, dog uden at føre Titel som saadan, 1807
Etatsraad og døde 20. April 1820. Som en Anerkjendelse
af hans mangeaarige, fortjenstfulde Virksomhed i
Helsingør skjænkede Borgerrepræsentanterne et Maleri
af ham til Raadhuset «til et velfortjent Hædersminde,
dem samt nuværende og efterkommende Borgere til en
kjær Erindring og til en stedsevarende Prydelse for
Raadhusets Sal». Han blev 1. Okt. 1777 gift med Petrea
Cathrine Reiersen, der døde 26. Okt. 1833 i Helsingør.

<i>G. Kringelbach.</i>
</chapter>

<chapter name="Bjørnsen, Louise Cathrine Elisabeth, 1824-99, Forfatterinde">
<b>Bjørnsen, Louise Cathrine Elisabeth,</b> 1824-99, Forfatterinde. 
Frøken B., Datter af Præsten
Ferdinand Cornelius Eberhard B. og Rebekka Adolphine
f. Rabe-Holm, er født i Roholte Præstegaard i Faxe
Herred 9. April 1824. Faderen, der senere var bleven
forflyttet til Kongsted i samme Herred, døde i hendes
8. Aar fra Hustru og 9 Børn. Dette haarde, uventede
Slag vakte den første dybe Alvor i Datterens Sind;
men hun havde Moderen tilbage og følte sig inderlig
knyttet til hende, efter hvem hun havde arvet poetisk
Begavelse, og hvis Vejledning og Exempel blev af
højt Værd for den unge Piges Udvikling i kvindelig
Aand. Moderen aabnede hende Indblik i Romantikkens
og Digtningens Verden. Som Enke i indskrænkede Kaar
havde Fru B. taget Ophold i Tinghuset i Braaby ved
Gisselfeld; her underviste hun selv sine Døtre og
gjorde dem delagtige i Udbyttet af sin Erfaring og
Læsning, samtidig med at hun holdt dem strængt til
Flid og Huslighed. Efter den her omtalte Datters
Konfirmation flyttede Familien til Næstved, hvor
Livsmodet og den udadhigende Trang vaagnede i den
ikke legemsstærke Louise. Saa kom Clara Raphaels «Tolv
Breve», og, uden at de just virkede fuldt sympathetisk
paa Frøken B., udvidede de dog hendes Synskreds,
og hun, hvis Stile og Breve havde faaet megen Ros,
begyndte nu at spørge sig selv, om ikke ogsaa hun var
Forfatterinde. Resultatet blev, at hun hemmelig -- mest
i natlige Timer -- nedskrev Romanen «Hvad er Livet?»,
som efter megen Kamp kom til Verden og endelig efter
et Par Aars Forløb 
fandt en Forlægger (1855), hvorpaa den senere blev
oplagt 2 Gange. Den bar Forfattermærket «Elisabeth
Martens», hvilket bevaredes paa de følgende Arbejder:
«En Kvinde» (1860), «Tre Fortællinger» (1866),
«Hvad behøves der for at leve? Skildringer» (1869), 
«Sangerinden» (1876), «Fra Fortid og Nutid, en Samling
Fortællinger» (1878) og «Skibladner» (1883). Foruden
disse større Arbejder har hun skrevet forskjellige
mindre Ting til Avisfeuilletoner, Almanakker og
Tidsskrifter. -- Siden sin Moders Død i Ringsted 1858
har hun i over 30 Aar opholdt sig i en Venindes Hus
i Kjøbenhavn, hvor hun efter sin Tilbøjelighed har
ført en tilbagetrukken Tilværelse med opofrende
Kjærlighedsgjerning. Hendes Forfattervirksomhed
har skaffet hende en aarlig Statsunderstøttelse.
Hun døde 27. Dec. 1899.

<i>Nic. Bøgh.</i>

</chapter><chapter name="Bjørnsen, Poul, 1620-1706, s. Bjarnarson (ovfr. S. 322).">

<b>Bjørnsen, Poul,</b> 1620-1706, s. Bjarnarson 
(ovfr. S. 322).

</chapter><chapter name="Bjørnsen, [Poul] Jørgen, 1596-1680, Søofficer">

<b>Bjørnsen, [Poul] Jørgen</b>, 1596-1680, Søofficer,
født i Flensborg. Efter at have været Skibskapitajn
blev han 1652 udnævnt til Viceadmiral paa Bremerholm
og som Følge deraf 1655 Medlem af Admiralitetet
ved dettes Oprettelse; han skal være fratraadt disse
Stillinger 1675. Hans Virksomhed var vistnok begrænset
til den indre Styrelse af Orlogsværftet. Gift
med Anne Valentinsdatter, 1598 i Flensborg og døde 1683.

Lützow, Hist. Efterretn. om danske Søe-Officierer I, 107. 
Bruun, Curt Sivertsen Adelaer S. 189.

<i>J. A. Fridericia.</i>

</chapter><chapter name="Bjørnsen, Sophus Magnus, 1790-1857, Forstmand">

<b>Bjørnsen, Sophus Magnus,</b> 1790-1857, Forstmand. 
B. var født 3. Dec. 1790 som ældste
Søn af Jacob B., Præst i Valløby paa Sjælland, og
Sophie Magdalene f. Svendsen. 1805-8 tjente han
i det holstenske Feltjægerkorps og siden i 3 Aar
som Exspektant ved Forstinstituttet i Kiel. Efter
en kortvarig Virksomhed i Nordsjælland kom han
1813 til Lavrvig i Norge, hvor han som Assistent,
Holzførster og til sidst Overførster lagde en
overordentlig Arbejdsevne og administrativ Dygtighed
for Dagen. 1817, da Staten solgte Lavrvig Grevskab,
vendte han tilbage til Danmark; 1825 blev han
Skovrider paa 1. Kjøbenhavns Distrikt og 4 Aar efter
paa 2. Kronborg Distrikt, hvor han virkede Resten af
sit Liv som en udmærket praktisk Skovbruger. Desuden
var han Sandflugtskommissær, førte Statstilsynet
med private Skove i Nordsjælland, var Medlem af
Skovreguleringskommissionen og var samtidig en
udmærket Landmand samt en ivrig Politiker. Han døde
14. Avg. 1857 som Følge 
af en Operation. B. ægtede i Norge Johanne Bredine Wright, 
Datter af Proprietær Peter W. paa Helgelund i Laverdalen.

Ugeskr. f. Landmænd VII, 1859. A. Oppermann, 
Bidrag t. d. danske Skovbrugs Hist.

<i>A. Oppermann.</i>

</chapter><chapter name="Bjørnsen, Stephan, 1730-98, s. Bjarnarson (ovfr. S. 323).">

<b>Bjørnsen, Stephan,</b> 1730-98, s. Bjarnarson (ovfr. S. 323).

</chapter><chapter name="Blach, Jørgen Mogensen, 1796-1866, Bonde og Politiker">

<b>Blach, Jørgen Mogensen,</b> 1796-1866, Bonde og Politiker. 
Han er født 16. Jan. 1796 paa Grevskabet
Frijsenborg, hvor Forældrene, Mogens Mikkelsen
B. og Johanne Kirstine, havde fæstet Hadsten
Kro; 1825 ægtede han Kirstine Marie Nielsdatter,
en Gaardejerdatter, og nogle Aar efter fik han
Svigerfaderens Gaard, Blachsgaard, i Taastrup,
Randers Amt, som han ejede til kort før sin Død,
10. Sept. 1866. B. var en ualmindelig fremskreden
Bonde; han ikke blot læste de nye Landbrugsskrifter,
men hvad de lærte, førte han ud i Praxis paa en saa
dygtig Maade, at han ved flere Lejligheder hædredes
for «Landboflid og Vindskibelighed»; saaledes fik
han af Landhusholdningsselskabet i 1839 dets tredje
Sølvbæger. For øvrigt drev han en ret omfattende
Ejendomshandel, han var saaledes til forskjellig Tid
Ejer af 12-14 Land- og Kjøbstadsejendomme. B.s Navn
er imidlertid mere knyttet til hans politiske end
til hans agronomiske Virksomhed. 1841 valgtes han
til Stænderdeputeret og henledede som saadan flere
Gange Opmærksomheden paa sig ved sine frisindede og
yderst djærve Udtalelser, ligesom han ved Tronskiftet
1848 var med til at underskrive den af 26 jyske
Stænderdeputerede og Suppleanter indgivne Adresse om
en «paa lige Menneske- og Borgerrettigheder bygget
fri og folkelig konstitutionel Forfatning». Til den
grundlovgivende Rigsforsamling stillede B. sig ikke,
derimod valgtes han i Dec. 1849 som Repræsentant
for Aarhus Amts 3. Kreds til Medlem af det første
Folketing, og som i Stænderforsamlingen var han ogsaa
i Folketinget et flittigt Medlem af forskjellige
Udvalg. Da han ved de næste almindelige Folketingsvalg
1852 faldt igjennem i sin gamle Kreds, opgav han sin
politiske Virksomhed. Foruden denne har B. fra Tid
til anden haft næsten alle kommunale Ombud at røgte,
ligesom han hædredes med en Del private Tillidshverv;
saaledes var han 1850, bl. a. sammen med Bregendahl
og J. C. Nyholm, Medindbyder til Stiftelsen af «den
jyske Kreditforening».

Rugaard, Fremrag. danske Bønder S. 421 ff.

<i>H. Hertel.</i>
</chapter>
<chapter name="Blach, Oluf, 1694-1767, Handelsmand">
<b>Blach, Oluf, </b>1694-1767, Handelsmand, er født i
Aarhus og tog 1727 Borgerskab i Kjøbenhavn som
Kjøbmand. 1729-40 havde han tillige med 2 andre
Eneret paa Handelen paa Finmarken, og som en af
Direktørerne for det almindelige Handelskompagni fik
han igjen 1763 Delagtighed i samme Handelsmonopol
ligesom i det islandske og grønlandske. 1764 blev han
Bankdirektør og døde med Titel af Etatsraad 1767. Det
vides ikke, om det er ham, der en Tid var i Kompagni
med Ryberg, eller om Firmaet først efter hans Død
indtraadte i denne Forbindelse; senere var hans
Søn Chr. Schaarup B. i Kompagni med Konferensraad
Erichsen.

Baden, Frederik V's Aarbog S. 39. Saml. t. d. norske
Folks Sprog og Hist. III, 294 og Rettelser.

<i>O. Nielsen.</i>
</chapter>

<chapter name="Blache, Christian Vigilius, f. 1838, Maler">
<b>Blache, Christian Vigilius,</b> f. 1838, Maler. 
Han er Søn af ndfr. nævnte Rektor Hans Henrik B. i
Aarhus og fødtes 1. Febr. 1838. Han blev Student
1857 fra Aarhus Skole, men forlod Studeringerne
for at blive Skibsbygger og var 2 Aar i Lære som
saadan. Derved blev han klar over sit Kald, lagde
sig efter Sømaleriet hos C. F. Sørensen, medens han
samtidig besøgte Kunstakademiet. I 1863 begyndte
han at udstille, og det følgende Aar kjøbte den
kgl. Malerisamling «Fra Begtrupvigen ved Hals», og
i 1865 fik han den Neuhausenske Præmie for «Danske
Orlogsskibe under Letning i Sundet». Efter at han
havde vundet samme Præmie for «Søgang ind imod
Land, Motivet fra Kronborg Strand», fik han i 1872
Akademiets Rejseunderstøttelse for 2 Aar og besøgte
Nederlandene, Belgien, Frankrig og Italien. Inden den
Tid havde han i 1870 ægtet Marie Christine Malling. Af
senere Arbejder kunne nævnes: «Redningsbaaden kjøres
til Strandingsstedet» (1871), «Fra Stranden ved
Scheveningen, en Fiskerskøjte trækkes paa Land»
(1876), «Søren Kanne, som med sine Heste redder
to skibbrudne» (1877), «Store Dønninger mod en
Klippekyst» (1883), «Christianshavns Kanal set
fra Trangraven» (1885). Foruden ved, hvad der
karakteriserer Kunstneren som en dygtig Sømaler,
udmærke de fleste af disse Billeder og overhovedet
hans Arbejder sig ved en korrekt Behandling af Luften
og en livfuld Staffage. B. blev i 1888 Medlem af
Kunstakademiets Plenarforsamling, efter at dets
Aarsmedaille to Gange var tilkjendt ham.

S. Müller, Nyere dansk Malerkunst S. 26 ff.
Weilbach, Konstnerlex.

<i>Ph. Weilbach.</i>
</chapter>
<chapter name="Blache, Hans Henrik, 1787-1871, Rektor">
<b>Blache, Hans Henrik,</b> 1787-1871, Rektor. B. blev født
11. Juli 1787 i Aalsø ved Grenaa, hvor hans Fader,
Palle Christian B., var Degn og Organist. 1800 blev
han Discipel i Aarhus Kathedralskole, hvis daværende
Tilstand han senere har skildret med temmelig mørke
Farver («Hist. Tidsskr.» 4. R. 3. Bd.). Han blev
Student 1806, tog theologisk Examen 1811, blev Adjunkt
i Aarhus 1813, 1824 Overlærer, 1833 Konrektor, 1838
Rektor, alt ved samme Skole. 1853 blev han udnævnt
til Professor, 1861 tog han sin Afsked. Han døde i
Kjøbenhavn 30. Maj 1871. Han var gift med Elise Marie
Kold, Datter af Kjøbmand Hans K., som nedstammede fra
Tordenskjolds Kammertjener Kold. Han var en dygtig,
human Skolemand og en meget dannet Mand med en ikke
ringe poetisk Begavelse, der mest fremtraadte ved
private Lejligheder; dog har han ogsaa efterladt
forskjellige Digte, som findes i Tidsskrifter; nogle
ere samlede i en Udgave for Venner: «Arosia». Hans
Programmer vare til Dels af pædagogisk Indhold;
til Dels indeholde de historiske Efterretninger om
Aarhus Skole.

Erslew, Forf. Lex. Aarhus Stifts-Tidende 7. Juni 1871.

<i>S. B.  Thrige.</i>
</chapter>

<chapter name="Black, Hans, --1555, latinsk Digter">
<b>Black, Hans,</b> --1555, latinsk Digter, skal have været
Rektor ved Roskilde Domskole 1542-44, nævnes ogsaa
som Kannik. Rejste udenlands i mange Aar. I April
1545 findes han immatrikuleret i Wittenberg og 1546 i
Køln; 1549 udgav han i Paris en Samling «Odæ sacræ»,
der udmærke sig ved poetisk Aand, og Aaret efter
ligeledes i Paris «Sermonum liber, ex Isocratis
oratione de regno, carmine heroico». Efter mere end
10 Aars Omflakken døde han 30. Juni 1555 i Rom. Han
betegnes af samtidige som en Mand af fremragende
Lærdom og sjældne Digtergaver.

Petersen, Den dsk. Lit. Hist. II, 92 ff. 
Ny kirkehist. Saml. I, 468. II, 289. III, 496. 
Bloch, Roskilde Domskole I, 37. 
Bruun, Aarsberetn. fra det kgl. Bib1. II, 311 ff. 

<i>H. F. Rørdam.</i>
</chapter>

<chapter name="Black, Niels, --1562, Rektor og Kannik">
<b>Black, Niels,</b> --1562, Rektor og Kannik, 
var formodentlig en ældre Broder til ovennævnte Hans
B. Han var en af Humanismens Repræsentanter her
til Lands. I Reformationstiden var han Rektor ved
Roskilde Domskole og havde blandt sine Disciple
den siden navnkundige Niels Hemmingsen, der altid
bevarede en stor Hengivenhed for sin fordums
Lærer. Sandsynligvis har han Del i den Udgave af
Erasmus latinske Oversættelse af Pauli Breve,
der 1534 udkom i Roskilde, ledsaget af forklarende
Anmærkninger. Senere var han i en Række Aar Kannik
i Domkapitlet og mødte 
som en af dettes Talsmænd i Dec. 1543 i Kjøbenhavn
ved et Colloqvium, som holdtes mellem Professorerne
og Kannikerne angaaende forskjellige theologiske
Stridspunkter, da Kannikerne endnu i flere
Henseender holdt fast ved de katholske Lærdomme
og Skikke. Senere har N. B. vistnok forsonet sig
med Reformationen, da Hemmingsen 1560 tilegnede ham
sine «Catechismi qvæstiones» og omtaler ham med stor
Højagtelse. 1555 og senere var han Værge for den ene
Side af Domkirken. Han døde 15. Maj 1562. En samtidig
fortæller, at han i Roskilde havde det hædrende
Øgenavn «eleemosynarius» paa Grund af sin Gavmildhed
mod fattige, særlig trængende Skoledisciple.

Rørdam, Kbhvns Universitets Hist. 1537-1621 I, 32 f. 162. 
III, 19. 427. Ny kirkehist. Saml. III, 494. 659. 
Rørdam, Hist. Kildeskr. 2. R. II, 39 ff. 
Løffler, Gravstene i Roskilde S. 18.

<i>H. F. Rørdam.</i>
</chapter>

<chapter name="Blaumüller, Theobald Edvard Julius, f. 1851, Præst og Forfatter">
<b>Blaumüller, Theobald Edvard Julius,</b> f. 1851, Præst og Forfatter. 
Edv. B. er født i Kjøbenhavn 12. April
1851 og er Søn af Bogbindermester Joh. Jul. B. og
Christine Charlotte Amalie f. Jørgensen. I 1870 blev
han Student fra Borgerdydskolen i Kjøbenhavn og tog
næste Aar Philosophicum med en for alle Fag tilføjet
særlig Udmærkelse. Professor Brøchner, til hvem han
gjennem Universitetslivet var kommen i nært Forhold,
opfordrede ham indtrængende til at fortsætte sine
Studier inden for det filosofiske Fakultet, men han
valgte Theologien og tog sin Embedsexamen i 1876. Var
i nogle Aar theologisk Manuduktør, indtil han i 1879
tiltraadte Embedet som Kapellan i Asminderød med
Bopæl i Fredensborg. I 1886 forflyttedes han der fra
til Kapellaniet ved Helligaandskirken i Kjøbenhavn. --
15. Juni 1880 ægtede han Elisabeth Petra Aline Bondo,
Datter af daværende Præst i Vallensbæk Niels Gumme
B. og Anna Petra Elisabeth f. Fog, Biskop B. J. F.s
Søster. -- I «Dagbladet» har han offentliggjort
Bladartikler af blandet æsthetisk og religiøst Indhold
(«Polemiske Overvejelser i Anl. af Bjørnsons «Over
Evne»», «Holberg og Rationalismen» osv.) og paa
forskjellige Steder mindre Digte. I 1886 udgav han
«Saul, Tanker og Billeder», der er et meget lovende
Debutarbejde.

<i>Nic. Bøgh.</i>
</chapter>

<chapter name="Blaunfeldt, Maximilianus Franciscus, 1799-l880, Jurist og Politiker">
<b>Blaunfeldt, Maximilianus Franciscus,</b> 1799-l880,
Jurist og Politiker, født 26. April 1799 i Aabenraa,
Søn af en i sin Barndom fra Tyskland indvandret
Handskemager af samme Navn (f. 1749 d. 1821); hans
Moder hed Ingeborg f. Petersen. Efter sin Konfirmation
sad han 10 Aar paa et Herredskontor i sin Fødeby, 
sendtes derpaa 1824 til Latinskolen i Slesvig
og 1826 til Universitetet i Kiel. 1828 nedsatte
han sig som Sagfører (Advokat) i Slesvig, 1831 i
Flensborg. Fra o. 1840 var han stadig Medarbejder ved
den af Bogtrykker A. S. Kastrup udgivne «Flensburger
Zeitung», som med stor Dygtighed førte Danskhedens
Sag imod den slesvig-holstenske Bevægelse, og da
han samtidig med megen Energi virkede for at faa
det saakaldte Sprogreskript, om Indførelsen af dansk
Retssprog i de danske Egne, ført ud i Livet, blev han
Gjenstand for det oprørske Partis Forfølgelse. Strax
ved Krigens Udbrud 1848 maatte han derfor flytte
til Kjøbenhavn, hvor han nu i de nærmeste Aar ivrig
deltog i den offentlige Drøftelse af det slesvigske
Spørgsmaal. Han var en af Hovedmændene for den
energiske Modstand mod enhver Tanke om Sønderjyllands
Deling, medens han paa den anden Side lige saa ivrig
modsatte sig Hertugdømmets politiske «Selvstændighed»
(«De farligste Klipper for det danske Statsskib»,
1849). Efter Slaget ved Isted udnævntes han til
Herredsfoged i det sydligste Slesvig (Hütten)
og til Justitsraad. 1864 blev han uden paaviselig
Brøde behandlet som Krigsfange og udsat for den
haardeste Medfart af de fjendtlige Tropper. Han døde
i Kjøbenhavn 29. Jan. 1880. Gift med Emilie Rafn, en
Datter af Kommitteret i Kommercekollegiet, Botanikeren
Carl Gottlob R.

Blaunfeldt, Minder fra Sønderjylland, 1876.
Alberti, Schlesw.-Holst.-Lauenb. Schriftsteller-Lex.

<i>A. D. Jørgensen.</i>
</chapter>

<chapter name="Blechingberg, Erik Daniel Georg, 1834-1902, Generalskattedirektør">
<b>Blechingberg, Erik Daniel Georg</b>, 1834-1902, Generalskattedirektør, 
en Søn af Etatsraad, Hovedbogholder i Nationalbanken Andreas Lous
B. (f. 12. Okt. 1805 d. 19. Avg. 1880) og Erichine
Nicoline Cathrine f. Nisson (f. 23. April 1810 d. 15. Nov. 1882). 
Han er født i Kjøbenhavn
18. Okt. 1834, blev 1852 Student fra v. Westenske
Institut, 1858 juridisk Kandidat, s. A. Volontær
i Indenrigsministeriet, 1859 Assistent, overgik
1863 i samme Stilling til Expeditionskontoret for
Skatte- og Stempelsager, blev 1866 Fuldmægtig i
dette Kontor, 1873 Chef for Statsaktivkontoret, 1874
Chef for Kontoret for Skatte-og Stempelsager, 1877
Departementschef for 1. Revisionsdepartement og 1888
Generaldirektør for Skattevæsenet. Fra 1862-77 var
han tillige Sekretær ved det veterinære Sundhedsraad,
1865-66 konst. Docent i Landboret ved Veterinær- og
Landbohøjskolen, og siden 1882 har han været Medlem
af den bestandige Justitsdirektion for Klasselotteriet. 1888 blev
han Kommandør af Danebroges 2. Grad. 10. Maj 1864 
blev han gift med Charlotte Marie Wilse (f. 24. Juni
1838), en Datter af Højesteretsassessor Christian
Ferdinand W. (f. 8. Juni 1790 d. 22. Avg. 1860)
og Anna Augusta Sophie Elisabeth f. Phister
(f. 23. Juli 1803 d. 31. Dec. 1840). D. 25. Sept. 1902.

<i>G. Kringelbach.</i>


<b>Blechingberg, Otto Carl,</b> 1800-63, Generalfiskal og
Kammeradvokat, en Søn af Etatsraad, Overretsassessor
Daniel B. (f. 1770 d. 1851) og Sophie Ambrosia f. Lous
(f. 1777 d. 1852), fødtes i Kjøbenhavn 26. Jan. 1800,
blev 1816 Student fra Borgerdydskolen i Kjøbenhavn,
1819 juridisk Kandidat, 1821 Overretsprokurator,
allerede 1823 Højesteretsadvokat paa Grund af sin
«fortrinlige Duelighed, Flid og Nøjagtighed», og
fordi man i ham ventede «at finde en Mand, der vilde
hædre sit vigtige Kald», en Forventning, som han ved
sin følgende Virksomhed ikke gjorde til Skamme. 1833
blev han Justitsraad, 1843 Etatsraad, 1846 tillige
Generalfiskal, 1854 tillige konst. Kammeradvokat, 1858
Konferensraad og døde 4. Jan. 1863 i Kjøbenhavn. Som
Formand for Nationalbankens Repræsentantskab havde
han en væsentlig Indflydelse paa den i 1838 trufne
Afgjørelse af Finansernes og Bankens Mellemværende
(Tolvmillionsagen); senere var han Formand for den
Komité, der skulde føre Kontrol med Udstedelsen
og Indfrielsen af de Kreditbeviser, der sattes i
Omløb i Anledning af Krigen 1848. Han blev 1850
valgt til Landstingsmand for 1. Kreds og var under
sin kortvarige Virksomhed i Tinget bl. a. Ordfører
for den Takadresse, som Rigsdagen sendte Hæren efter
Sejren ved Frederiksstad, og i 1851 for den Dagsorden,
hvori Rigsdagen udtalte det Haab, at den bebudede
Ordning af det danske Monarkis forskjellige Dele ikke
maatte medføre, at den tidligere Stænderforsamling
for Slesvig blev gjenoprettet. I Aaret 1853 blev
han valgt for 2. Kreds, men modtog ikke Valget,
formentlig fordi han med sine Anskuelser under de
daværende Forhold fandt det uforeneligt med sin
Embedsstilling at have Sæde i Repræsentationen. Han
var en nobel Karakter, en varm Patriot, en skarpsindig
Jurist med en ualmindelig klar Fremstillingsevne og
havde desuden en levende Interesse for og Forstaaelse
af Litteratur og Kunst. Han blev 6. Dec. 1823 gift
med Vibeke Dorothea Garde (f. 12. April 1801 d.
11. Nov. 1871), en Datter af Sognepræst i Horslunde,
Provst Hans Fribo G. og Inger Marie f. Bruun.

Barfod, Dansk Rigsdagskalender 1856, S. 167 f.
Illustr. Tid. IV, Nr. 173.

<i>G. Kringelbach.</i>
<chapter name="Blicher, Diderik Nicolai, 1746-1805, Præst">
<b>Blicher, Diderik Nicolai,</b> 1746-1805, Præst,
er født 10. Maj 1746 i Stokkemarke paa Laaland,
hvor Faderen, ndfr. nævnte Peder B. (d. 1746), var
Sognepræst. Moderen hed Bodil Marie f. Collin. Han
blev Student fra Nykjøbing Skole 1765 og tog
Attestats 1771. Fra 1772-75 var han Hovmester hos
Grev A. G. Moltke paa Bregentved og derefter 2 Aar
hos Grev Schack i Sorø. I 4 Aar opholdt han sig
i Kjøbenhavn og kaldtes 1781 til Præst i Gunslev
paa Falster. Aaret efter ægtede han Mette Poulsen
(f. 1751 d. 1826), en Skolelærer datter fra Sest ved
Kolding. Han blev Provst 1797 og døde pludselig paa
Landemodet i Maribo 27. Juni 1805. -- B. og hans
to Naboer og Venner, S. Ingemann i Thorkildstrup
og H. C. Glahn i Riserup, ansaas med rette for tre
usædvanlig dygtige Præster. B. bevarede bestandig den
Anstand og fine Levemaade, han som Hovmester havde
tilegnet sig; han var ogsaa særdeles anset som Provst,
og hans administrative Dygtighed kom ligeledes hans
Sogn til gode, i det han hjalp Bønderne med Raad og
Daad, saa de ved Salget af Stangerup Gods 1785 bleve
Selvejere. Ogsaa var han, som næsten alle dygtige
Præster den Gang, en god Landmand.

Barfod, Falsterske Gejstligheds Personalhist. II, 81 ff.

<i>L. Koch.</i>
</chapter>

<chapter name="Blicher, Niels, 1748-1839, Præst">
<b>Blicher, Niels,</b> 1748-1839, Præst, Søn af Jens Nielsen
B. (f. 1711 d. 1765) og Pouline Thomasine f. Gantzel,
er født 21. Avg. 1748 i Starup i Vejle Amt, hvor
Faderen var Præst; denne døde saa uformuende, at
hver af Børnene kun fik 10 Rdl. i Arv; Farbroderen,
Laurids Blicher i Bjerregrav, tog sig da af deres
Opdragelse. B. gik i Odense Skole, hvor han især
viste Anlæg til en stærk og levende Imagination. Han
blev Student 1770, Kandidat 1773. Efter at have været
Huslærer hos Kammerherre Lüttichau paa Tjele blev
han 1779 af Etatsraad Steen de Steensen kaldet til
Sognepræst for Vium og Lysgaard i Aarhus Stift, og det
følgende Aar ægtede han Christine Marie Curtz (f. 1753
d. 1820), en Datter af Præsten Hans C, i Darum; foruden
3 andre Børn fødte hun ham 11. Okt. 1782 Sønnen Steen
Steensen B. (se ndfr.). I Vium havde han 1793-94 «et
Miskjendelsens Aar», da adskillige Uvenner søgte
at trække ham ind i den ene Proces efter den anden,
og selv hans Venner miskjendte ham. 1796 forflyttedes
han til Randiev og Bjærgager, ligeledes i Aarhus
Stift. Her var Sønnen Steen Steensen Forpagter af
Præstegaardsjorden 1811-19. I Aaret 1822 tog han sin
Afsked; men da den ældre Broder, J. G. Blicher 
i Vorning, var svagelig, fungerede han for ham
i 3 Aar, til ogsaa han tog sin Afsked. Der fra
flyttede han til Sønnen, der var bleven Præst i
Spentrup og Gassum, hvor han døde 10. Marts 1839. --
B. har skrevet adskillige mindre Skrifter og især
en stor Mængde Artikler om de forskjelligste Æmner i
Tidsskrifter. Han roses i Malthe Møllers Repertorium
som en agtværdig Religionslærer; men det er intet
Under; thi han havde tilskrevet Udgiveren et Brev,
hvori han glæder sig over, «at der i Repertoriet
haves Overopsigt med Lærerne, og at der vækkes
og rettes saa kraftigen ved vore snorksovende
og forargeligen levende Brødre». Selv hørte han
ogsaa til de fremmeligste af sin Tids Præster; han
vandt 1786 Landhusholdningsselskabets Guldmedaille,
vaccinerede flere Aar igjennem og var en af de første,
der sluttede en Tiendeakkord; men den var saa uheldig,
at han maatte ansøge om at faa den omgjort igjen. Han
søgte forgjæves at faa den evangeliske Salmebog
indført i Randlev. Da han paaviste Sognefolkene
det forargelige i den megen Omtale af Djævelen,
om «at rives af ham» og «at kives med ham i Dødens
Elende», svarede de, at da Djævelen gaar omkring som
en brølende Løve, søgende, hvem han kan opsluge,
vil han vel ogsaa især holde sig til, naar vi
skulle dø. B. kunde ikke sætte sin Sag igjennem;
men i «Iris og Hebe» 1802 gav han interessante
Oplysninger om den evangeliske Salmebogs Hændelser
i Nørrejylland. Som Forfatter hørte han til den i
Slutningen af forrige Aarhundrede temmelig talrige
Klasse, der mente, at et lyst Hoved og en god Portion
Selvtillid vare tilstrækkeligt Grundlag for at kunne
tale med om alle mulige Anliggender. Hans theologiske
Anskuelser undergik som saa mange af hans samtidiges
ikke liden Forandring i Tidens Løb; i Slutningen af
sit Liv skrev han flittig i Grundtvigs og Rudelbachs
theologiske Maanedsskrift og Lindbergs Maanedsskrift
for Kristendom og Historie. Han har skrevet mange
latinske Digte og udgivet en Topografi over Vium
Præstekald (1795).

Avtobiografi i hans Topographie over Vium S. 278 ff.
Erslew, Forf. Lex.

<i>L. Koch.</i>
</chapter>

<chapter name="Blicher, Niels Gudme, 1755-1832, Præst">
<b>Blicher, Niels Gudme,</b> 1755-1832, Præst, Søn af Jens
Nielsen B. (f. 1711 d. 1765) og dennes anden Hustru,
Gyde f. Gudme, er født 2. Maj 1755 i Starup i Vejle
Amt, hvor Faderen var Præst. Han blev Kandidat 1780,
Sognepræst for Harte og Bramdrup i Ribe Stift 1798
(1787 fik han Løfte paa Kaldet),
for Vejerslev, Ajdt og Torsø i Viborg Stift 1792,
for Søften og Folby i Aarhus Stift 1795 samt Provst
for Vester Lisbjærg Herred 1796, for Brusk Herred
1804 og Amtsprovst 1814. Han 
forflyttedes til Gaverslund og Vinding 1817 og døde
20. Dec. 1832. Han var gift med Anna Marie Brøchner
(f. 1775 d. 1845), Datter af Sognepræst H. P. B. i
Spentrup. -- Han var 1812 Medlem af en Kommission,
der skulde forhandle med de saakaldte stærke Jyder
i Bjerre Herred, og som Amtsprovst misbilligede
han i Aaret 1821, at H. G. Bechmann i Raarup tog
deres Børn til Konfirmation (s. ovfr. S. 8). Det
maa anses for en Mærkelighed, at han, der baade
var en anset og dygtig Mand, og som kaldedes til
Amtsprovst, et Embede, som der den Gang lagdes stor
Vægt paa, aldrig vides at have ladet noget trykke.

<i>L. Koch.</i>
</chapter>

<chapter name="Blicher, Peder, 1683-1746, Præst">
<b>Blicher, Peder,</b> 1683-1746, Præst, blev født
11. Febr. 1683 i Bælum (Aalborg Amt), hvor Faderen,
Jens Ove B., var Sognepræst. Han blev Student
fra Aalborg Skole 1700, tog Attestats 1703 og
var derefter Dekan paa Kommunitetet. 1708 tog han
Magistergraden. Sin Præstegjerning begyndte han som
Feltpræst 1709 og var med baade i Brabant og Skaane;
men fra 1715 til sin Død, 14. Juni 1746, var han
Sognepræst i Stokkemarke paa Laaland, «endskjønt
han for sit excellente Hoved og Gaver havde vist
ventet at bære en af de bedste Bispehætter» (Danske
Saml. IV, 77). Han var bekjendt som en lærd Mand, men
tillige myndig og stridbar, hvorfor Herredspræsterne
heller ikke vilde have ham til deres Provst, skjønt
Biskop Ramus havde udnævnt ham dertil. Foruden nogle
Disputatser har han kun udgivet en Ligprædiken over
sin ældre Broder, Mag. Diderik B., der døde 1721 som
Præst ved Trinitatis Kirke i Kjøbenhavn.

Kirkehist. Saml. 3. R. IV, 800 ff. Suhms Nye Samlinger III, 300.

<i>A. Jantzen.</i>
</chapter>

<chapter name="Blicher, Steen Steensen, 1782-1848, Digter">
<b>Blicher, Steen Steensen,</b> 1782-1848, Digter. Baade
paa Sværd- og Spindesiden have B.s Forfædre
været nøje knyttede til jyske Præstehjem, Herre- og 
Bøndergaarde -- den Jord, han aandelig tog i
Besiddelse, og hvor hans Digtning satte sin bedste
Kjærne. Faderen var ovfr. nævnte Præst Niels B. (f
1839), Moderen Christine Marie f. Curtz. Den første
nedledte sin Herkomst fra en vendsysselsk Bondesøn,
Ove Horsens, der kom i Kjøbmandslære i Aalborg,
ægtede sin Husbonds Datter og antog hendes Slægtsnavn
Blicher. Om Moderens Morfader, Steen Jørgensen til
Avnsbjærg, fortæller Sagnet, at han i sin Ungdom
havde tjent som Hundedreng; han blev senere gift
med en Datterdatter af den fynske Biskop Niels Bang,
og Sønnen adledes. Endnu en 
berømmelig Æt var der i Slægten, i det B.s Farmoder,
Pouline Gantzel, mentes at nedstamme fra Morten Luther.

B. blev født 11. Okt. 1782 i Vium Præstegaard,
Lysgaard Herred, Viborg Amt, «paa Skjellet
mellem Heden og Marken». Samme Dag blev han ved
Hjemmedaab opkaldt efter sin Moders Morbroder,
Steen de Steensen til Avnsbjærg, og da han en Maaned
efter var i Kirke, deltoge lutter adelige Personer
i Fadderstadsen. Hverken ydre Lykke eller lyse
Aandsvilkaar føjede sig dog til hans Barndom, der
henrandt dels i Hjemmet, dels paa Avnsbjærg. Svagelig
fra Fødselen var han ofte udsat for Sygdom og Vaade,
dertil havde han et tungt Nemme, og hans Sjælsevner
udviklede sig langsomt. Det tarvelige Præstehjem blev
slet styret, Moderen var svag og tungsindig, og hendes
Sygdom endte i Vanvid. Frænderne paa Avnsbjærg vare
stive, fornemme Adelspersoner uden Gemyt eller Evne
til at omgaas et Barn, der som B. besad et blødt,
drømmefyldt Sind og en levende Fantasi. Men baade paa
det gamle Herresæde og i sit Hjem har han modtaget
dybe og varige Indtryk af Folkets Sagn og Viser,
af den kun halvt opdyrkede Natur, hvor Ager og Hede,
Kirker og Kæmpehøje laa Side om Side. Mest har Faderen
været for B. Af ham modtog han Undervisning i de
gamle Sprog, fra ham arvede han Jagtlysten og en
vaagen Sans for Folkelivets Ejendommeligheder. Med
Lærdommen døjede han sin Nød, og paa samme Tid, han
kunde græde sig i Søvn over sine græske og latinske
Skolebøger, rystedes hans Barnesind af heftige
Forelskelser. Den første, der indtraf i hans 7. Aar,
har hele Barnealderens Uskyld og rørende Komik; men 15
Aar gammel blev han indtaget i en ung, nygift Frue,
der «kyssede, klappede, tog ham i Favn baade under 4
og flere Øjne saa længe, at Spøgen gjærne kunde bleven
til Alvor», hvis Manden ikke var bleven forflyttet. I
sine Erindringer skrifter B., at dette «tomaanedlige
Paradisliv» stedse staar for ham «som et Maleri,
der aldrig taber sin friske Kolorit»; han tror stærkt
paa, «at denne -- ikke Sanse-, men Sjælerus var hans
Indvielse til Digter, hans Hensættelse i det Eden,
hvor Fantasiens søde Bedrag og Hjærtets velsignede
Daarskab har saa mangen lyksalig Stund hævet ham over
Virkelighedens sørgelige Overdrev».

B. var den ældste af 4 Søskende og skulde --
fortsættende Slægtens gode Traditioner -- være Præst. I
en Alder af 14 1/2 Aar kom han ind som den nederste
i Mesterlektien i Randers lærde Skole, hvis Rektor,
P. Estrup, han senere skattede højt. Han
viste ufortrøden Selvanstrængelse, og hans Evner
udviklede sig med forbavsende Fart. Langt hurtigere
end ventet tog han i Efteraaret 1799 Artium med
Udmærkelse (7 Laud. og 4 præ ceteris) og flyttede
til Kjøbenhavn. I April 1800 fulgte Philosophicum og
næste Aar Philologicum, begge med bedste Karakter. Han
følte sig frisk og stærk, gik i Danse- og Fægteskole
og var en ihærdig Idrætsmand. Da paadrog han sig i
Forsommeren 1801 ved uforsigtig Badning en saa voldsom
Bryst- og Nervesvækkelse, at han til sidst ikke uden
Anstrængelse kunde gaa over et Stuegulv. Opgivet
af Lægerne brød han over tvært med alle medicinske
Forskrifter: den strænge Diæt afløstes af kraftig
Spise og Drikke, i Steden for Ro og Stillesidden kom
Bevægelse, Jagtture og Fløjtespil. I Nov. 1801 drog
han som Huslærer til Falster og gjennemførte her
Kuren saa heldig, at han efter 2 Aars Forløb vendte
tilbage med gjenvunden Helsen til Hovedstaden. Aarene
1803-7 optoges af flittige Studier. Han lagde sig
navnlig efter levende Sprog, Historie, Geografi og
Æsthetik, hørte den første Vinter Henrik Steffens
og dyrkede ivrig Udlandets Litteratur, navnlig den
engelske. Under sine Sprogstudier havde B. hverken
Raad til at holde Lærere eller kjøbe Bøger, men
maatte hjælpe sig med Lexika paa de offentlige
Bibliotheker. En kort Tid laa han paa Regensen,
og 1806 opnaaede han en god Huslærerpost. Han blev
Medlem af det gamle «borgerlige Selskab», hvor han
tilbragte hyggelige Aftentimer, svang sig muntert
paa Vinterballerne og forelskede sig i de smukke
Borgerdøtre. En enkelt tavs Kjærlighedsforstaaelse
har vistnok været af dybere Natur, end B. selv vilde
tilstaa; men det var nu en Gang hans Grundsætning:
ej at tage sig en Kjæreste, før han var i Stand til
at tage sig en Kone.

I disse Aar spirede hans tidligste Poesier frem. Paa
Falster havde Forfatteren Chr. Olufsen anvist ham
Macphersons «Ossian», der ved sin Pathos, sit mørke
Tungsind i Forbindelse med den folkelige Sagntone
gjorde et uudsletteligt Indtryk paa ham. I Kjøbenhavn
oversatte han Digtkredsen paa Prosa, og da den udkom
1807-9, skaffede den ham Navn af «Ossians heldige
Oversætter». Men de Ossianske Toner fik tillige
Strænge til at klinge i B.s eget Bryst. Han skrev
Digte og lagde Digterplaner. Alle disse første
Forsøg, deriblandt en Tragedie, «Fostbrødrene»,
brændte imidlertid under Bombardementet, som ogsaa
paa anden Maade greb ind i B.s Skæbne. Langt mere end
hin sejrrige Aprildag 1801 have Ulykkesaarene efter
1807 grebet B. og mærket hans senere 
Produktion. Under Belejringen gjorde han Tjeneste
ved Studenterkorpset, hans Klæder, Bøger og øvrige
Ejendele gik op i Luer, hans Studier og Lærergjerning
afbrødes, tomhændet og efter en æventyrlig Rejse kom
han hjem til Faderen, der var bleven forflyttet til
Randlev ved Aarhus. Efter et Aar hjemme drog han i
Høsten 1808 paa ny til Kjøbenhavn for at læse til
Embedsexamen. I de første Maaneder var det smaat
baade med Husly og Kost; en Skive Flæsk med Kartofler
var hans hele Middagsmad. Saa bedredes hans Kaar:
han fik baade Valkendorfs Kollegium og en lille
Pengeforstærkning, der igjen satte ham i Stand til
at nyde det gamle Klublivs Adspredelser. I Foraaret
1809 tog han theologisk Embedsexamen med Karakteren
«Laudabilis, in primis ob specimen scriptum», Aaret
efter prædikede han for Demis og fik ligeledes Laud.,
men for Katekisering kun et Haud, «hvilket baade er
det første og det sidste, han har erholdt for nogen
Disciplin». 14. April 1810 blev han udnævnt til
Adjunkt ved Randers Latinskole, og faa Uger senere
ægtede han sin Farbroders Enke, Erneste Juliane
f. Berg (f. 1793), der bragte ham en Medgift paa
11000 Rdl. Om hendes Herkomst haves forskjellige
Beretninger. Til Dels var hun bleven opdraget af den
gamle Præst Peder Daniel B. i Spentrup, efter hvem
hun 1809, ikke 17 Aar gammel, sad Enke med en Arving
paa Skjødet. Hun var nærmest lille af Væxt, meget
smuk og havde brændende, sortebrune Øjne. Endnu et
Barn af Sind fordrev hun Sørgetiden med munter Leg
i Randlev Præstegaard. B. saa for dybt i de brune
Øjne og friede, men det Ja, han fik, var maaske ikke
helt upaavirket af et Løfte, som Farbroderen paa sit
Dødsleje havde taget af sin unge Hustru, om, at hun
skulde ægte B. Herfra lader den Dissonans sig delvis
forklare, der klang gjennem deres Ægteskab og truede
med at opløse det. I den første Tid gik alt dog bedre
i Hjemmet end udenfor. B. kunde ikke enes med sine
foresatte, der -- efter hans egne Ord -- behandlede
ham strængt som en Skolepog og foragtelig som en
Lejesvend; Levestedet var for dyrt, Indkomsterne for
smaa, og Udsigterne til et bedre Embede lange. Under
disse Forhold opgav B. allerede i Høsten 1811 sin
Lærerpost og drog med Familie hjem til Randlev. Af et
Brev til Kammerjunker v. Harbou fremgaar, at B. paa
dette Tidspunkt har ejet en Gaard, hvorpaa han
venter at tjene 5000 Rdl., at han haaber at kunne
leve uafhængig, overladt til sin Bestemmelse, som
han længe «har følt og vidst Digtekunsten at være».

Hjemme forpagtede han Præstegaardsavlen og kjøbte
sig senere et Bolssted. I 8 Aar var han nu Landmand,
men forberedte sig samtidig til præstelig Virksomhed,
blev en vældig Jæger og en flittig Skribent, der
foruden at være Poet besad en varm Deltagelse for
hjemlig Værk- og Husflid og for de sociale Spørgsmaal,
der begyndte at røre sig i Datidens Presse. Alligevel
var Tiden trang: Hustruens Arv forbrugtes, efter
som Familien voxede, og de Digte, han i Ny og Næ
udsendte, syntes at glide lige saa upaaagtede hen som
hans Ansøgninger om Præstekald. Det var heller ikke
Bogen, men Bøssen, som befordrede ham, da han 1819
blev Præst. Han skrev et Averttissement om Plads som 
«Skovrider eller Skytte hos et Herskab», men det 
blev ikke trykt; en adelig Godsejer
og Jagtfælle fik Nys om hans Plan og skaffede ham
Torning og Lysgaard Præstekald. De 6 Aar, han var her,
betegne vel en aandelig Modningstid, men tillige et
økonomisk Forfald, der bragte ham en Gjæld paa 5000
Rdl.; B. var stedse en slet Pengestyrer, en godmodig
Fantast, der samtidig laante og gav. Det havde for
længst vist sig, at han og hans Hustru ikke stemmede
overens. For hans digteriske Gjerning nærede hun
ingen Deltagelse, og hans Jæger- og Landmandsvaner,
hans lystige Omflakken stødte an mod hendes vidtdrevne
Ordenssans. Heller ikke det stadige Pengetryk skulde
give Hjemmet Hygge. Saa tog B. sin Tilflugt til
Jagtlivets Adspredelser. Med Bøsse og Hund drog han
ud i Mark og Hede, vadede gjennem Moser, sejlede
paa Fjorde og Søer, fyldende sin Taske med ædelt
Vildt. Snart drog han ene afsted ad stille, afsides
Veje, snart var det muntre Udfærd i broget Selskab,
og efter Dagens Anstrængelser og Lyst rastede han hos
Bønder, Herremænd og Præster. Han blev en ivrig Jæger,
der fældede sit Bytte, hvor han saa det, og en lystig
Selskabsbroder, der talte lige fortrolig med toddy
drikkende Præster og omstrejfende Tatere. Et endnu
større Jagtomraade, end han havde haft i Randlev,
fandt han i Torning og Lysgaard, hans Barndomsegn
med de store Hedestrøg, hvor der endnu var Harer
og Urfugle i Hobetal. Men han var ikke alene Jæger,
han var tillige en rejsende, en frihedssøgende. Og
her ude paa Jyllands Heder følte han sig fri og let,
her glemte han Hjemmets Sorger og smilte ad sine
Pengeforlegenheder, her ude fulgte han -- med Sindet
løftet i vemodig Alvor eller i lattermildt Lune --
Musernes Leg.

Det var først, da B. havde sagt «Ungdommens Idealer
og dens gyldne Drømme Farvel», at han for Alvor hengav
sig til 
Poesien. Den Produktion, der begyndte med «Mit første
Digt» (1810) og strakte sig over Opholdet i Randlev
og Torning, er væsentlig af lyrisk og dramatisk
Art. Første Del af hans Digte udkom i Aarhus 1814,
og 3 Aar efter fulgte 2. Del, ogsaa under Titelen:
«Jyllandsrejsen i 6 Døgn, udført og beskreven af
St. St. B. og S. S. Barber i Nibe». Begge Dele
modtoges med ufortjent Kulde. Rigtignok havde
intet kyndigt Øje udskilt Slakkerne, den Ossianske
Paavirkning var stærkt kjendelig, stundum ved en
sygelig, ordrig Melankoli, mod hvilken Ingemann
advarede B.; men de bedste Digte røbede en ægte
Sanger, der udmærkede sig ved dyb Inderlighed
i Følelsen, ved ildfuld Begejstring for Landets
Storhedstid og ved en sørgmodig Alvor, en mørk, mandig
Resignation, der stemmede nøje med de graatunge,
jyske Naturstemninger. Her skal blot nævnes: «Mit
første Digt», «Min Yndlingsdal», «Den enlige Brud»,
«Bjørnskjær Ruiner» og «Jyllandsrejse», der frembyder
Paralleler med «Sankt Hansaften-Spil» og jævnlig
omskifter den vemodigalvorlige Tone med Ironiens og
Satirens Leg. Den jyske Forpagter havde imidlertid
ingen Velyndere blandt Hovedstadens Æsthetikere,
han gjorde intet for at tækkes Moden, og Bog efter
Bog gled upaaagtet hen. Det episk-lyriske Digt
«Abélard og Heloise» udkom 1818, og nu fulgte en
Række mindre Komedier: «Generalprøven i Kragehul»,
«Avisfrieriet», «Løn som forskyldt», «Elysæum» (gaaet
tabt i Manuskript) og endelig Tragedien «Johanne
Gray» (1825). Flere af disse Stykker opførtes med
stort Bifald af Provinsselskaber, men til Landets
Hovedscene naaede kun Tragedien. Ihvorvel denne af en
Kritiker som P. L. Møller faar et godt Lov, skorter
det dog paa tragisk Styrke og fængslende Handling, og
Stykket maatte henlægges efter 3 Opførelser. B. besad
et uomtvisteligt dramatisk Talent. Replikkerne falde
let og naturlig, Diktionen kan være ædel og malmfuld,
de komiske Optrin glimte af Vid og Lune; men han
savnede Tid og Fred til at uddybe Karaktererne, til
at forme Fantasiens frie Leg efter Kunstens strænge
Behov, og han manglede den venlige Solstraale, der
saa ofte har givet Digterens Værk den rette Glans
og Fylde. Af Breve til Ingemann, den eneste Digter,
han i hine Aar kom i Berøring med, fremgaar, at han
stundum mistvivlede om sin poetiske Livsgjerning. Hans
Agerbrug og Embedsvirksomhed sluge al hans Tid, han
føler sig «revet af Led», han opgiver Rejselængslerne
for at nøjes med «Fantasiens Smaatuer», og han ligner
sig ved en Soldat, der drives
fort og «paa sin forcerte Marche kun sjælden faar
Lejlighed til i Forbigaaende at plukke en Blomst».

Hans lyriske Produktion, der halvvejs var standset,
fornyedes, da han 1823 udgav de smukke «Bavtastene»,
en Samling Mindekvad, der vel ogsaa bragte Bidrag
fra Oehlenschlager, Grundtvig og Ingemann, men
hvis Hovedstamme dog skyldtes B. selv, og hvoraf
navnlig Indledningsdigtet, «Til Danmarks Ungdom»,
hæver sig højt ved sin inderlige Følelse og sin
skjønne, manende Pathos. Det var dog først den næste
Digtsamling, «Sneklokken» (Viborg 1826), der knyttede
et litterært Ry til B.s Navn. En Del af den lille
Bogs Indhold havde tidligere været trykt, men først
her fik Læseverdenen Blik for denne snart alvorlige,
snart lunefulde Lyriks særegne Fortrin i Digte som:
«Den unge Lærkes Foraarssang», «Til Sorgen», «Til
Glæden», «Hedelærkens Velkommen til Nattergalen»,
«Natten paa Jellinghøje», de græske Folkesange
m. fl. Som antydet drøftede B. gjærne humane og
socialøkonomiske Spørgsmaal. I et Par Flyveskrifter om
Jødernes Stilling (1813) talte han Trosfrihedens Sag;
i Bladartikler stillede han Forslag til Redningshuse
for faldne Piger, bekæmpede Dødsstraffe, Slavehandel,
Tallotteri og var yderst virksom for Fremskridt i
Agerbrug og Industri. Digteren, der saa ofte tyede
til Ossians Taageverden, forstod ogsaa at færdes
imellem nøjsomme, strængt arbejdende jyske Bønder,
og ved Siden af sit Sangerkald saa han det tidlig
som en Opgave at løfte og forædle Folket under dets
daglige Kaar.

De 6 Aar, B. tilbragte i Torning, hørte trods
alt Tryk og Mismod til de mest befrugtende i hans
Liv. Han blev fortrolig med Egnens Bønder og Tatere,
der vare fattige som han selv, han skjæmtede med
Landsbyungdommen, og fra de milevide Hedestrækninger
vinkede Friheden ham i Møde. Ofte, naar han kom
forstemt fra Hjemmet, kunde han prate lystig ved
Hedebondens Bord, hvor han nød sit Maaltid med Husets
Folk og lyttede til Sagn om en bevæget Fortid eller
til Historier om snurrige Folkelivstyper. De ødelagte
Pengesager tvang ham til at bryde op. Præstegaarden
var forfalden ved Modtagelsen, Jorden forsømt, og
de nye Dyrkningsmaader, som B. ofte med Bekostning
satte i Gang, lykkedes ikke altid saa godt som hans
Granplantning. I Breve til Etatsraad Collin og til
Vennen Ingemann lyder der som et stadigt Suk over
hans Pengeforlegenheder. Snart sætter han sin Lid til
et Theaterstykke, snart haaber han ved Hjælp af et
usselt lønnet Boghandlerforetagende at kunne pynte
sine «8 Børn
med Vadmelskofter og Træsko». Han søgte større Embede,
og 1825 forflyttedes han til Spentrup og Gassum ved
Randers, hvortil han medbragte Gjælden paa de 5000
Rdl. og 6 Aars Skatterestancer. Da Kancellipræsident
Stemann 2 Aar efter lod Restancerne inddrive, gik
B. ind paa at betale dem afdragsvis i 10 Aar. Ogsaa
hvad B. selv kaldte sin «huslige Elendighed», fulgte
med til Spentrup Præstegaard, Ungdomshjemmet, hvor
han en Gang havde hjulpet sin Farbroder at plante den
store Frugthave, og hvor hans Hustru alt tidligere
havde siddet som Præstefrue. I «Erindringer» minder
B. om, at «den 11. Dec. 1827 er en mærkelig Terminsdag
for ham -- ikke i Pengevæsen, men i Skæbnens Gang». Med
disse lidt forblommede Ord og lignende Klageudbrud
i Breve fra de følgende Aar sigter han sin smukke
og indtagende Hustru for Utroskab, men her kan
dog tilføjes efter mundtlig Kilde, at Naboer og
Sognefolk i Spentrup bestemt mente, at B. gjorde
sin Hustru Uret. En kort Tid levede de adskilte, i
det hun flyttede til Randers, men hverken B. eller
hans gamle Fader, der boede hos ham, kunde undvære
hende, og efter gjentagne Besøg førte de hende en
Dag tilbage til Hjemmet. Siden blev Samlivet bedre,
ligesom det ogsaa gik fremad med de økonomiske
Kaar. For B. henrandt Tiden som før med at strejfe om,
jage, prædike og digte, kun at man nu traf ham lidt
sjældnere med Bøssen og lidt oftere ved Skrivebordet.

Paa samme Tid, B. forberedte «Sneklokken», nedskrev
han sine første Prosanoveller, nogle faa simple,
jyske Landsbyhistorier, som ikke des mindre kom
til at betegne et nyt poetisk Gjennembrud i dansk
Litteratur. 40 Aar gammel havde han paa et af sine
Strejftog hørt Marie Grubbe-Sagnet og skabte deraf
«En Landsbydegns Dagbog» (1824), der værdig aabner
Rækken, og nu fulgte samme Aar «Josepha», «Præsten
i Torning» o. fl., der sammen med nogle tidligere
optegnede «Jyske Røverhistorier» og «Oldsagn paa
Alheden» bleve trykte i Elmquists «Læsefrugter» og
Liunges «Harpen», men foreløbig ikke vakte ringeste
Opsigt. Nu standsede Novelleproduktionen indtil 1827,
da B. i Forening med Bogtrykker Elmenhoff i Randers
begyndte Udgivelsen af Maanedsskriftet «Nordlyset»,
der udgik i 3 Aar (1827-29) og bragte mellem 20
og 30 Noveller fra B.'s Haand. Men den æsthetiske
Verden var just i de samme Aar saa stærkt optagen
af Heibergs «Den flyvende Post», at B.'s beskedne
Tidsskrift kun trængte ind i enkelte jyske Kredse,
og atter gik det frugtbare Forfatterskab i
Staa et Par Aar, indtil der 1833 begyndte at udkomme
en samlet Udgave af Novellerne, afsluttet 1836
med 5. Bind. I dette Tidsrum fulgte Fortælling,
Novelle eller Skitse Slag i Slag, og Produktionen
fortsattes nu med smaa Afbrydelser til et Aars
Tid før B.'s Død. Som de ejendommeligste og
mest poesirige kan af Novellerne fremhæves efter
Tidsfølgen: 1824: «En Landsbydegns Dagbog»; 1827:
«Kjærlighed i Syden», «Røverstuen», «Stakkels Louis»;
1827-42: «E Bindstouw»; 1828: «Jøderne paa Hald»,
«Eva», «Jordbærret», «Fiora og Fioretta», «Ak, hvor
forandret»; 1829: «Hosekræmmeren», «Præsten i Vejlby»,
«Kjeltringliv», «Telse»; 1833: «Himmelbjærget»,
«Eremiten ved Grenaa»; 1834: «Juleferierne»,
«Eneboeren paa Bolbjærg»; 1836: «Marie», «14
Dage i Jylland», «Skytten paa Avnsbjærg»; 1840: 
«Høstferierne »; 1841: «De 3 Helligaftener»; 1842:
«Vinhandleren og Herremanden», «Kjærlighed paa
Dagvognen», «En jysk Mordbrænderhistorie»; 1843:
«Firkløveret»; 1846: «Bettefanden». Med den samlede
Udgave af Novellerne begyndte det at lysne for B. Han
tilhørte ikke længer -- som der blev sagt -- en enkelt
Provins, men hele Nationen, Forlæggeren tjente paa
hans Bøger, og Fru Heiberg fremsagde en af hans
Noveller («Hosekræmmeren») paa det kgl. Theater. Dog
var det ikke at vente, at de litterære Skolemestre
strax skulde anerkjende et saa lødigt og oprindeligt
Talent, der tilmed optraadte paa ganske ny Jordbund
og holdt sig uafhængig af Skoler og Kliker. Madvigs
næsten berygtede Artikel i «Maanedsskrift for
Litteratur», 1835, der ramte Carl Bagger saa haardt,
begik ogsaa, hvad P. L. Møller kalder «en national
Uretfærdighed» mod B. Heller ikke Molbech, der var
mere velvillig stemt, havde Sans for, hvor slaaende
dyb og ægte og hvor vidtrækkende i sin Betydning den
Blicherske Digtning var. Det blev først P. L. Møller,
der mødte Novellerne med det Storsyn og den fine,
indtrængende Forstaaelse, som B. havde Krav paa. Til
denne kyndige Litteraturven overdrog Digteren at
besørge den næste Udgave, som udkom 1846-47. Hvad
han for øvrigt mente om den forstandssmaalige Kritik
og den Heibergske Aandsretning, som hans varme,
umiddelbare Gemyt og rige Natursind slet ikke
kunde samstemme med, fremgaar saa vel af en senere
Anmærkning til Digtet «Aristarchos autodidactos»
som af satiriske og spottende Ytringer i Brevene til
Ingemann.

Der stod intet Forbillede mellem B. og hans jyske Novellestof.
Disse Landsbydigtninger ere udsprungne af en umiddelbar
Samvirken og Samfølen med den Folkekarakter, de
skildre, og de hvile paa et yderst fint og kjærligt
Naturstudium, udviklet fra Barndommens Indtryk gjennem
et langt Livs Rejser og faste Ophold paa Landet. Han
jagede og spillede L'hombre med Herremænd og Præster,
han snakkede Jysk med Bønder og Fiskere og Rotvælsk
med Taterne; han var ikke mindre fortrolig med
Hedepigens sørgmodige Sang end med Prangerens lystige
Skjæmt; han gjengiver en svunden Tids Følemaade og
Udtrykssæt med samme Inderlighed og Troskab, som naar
han skildrer sin Samtids Skikkelser. Derfor er hans
Digtning saa ejendommelig dansk. Sandt og rørende
forstaar han at lade de faa og simple Begivenheder
udvikle sig. Karaktererne træde lyslevende frem
med hele deres Naturpræg, og den simple, djærve
eller trohjærtige Tale er gjennemtrængt af Dybsind
og dramatisk Kraft. Dertil fremtræder det hele
i en Ramme af ypperlige Naturskildringer, som for
første Gang gjorde opmærksom paa Hede- og Klitlandets
Skjønhed. Thi i sin Opfattelse er B. Idealist. Under
den ru Skorpe søger han Guldet, i den usleste Vraa
Menneskehjærtets Glimt. Ingen Scene er for ham saa
mørk, uden at Himlen jo lyser derover. Hvor flygtig
han end ofte har henkastet sine Noveller og Skitser,
saa bære de dog altid Præg af hans Sjæl og af hans
stærkt personlige Stil. I disse stemningstunge
Livsskæbner gød Digteren sin Kummer og sit Vemod,
sin lunefulde Skjæmt og Ironi, der vel ingen Steder
forenedes til en mere storslaaet Humor end i «E
Bindstouw», en Cyklus af Digte og Fortællinger i øst-
og vestjysk Mundart. De Noveller, hvortil Stoffet
er hentet fra fremmede Lande, ere langt fra saa
betydelige. Som oftest savne de dog hverken Ynde
eller Kolorit, og de ere et Udtryk for Digterens
bestandig utilfredsstillede Rejselængsel. Sine
senere Fortællinger udgav B. i mindre Samlinger,
nemlig «Kornmodn» (Randers 1839), «Nye Noveller»
(Kbhvn. 1843), («5 Noveller» (Kbhvn. 1844),
«Min Vinterbestilling 1842-43» (Randers 1844),
«Min Vinterbestilling 1844-45» (Kbhvn. 1845). De
bleve ofte urimelig strængt bedømte og kunne vel
heller ikke maale sig med de første Noveller,
men de indeholde dog saa friske Ting som «De 3
Helligaftener», «Bette-fanden» o. fl. B. maatte
atter ty til Provinsforlæggere, deriblandt med «E
Bindstouw», som, frembragt i Aarenes Løb, først
blev samlet og udgivet i Randers 1842. Flere af
de humoristiske Noveller udkom under Mærket «Peer
Spillemand», der foregives at være en selvstændig
Personlighed, en lystig Fætter, i hvis 
Karakteristik (meddelt i «Nordlyset») B. med Lune
har karrikeret sin egen litterære Skæbne.

Endnu afsatte den Blicherske Digtning en forholdsvis
rig Efterslæt. Med kongelig Understøttelse foretog
B. 1836 sin første Udenlandsrejse. Den gik til
Sverige, gjennem Skaane, Halland og videre til
Stockholm og Upsala. Foruden Prøver af nordlandsk
Lærred, som B. foreviste Frederik VI og foreslog at
lade tilberede af jyske Almuesfolk, hjembragte han en
Række Rejseindtryk, som han først beskrev paa Vers i
«Svithiod» (1837), senere paa Prosa i «Sommerrejse i
Sverig» (1840). Ligeledes med Understøttelse besøgte
han 1838 Hansestæderne, Holsten og Vestkysten af
Sønder- og Nørrejylland -- en Rejse, der affødte den
lille, ypperlig skrevne Bog: «Vestlig Profil af den
cimbriske Halvø» (1839). 1832-38 udgav han «Diana»,
et Jagttidsskrift, der senere har kunnet oplægges
paa ny. En Oversættelse af «Præsten i Wakefield»,
der havde været, offentliggjort i «Nordlyset», udgav
han 1837, og endelig forelaa hans omfattende «Viborg
Amts Beskrivelse» 1840. En lignende Beskrivelse af
Skanderborg Amt naaede han ikke at faa fuldført. Efter
«Samlede Digte», der udkom i 2 Bind 1835-36,
fulgte 2 Aar senere «Trækfuglene», en Række ægte,
stemningsklare Digte, ligesom gjennemvævede med bløde
og rige Naturstemmer fra den danske Mark og Skov, og
tillige et lyrisk, inderlig bevæget Skriftemaal. I
Sammenhæng hermed kan mindes om hans vemodsfulde
Svanesang: «Længe er det, siden jeg var ung», der
blev digtet under en livstruende Sygdom 1837.

B.s stærke Almensans, der tidlig havde bragt ham
til at sysle med sociale Opgaver, førte ham ogsaa
ind i den politiske Bevægelse, som rejste sig under
Frederik VI. Ligesom Grundtvig blev han Nationalismens
Talsmand. I sit lille Skrift «Danmarks nuværende
Tilstand» fra 1828 skildrede han Regeringsformen
og Samfundslivet med lyse, frejdige Ord. Han kom
derved i en bitter Polemik med C. N. David, og
gjennem flere Aar indeholdt hans Breve og Artikler
ret heftige Udfald mod Liberalismen. Men han, der
havde besunget Grækernes Frihedskamp, tilegnede
sig efterhaanden et nyt Syn paa Tidens Frihedskrav
her hjemme. Efter Stændernes Indførelse blev han
en begejstret Fremskridtsmand. I Bladartikler --
navnlig efter 1838 -- behandlede han en Mængde af
Tidens Spørgsmaal i national og frisindet Aand. I
sine prægtige «Folkeviser» om «Tym Sjællandsfar»,
«en Kroermand og hans Søn» o. fl. besang han dansk
Heltemod. Hovedsagen var for ham
ikke Enevoldsmagt eller fri Forfatning, men
Fædrelandets Gjenfødelse, Folkelivets nationale
Gjenopvækkelse. Derfor krævede han Almenvæbning,
Folkehøjskoler og store Folkefester, hvor Sang og Tale
skulde afvexle med legemlige Idrætter. Selv blev han
Folkefesternes Skaber, da han i 1839 og de følgende
Aar stævnede Mænd og Kvinder sammen paa Himmelbjærget. 
Han fik unge og gamle til at møde, Folk af alle
Stænder, og oprullede i Sang og Tale et Billede af
Folkets og Fremtidens Danmark, der var gjennemlynet
af store digteriske Syner. Til denne Virksomhed,
der gav B. Navn af «Himmelbjærgpræsten», slutter sig
et Par Smaaskrifter fra de samme Aar, nemlig «Min
Tidsalder» (1842), hvor der udtales en varm Sympathi
for det norske Storting, og «Himmelbjærgsfesten
1843», der indeholdt Taler og Digte, fremsagte ved
Festen. Tidligere havde han arbejdet paa en jysk
Ordbog, og ved sin Død efterlod han Brudstykker af
en Danmarkshistorie i Manuskript.

Kummer og Modgang bleve ogsaa de senere Aars
Lod. Skjønt han havde afbetalt en stor Del af sin
Gjæld, maatte han dog 1839 lyse til Avktion over
sit rørlige Gods. «Jeg formoder, der er et Komplot
imod mig, fordi jeg siger for mange Sandheder»,
hedder det i et af hans Breve. Men anonyme Velyndere
tilvejebragte en Subskription, der hjalp B. ud af
Forlegenheden; Læseforeningen i Kjøbenhavn gav
en Forestilling til Fordel for ham, og fra de 3
Brødre Qvistgaard, hvis Fader B. havde besunget
i «Bavtastene», modtog han en Sølvpokal, fyldt med
blankt Metal. B. havde selv 10 Børn og opdrog desuden
sin Stifsøn og 3 Broderbørn. Som Præst var han mere
skattet af sin Menighed end af sine foresatte. Hans
lidet forberedte Prædikener vare i Regelen korte og
kjærnefulde, og den eneste, han har ladet trykke (saa
vel særskilt som i Novellen «Høstferierne») giver
en god Forestilling om deres Art. Men han forsømte
nu og da sine Embedsforretninger eller stødte an mod
visse Formaliteter, hvilket indviklede ham i bitre og
vidtrækkende Stridigheder med hans overordnede. Thi i
dette «gammelhærdede og læderseje Jægerlegeme» boede
en stridig Vilje og en sej Energi, der hverken vilde
bøje sig for Biskop eller Kancelli saa lidt som for
Himmelbjærgets Ejermand, da denne vilde formene B. at
holde Fest. Med Alderen blev han pirrelig og sær,
og naar Sorgerne lejrede sig om hans Sind, søgte han
hyppig Glassets Trøst. Saaledes svøbte Taagesløret
sig da mere og mere om den gamle Skjald. Enkelte
varme Solglimt brøde frem, naar han kunde komme ud
paa Rejser, eller naar han fra Himmelbjærget eller
Skamlingsbanken var Vidne til et vaagnende
Folkeliv. Det lykkedes ham ikke at faa opfyldt
et Ønske om at se England, skjønt han offentlig
opfordrede Folket til at yde ham Rejsepenge. Men han
gjennem vandrede paa sin Fod flere af Danmarks Egne,
kom nu og da til Kjøbenhavn, hvor P. L. Møller var ham
en trofast Ven, og besøgte i Haderslev den sønderjyske
Sags Forkæmpere, til hvis nystiftede Blad «Danevirke»
han var en flittig Bidragyder. 1847 modtog han uden
Ansøgning sin Afsked med Pension, hvorpaa han flyttede
til Randers. Her døde han 26. Marts 1848, just som den
Dag gryede, han havde varslet i Tale og Digtning. Han
ligger begravet paa Spentrup Kirkegaard.

Først efter sin Død blev B. til fulde skattet. Nu vide
alle, at en halv Snes af hans Noveller, «E Bindstouw»
og det bedste af hans Lyrik høre til vor Litteraturs
allerypperste Værker. I Viborg og Vium har Folket
rejst ham Mindesmærker og paa Himmelbjærget en
Bavtasten. Hundredaarsdagen for hans Fødsel blev
fejret 1882 som en folkelig Festdag. -- B.s samlede
Noveller og Skitser (I-IV) ere ligesom hans Digte
(I-II) udgivne ved P. Hansen.

P. L. Møller, Kritiske Skizzer II. Fr. Barfod,
St. St. B. («Aftenlæsning», 1862). O. Borchsenius,
Fra Fyrrerne II. E. T. Kristensen og M. A. S. Lund,
St. St. B.s Liv og Gjerning, 1882. N. J. Termansen,
St. St. B. («Folkelæsning», Smaastykker II). 
Personalhist. Tidsskr. III, 368 ff.

<i>Bertel Elmgaard.</i>

-- Da Blicher 1811 havde forpagtet Faderens
Præstegaardsavl, kastede han sig med stor Interesse
over <i>Landbruget.</i> Han drev ikke blot Præstegaardsjorden
paa en efter Datidens Forhold dygtig og rationel
Maade, men med den levende Sans, der besjælede ham
for at gavne sine Medborgere og sit Fædreland,
søgte han gjennem Afhandlinger og ved praktisk
Virksomhed at bidrage sit til Landbrugets og
Industriens Fremme. I de Drewsenske Tidender har
han saaledes offentliggjort flere landøkonomiske
Afhandlinger, af hvilke følgende kunne fremhæves:
«Faarefolding» (1816), i hvilken han beskriver
en Opfindelse -- Faarefolde paa Triller --, han har
gjort, «Et lidet Bidrag til Kundskab om Vexeldrift»
(1817), i hvilken han skildrer Vexelbrugets Fordele
fremfor det holstenske Kobbelbrug, samt «Om de jyske
Hedemosers Opdyrkning» (1822), et varmt skrevet Indlæg
for ikke at lade «Mosernes rige Guldgruber» ligge
ubenyttede hen. I Halds «Tidsskrift for Landøkonomi»
offentliggjorde B. fremdeles forskjellige Afhandlinger
om Hørindustrien, ligesom han var med til at sætte
flere praktiske Foretagender i Gang til Høravlens og
Lærreds væveriets Fremme, som Indkjøb af
jyske Lærreder til General-Krigskommissariatet,
Udbredelsen af rent Sædhørfrø, af forbedrede
Hørberednings- og Væverredskaber m. m. Ogsaa
for den jyske Kvægavls Forbedring, for Brakkens
Indførelse og for Træplantningens Fremme paa Hederne
har B. virket. Paa Landhusholdningsselskabets
Opfordring skrev han 1839 «Viborg Amts Beskrivelse»,
en detailleret Redegjørelse for alt vedrørende
Amtets Landbrug med indflettet Kritik og Forslag
til gavnlige Foranstaltninger. Endelig udgav han
1832-38 det periodiske Jagttidsskrift «Diana». --
B.s landøkonomiske Skribentvirksomhed falder
fortrinsvis paa en Tid, da den raske Udvikling,
der i Aarhundredets Begyndelse karakteriserede
vort Landbrug, var afløst af Stilstand eller
delvis Tilbagegang. Stod han end ikke i første
Række, hørte han dog med til de Mænd, der ved at
bryde nye og mere rationelle Baner for Landbruget,
atter søgte at bringe dette over det døde Punkt.

<i>H. Hertel.</i>
</chapter>

<chapter name="Blick, Mikkel, --o.1540">
<b>Blick, Mikkel,</b> --o.1540, Søn af Anders B, til
Nystrup i Thy og Anne Kaas, var næst efter Søren
Norby vistnok den mest fremtrædende af de ubemidlede
Smaaadelsmænd, der i Christian II's Tjeneste svang
sig op til et anset Navn. Allerede 1520 deltog han
med Hæder i Krigene i Sverige og havde en Tid lang
Del i Befalingen paa Stockholm Slot. 1522 indsattes
han derpaa af Kongen som Befalingsmand paa Elfsborg,
som han over et Aar med ringe Styrke med udmærket
Dygtighed forsvarede mod Svenskerne, indtil han til
sidst satte Ild paa Slottet og til Søs begav sig til
sin gamle Herre i Nederlandene. Af denne sendtes han
derpaa til det sydlige Norge for at styrke hans Parti
her og blev Befalingsmand paa Bratsberg med Skiens
Len. Da hele Norge imidlertid gik over til Frederik
I, gjorde denne alt for ogsaa at vinde M. B. for
sig og lod ham beholde sin Forlening. Christian II
havde imidlertid udset M. B. til Statholder i det
søndenfjældske; men denne afslog paa denne Tid al
Forbindelse med Claus Kniphoff og andre Fribyttere,
der vilde sætte sig i Forbindelse med ham. I
den følgende Tid indtog M. B. en anset Stilling
i Norge. Da Christian II 1531 landede her, blev
Skien besat af denne Konges Folk. M. B. indgik da en
Overenskomst om at blive hans Mand, hvis han ikke fik
Undsætning inden Midfaste 1532. Da dette ikke skete,
ansaa M. B. sig for løst fra sine Forpligtelser mod
Frederik I og blev Fodermarsk hos sin gamle Herre,
hvis Fane han ikke mere svigtede. Han har ogsaa
deltaget i de første 
Underhandlinger i Oslo, men sendtes derpaa til
Nederlandene for at skaffe Hjælp. Da han efter
Christian II' s Fængsling ikke søgte Udsoning
med Frederik I, blev Skiens Len givet til Peder
Skram og hans eget, temmelig ubetydelige Gods
i Jylland givet til andre. Han havde imidlertid
selv taget Tjeneste paa den nederlandske Flaade,
der i Aarene 1532 og 1533 fejdede i de nordiske
Farvande mod Lybekkerne, og nævnes her tillige
med Grev Christoffer af Oldenberg som en af
Hovedførerne. Han synes allerede paa denne Tid at
have deltaget i de hemmelige Underhandlinger med
Jørgen Kock om Christian II' s Gjenindsættelse. Han
fulgte 1534 med Grev Christoffer til Danmark som en
af dennes betydeligste Mænd og optræder som hans
«Raad» i Forening med de øvrige danske Rigsraaden
Han sendtes mod Nykjøbing, indtog denne Borg og
førte Befalingsmanden, Knud Gyldenstjerne, med sig
tilbage som Fange. I Dec. deltog han med Grevens
øvrige Raader i dennes uheldige Sammenkomst paa
Koldinghus med Christian III og sendtes derpaa til
Skaane for at kæmpe mod Svenskerne og den fra Greven
atter frafaldne Skaanske Adel, men blev fangen i
det uheldige Slag ved Helsingborg i Jan. 1535. Han
blev dog kort efter udløst mod en af Christian III's 
mest ansete holstenske Raader, Henrik, Rantzau,
der var Grev Christoffers Fange. I Aaret 1536, da der
i Nederlandene skulde udrustes en Flaade for Christian
II' s Svigersøn, Pfalzgrev Frederik, til det betrængte
Kjøbenhavns Undsætning, blev M. B. efter selve den
nederlandske Regerings Opfordring sendt til Holland
for at være behjælpelig ved Udrustningen. Han skulde
vistnok have været en af Hovedførerne, og «M. B. s
Flaade» ventedes med Længsel; men inden Udrustningen
var færdig, havde Kjøbenhavn overgivet sig. Fra nu
af forsvinder den uforfærdede Mand; Udsoning med
Christian III synes han aldrig at have søgt. Han
omtales som død 1540, da hans Kyrads sendtes som
Arv til hans Broder, Iver B. til Nørbæk (Adelsbreve,
Fasc.e. 14, Pars i, Nr. 19). I de mange Breve, hvori
han omtales, nævnes han altid med den største Agtelse
af alle, baade Venner og Modstandere.

Allen, De tre nord. Rigers Hist. IV, 2, 213 og fl. St. 
Danmarks Adels Aarbog 1888, S. 88 f.

<i>A. Heise.</i>
</chapter>

<chapter name="Blix, Steen Christensen, o.1670-1722, Officer">
<b>Blix, Steen Christensen,</b> o.1670-1722, Officer, blev
Fændrik ved 1. gevorbne norske Infanteriregiment 1693
og allerede s. A. Lieutenant. 1700 blev han Kapitajn
af Reserven ved vesterlenske Infanteriregiment og
1701 Kapitajn ved Regimentet selv. Han 
blev staaende til sin Død ved denne Afdeling, ved
hvilken han efterhaanden avancerede, til han 1716 blev
Oberst for Regimentet. Ved Frederikshalds Belejring
1716 udgjorde den ene Bataillon Byens Besætning, og
B. hører til de ikke faa, som indlagde sig et Navn
ved Byens og Fæstningens berømmelige Forsvar, da Carl
XII søgte at tage dem ved en Overrumpling 4. Juli. Da
Kongen trængte ind i Byen, maatte B. til sidst efter
en haard Kamp og et stort Tab af døde og Saarede
trække sig kæmpende tilbage. Hans Hest blev skudt
under ham, og skjønt haardt saaret i Armen og Laaret
kunde han dog ikke overtales til at lade sig forbinde,
da han endelig naaede ind i Fæstningen, men tog Plads
ude paa et Batteri og tog ivrig Del i Kampen, til han
sank blødende om. Ved Regimentets Deling 1718 blev han
Chef for 1. eller østre vesterlenske Regiment. Han
var gift med Dorothea Olufsdatter Lembach (d. 1732),
Datter af Kjøbmand Oluf L. i Frederikshald. B. døde
paa Gaarden Bringsverd i Fjære Sogn, Nedenæs Amt,
7. Dec. 1722.

<i>P. F. Rist.</i>
</chapter>

<chapter name="Blixen-Finecke, Carl Frederik Axel Bror Baron, 1822-73, Politiker">
<b>Blixen-Finecke, Carl Frederik Axel Bror</b> Baron,
1822-73, Politiker. Familien Blixen-Finecke
er oprindelig en pommersk Adelsslægt; et af dens
Medlemmer, Carl Philip B.-F., blev i 1802 optagen
i den danske Friherrestand, efter at en Slægtning 
(T. E. F. v. Finecke) i
Sept. 1782 for ham havde oprettet Stamhuset Dallund
i Fyn med noget over 300 Tdr. Htk. Sønnesønnen af
denne første danske Friherre var C. F. A. B. B.-F.,
som fødtes paa Dallund 15. Avg. 1822. Kun 7 Aar
gammel mistede han sin Fader, som efterlod ham,
foruden Stamhuset i Danmark, Fideikommisgodset Næsbyholm
i Skaane og betydelige Familiegodser i Pommern (Gr. og 
Kl. Zastrow, der beslaglagdes af den preussiske Regering, 
da B.-F. gik med i Krigen 1848, og solgtes derefter af ham. 
Salgssummen, der var langt under l Mill. Kroner, blev helt 
og holdent brugt op af B.-F. under Krigen). Den unge Arving 
blev holdt under et strængt Formynderskab, der ved Myndighedsalderens
Indtrædelse pludselig afløstes af ubunden Frihed, og
denne bratte Overgang fremkaldte en noget extravagant
Ungdomsperiode. Han blev ikke Student i Danmark, men
tilbragte derimod nogle Aar ved tyske Universiteter,
bl. a. i Gøttingen, hvor han gjorde Bekjendtskab
med den noget ældre Otto v. Bismarck-Schonhausen,
den senere saa berømte tyske Statsmand. Han følte
sig imidlertid som dansk, og da han i 1842 havde
ægtet Sophie Anckarcrona (f. 19. Nov. 1821), tog han
Hovedophold paa Dallund. Ved det slesvig-holstenske
Oprørs Udbrud i Marts 1848 meldte B.-F. sig som
frivillig og blev Chef for den ene Eskadron 
af Herregaardsskytterne; skjønt han ikke kom i nogen
større Træfning, tjente han med Ære og blev efter
det første Aars Felttog dekoreret med Ridderkorset.

Efter Krigens Slutning i 1850 begyndte i den
indre Politik at vise sig de naturlige Stands-
og Klassemodsætninger, som vare blevne overvældede
af den nationale Begejstring under Kampen, og de
konservative Interesser rejste sig imod det store
Maal af demokratisk Frihed, som havde fundet sit
Udtryk i Grundloven af 5. Juni 1849. Godsejerne
fandt det nødvendigt at slutte sig sammen for at
danne et Dige imod den fremvældende Frihedsbølge,
og B.-F., hos hvem de aristokratiske Tendenser den
Gang vare de fremherskende, var en af de ivrigste for
denne Tankes Realisering; han var blandt Stifterne
af den i Dec. 1850 dannede «Grundejerforening»
og blev dens første Formand. Foreningen, som mere
og mere svingede over til Helstatspolitikken i
Modsætning til Ejdertanken, optraadte ikke absolut
fjendtlig imod Grundloven, den havde endog optaget
dennes Bevarelse paa sit Program, men forholdt sig
dog usympathetisk til den hele Frihedsretning; da
dens Formand i 1853 blev opfordret til at deltage
i en forestaaende Grundlovsfest, svarede han ved
at tilbyde en Præmie paa 100 Specier til Fordeling
blandt dygtige og hæderlige Arbejdere, som kunde
godtgjøre, at de «foretrække at arbejde i deres
Fag i Steden for at befatte sig med Politik». Dens
Ordfører i Pressen var M. A. Goldschmidt, som den
Gang redigerede «Nord og Syd», men der var hverken
om Maal eller Midler fuld Overensstemmelse imellem
Godsejerne og den aandrige Journalist, saa at
Forbindelsen efterhaanden opløstes, og Foreningen
kom overhovedet ikke til som saadan at spille nogen
politisk Rolle, medens flere af dens ledende Mænd
senere og i andre Kombinationer udøvede en betydelig
Indflydelse. Ved et Suppleringsvalg i Kjøbenhavns
2. Valgkreds 1. Okt. 1851 besejrede B.-F. Konsul
Alfred Hage og indtraadte saaledes første Gang i
Folketinget netop paa den Tid, da Helstatspolitikken
brød igjennem og imod Folkestemningen blev slaaet
endelig fast ved «Aftalerne» med de tyske Stormagter
og ved Kundgjørelsen af 28. Jan. 1852. Han sluttede
sig den Gang ikke til noget af Partierne, men indtog
en uafhængig Stilling, noget excentrisk i sine Baner,
men gjørende sig gjældende ved en vis Veltalenhed
og en stor Uforbeholdenhed i at sige sin Mening uden
Hensyn til, om den gik med eller imod Strømmen. Han
tog bestemt Stade i Helstatspolitikken, men skaanede
ikke de
slesvig-holstenske Oprørere, om hvilke han i en af
sine Taler ytrede, at de burde «dingle i Træerne». Han
blev dog hurtig træt af det parlamentariske Liv,
og under den heftige Kamp, der betegnede Aarene
1852 og 1853, forsvandt han saa at sige fra den
politiske Skueplads. Hertil bidrog det mulig, at
han i 1852 separeredes fra sin Hustru, med hvem
han havde en Søn (den nuværende Stamhusbesidder,
Hofjægermester Frederik Baron B.-F., gift i 1873 med
Komtesse Krag-Juel-Vind-Frijs) og en Datter (gift
1863 med Otto Friherre Ramel); 2 Aar efter ægtede han
Prinsesse Augusta af Hessen <footnote>Paa sit Vaabenskjold som 
Storkors af Danebrog, der
er ophængt i Frederiksborg Slotskirke, har B.-F. valgt
til sin Devise Ordene: <i>Per Angusta ad Augusta,</i> der
i alt Fald kunne indeholde en smuk Allusion.</footnote> (s. I, 380), en Søster
til vor nuværende Dronning, som under hans sidste Aars
tunge Sygdom var ham den mest opofrende Ægtefælle,
og med hvem han har 2 efterlevende Sønner, den ene
i svensk og den anden i dansk Militærtjeneste.

Svogerskabet med den udsete Tronfølger havde maaske
sin Del i det Brud, der i Maj 1856 indtraadte imellem
B.-F. og Kong Frederik VII, men for øvrigt vare de to
Naturer saaledes beskafne, at de enten maatte være
svorne Venner eller afgjorte Fjender. Bruddet blev
eklatant, i det B.-F. ikke blot i Maj 1856 nedlagde
sine Værdigheder som Hofjægermester og Kammerherre,
men tillige, benyttende sig af sin Ret som svensk
Friherre, «udtog pollett» til det svenske Ridderhus,
d. v. s. meldte sig som stemmeberettiget Medlem
af Adelens Forsamling. Det interessante stats- og
folkeretlige Problem, om en Mand samtidig kan være
Undersaat af forskjellige Souveræner og Repræsentant
i to Landes Parlamenter, vakte nogen Diskussion,
men fik ikke anden Løsning end den rent faktiske,
at B.-F.s Stemmeret anerkjendtes paa Ridderhuset,
uden at han derved ophørte at være dansk Undersaat, og
skjønt han paa den Tid ligesom senere jævnlig opholdt
sig paa Næsbyholm, vendte han dog tilbage til at
betragte sig som dansk, ligesom han ogsaa forsonedes
med Kong Frederik VII. Imidlertid fik denne blandede
dansk-svenske Stilling et ejendommeligt Udslag i en
lille Pamflet, som han udgav i 1857 under Titelen
«Skandinavismen praktisk», og som ved sin Fremkomst
vakte ikke ringe Opsigt. Skriftets Hovedtanke er den,
at ligesom Dronning Margrethes Union syndede ved at
tænke mere paa Kronens Ret end paa Folkenes Tarv,
saaledes har Universitets-Skandinavismen fra dette
Aarhundrede
begaaet en Fejl ved ensidig at betone Folkeønskerne
uden at huske Dynastiernes Ret, og det anbefaler
derfor at aabne en Fremtidsmulighed for Skandinavismen
ved «en gjensidig Adoption af det danske og det
svensk-norske Kongehus, saaledes at den længst
blomstrende Mandsstamme bliver arveberettiget
til de tre Kroner». Noget egentlig «praktisk»
var ikke hermed udrettet for Skandinavismen, men
det er dog ret betegnende, at Politikere af højst
forskjellig Farve, der ellers kun have været enige
i ét, nemlig at bekæmpe det national-liberale Parti
og de af Intelligensen baarne Ideer om et nationalt
og uafhængigt Danmarks Rige og om Nordens Enhed,
dog hver paa sin Side og uafhængig af hinanden have
lagt stærke skandinaviske Tendenser for Dagen;
der har været forsøgt en Bonde-Skandinavisme som
Modsætning til Studenternes, og blandt Godsejerne er
B.-F. ingenlunde den eneste, der har taget Ordet for
Nordens Enhed; hans Fælle fra Grundejerforeningens
Stiftelse, General W. Haffner, har gjort det endnu
stærkere i Landstinget, og «Greve-Besøget» hos den
svensk-norske Konge 1863 og Grevebesøgene i Aarene efter
1864 antoges i alt Fald at knytte sig til lignende
skandinaviske Stemninger.

B.-F.s Brochure var imidlertid mærkeligst derved, at
den aabenbarede eller dog først klart konstaterede
en Svingning hos ham i den særlig danske Politik;
Helstatsmanden fra 1851-52 var nu bleven en
Tilhænger af de tyske Hertugdømmer Holstens og
Lauenborgs Udsondring af Monarkiet og Organisering
som selvstændige Lande efter Luxemburgs Exempel,
hvilket jo kun var den anden Side af Ejderpolitikken,
dens tyske Supplement. Det var med dette nye Program,
at B.-F., der en Gang tidligere forgjæves havde
søgt Valg for en fynsk Kreds, i 1858 valgtes til
Folketinget for Kjøbenhavns 6. Kreds, og han sluttede
sig denne Gang noget nærmere til Bondevennerne, som
paa hint Tidspunkt ligeledes havde vist nationale og
skandinaviske Tilbøjeligheder, medens B.-F. paa sin
Side i en Tale, hvormed han i Sommeren 1859 takkede
for Valget til Præsident for Landmandsforsamlingen i
Haderslev, slog stærkt paa Udsondringen af Monarkiets
tyske Bestanddele. Hurtigere, end nogen anede, kom
denne Alliance til at bære Frugter. Ministeriet Hall,
som havde søgt at tilbagetrænge den Danner-Berlingske
Indflydelse hos Kongen og været heldigt i sine første
Bestræbelser, stødte snart efter paa en haardnakket
Modstand hos den lunefulde Monark, og da dette
i Dec. 1859 førte til, at Ministeriet indgav sin
Demission, blev det overdraget Rotwitt, den
Gang Folketingets Formand, at danne et nyt. Han
henvendte sig strax til B.-F., som overtog
Udenrigsministeriet samt midlertidig den slesvigske
Portefeuille, og ved hvis Medvirkning Westenholz
og Jessen indtraadte. Dette Ministerium blev af
kort Varighed, knap 2 Maaneder, men B.-F. naaede
at vække stor Sensation ved to Handlinger: først
en Art Rapport over Forholdene i Slesvig, hvori
han tog det haardt angrebne Sprogreskript varmt
i Forsvar og ydede Skoleundervisningen under dets
System ubetinget Anerkjendelse, dernæst Forsøget paa
at faa Tronfølgeren, Prins Christian til Danmark,
gjort til Gouvernør i Holsten; denne farlige Plan,
som han ikke uden Talent forsvarede i et Brev til
Prinsen, det saakaldte «Svogerbrev» afn. Dec. 1859,
vakte stærk Modstand og kom ikke ud over Forsøget,
skjønt Frederik VII i et Statsraad 8. Dec. havde
villet tvinge Prinsen ved at erklære, at Udnævnelsen
var sket. Rotwitts pludselige Død i Febr. 1860
sprængte Ministeriet, og B.-F. dreves stærkere over i
Oppositionen. I 1861 var han sammen med bondevenlige
Førere Medstifter af «Danevirkeforeningen», som i
Modsætning til den Helstatspolitik, der var bleven
Regeringen paatvungen i 1851-52, og hvilken den søgte
at give en fuldt konstitutionel Form for derigjennem
at forberede en national Fremtid, rejste Ejderfanen
strax og ubetinget. Det var paa dette Program, at
Folketinget valgte ham til Medlem af Rigsraadet,
men til Gjengjæld faldt han ved Folketingsvalget
i 1861 for General Hegermann-Lindencrone; han kom
dog atter ind i Folketinget ved Valg af en Kreds i
Ringkjøbing Amt (Herning). Imod Halls Ministerium
førte han i de sidste Aar af Kong Frederik VII's
Regeringstid en halvt fjendtlig og halvt venskabelig
Opposition og indlod sig i 1863 paa uavtoriserede
Forhandlinger med Bismarck, som dog kvaltes i
Fødselen. Med Aaret 1864 og den sørgelige Udgang af
Danmarks Forhaabninger traadte B.-F. tilbage fra det
politiske Liv, om han end ikke opgav sin Interesse
for det, og han deltog saaledes i 1865 i Dannelsen
af «de store og de smaa Bønders» Sammenslutning i
Oktoberforeningen. En pinlig Sygdom, imod hvilken
han forgjæves søgte Raad ved talrige Badesteder og
hos Læger af alle Skoler, udviklede sig efterhaanden
til en fuldstændig Lamhed i Underkroppen, og sine
sidste Aar tilbragte han fængslet til Sygelejet,
men bevarende sin Aandsfriskhed lige til det sidste
og beherskende sin Sygdom med en mærkelig Energi. Han
døde 6. Jan. 1873.

Hos B.-F. var der en Sammensætning  af modstridende
Egenskaber. I Herkomst og i Opdragelse var hos ham dansk,
svensk og tysk blandet sammen til noget kosmopolitisk,
ud af hvilket det nationale med et vist Besvær maatte
arbejde sig frem. Han var en fuldblods Aristokrat, men
tillige med radikale Tendenser, en «Tory-Demokrat» af
den Art, som d'Israeli har tegnet i sine fantastiske
og dog saa sanddru Romaner, ærgjerrig og ligegyldig,
blaseret og varmtfølende, afvexlende Politiker med Liv
og Sjæl og Eremit. I al sin Optræden, offentlig eller
privat, var han stedse elegant, en Gentleman baade i
Tænkemaade og i Handlinger, liberal og fordringsfri
i sit Væsen, i Stand til at omgaas baade Fjender og
Venner paa den elskværdigste Maade, i det hele en lige
saa vindende som interessant Personlighed. Med de rige
Evner, han besad af Naturen, og med de store Fortrin,
som Fødsel og Stilling gave ham, vilde han have kunnet
indtage en fremragende Plads i det politiske Liv,
hvis han med noget større Stadighed og Udholdenhed
havde helliget sig til det, og hvis hans urolige Higen
havde kunnet bøje sig under en Stræng Viljes Tugt.

Barfod, Dansk Rigsdagskalender, 1856. Nord. Convers. Lex., 3. Udg. 
Zodiacus, Parlamentariske Stjernebilleder. 
E. Collin, Fremragende danske Frimurere.

<i>C. St. A. Bille.</i>
</chapter>

<chapter name="Blixencrone, Hans, 1661-1730, Justitiarius i Overhofretten">
<b>Blixencrone, Hans,</b> 1661-1730, Justitiarius i Overhofretten. 
Saa vel nordenfjælds som søndenfjælds i
Norge optræde i Slutningen af det 17. og Begyndelsen
af det 18. Aarhundrede talrige Familier af Navnet
Blix, der senere gjøre Paastand paa at være adelige,
uagtet de hverken kunne bringes i indbyrdes Sammenhæng
eller ved sit Navn eller Vaaben kunne henføres til
nogen ellers kjendt Adelsslægt, hvorfor de vel i
det højeste kunne tænkes at være Kognater af en
saadan. Til en af disse, for det meste gejstlige,
Familier hørte Hans Hansen Blix, der først var
Kapellan i Gildeskaal i Salten og 1668 blev Sognepræst
til Manger i Nordhordland i Bergens Stift, hvor
han døde 1680, samme Aar som hans Hustru Kirsten,
der var en Datter af Mag. Stephan Hansen (Sophius),
hans Sognepræst i Gildeskaal. Her fødtes 1661 deres
eneste Søn, Hans Blix, der efter Forældrenes Død
sendtes til Mosterens Mand, Hr. Jens Mikkelsen Snog,
Sognepræst til Vegø paa Helgeland. Han blev først
Student, men «gav sig siden fra Bogen» og var allerede
i Aaret 1686 Foged i Ytre Sogn, hvor han da ejede
Jordegods, maaske som Følge af sit første Ægteskab,
og hvor han beboede Gaarden Flesje. 1699 udnævntes
han til Vicelagmand i Bergen, men vedblev dog at
fungere som Foged, fik 1704 Rang 
med Landsdommere i Danmark og senere s. A. Justitsraads Titel, 
blev s. A. Justitiarius i Overhofretten samt 1711 Etatsraad. Han 
var derhos Kommitteret i Slotsloven indtil dette Regeringskollegiums 
Ophævelse 1722. 15. April 1712 blev han optagen i Adelsstanden 
under Navnet Blixencrone, vistnok til Dels i Anledning af sit fjerde 
Giftermaal, i det ogsaa det Vaaben, han fik, stærkt minder om 
Hustruens fædrene Vaaben (Vind). Fra 1721-24 deltog han i 
Arbejdet med den nye Matrikkel, der imidlertid aldrig blev sat i 
Kraft. Han ejede Gaarden Ullevold i Akers Sogn ved Christiania. 
Som Følge af den i 1725 nedsatte hemmelige Kommission til Undersøgelse 
af Embedsmændenes Forhold udgik i Dec. 1727 et kgl. 
Reskript til Statholder Ditlev Wibe, hvorefter B. paa Grund af 
Bestikkelighed under sit Embedes Administration skulde afsættes, 
men for øvrigt slippe med at erlægge 10000 Rdl. (omtr. Halvparten
af hans Formue) ad pios usus, hvis han uden Modstand gik til 
Sandheds Bekjendelse. Saa skete, og han fjærnedes fra Overhofretten 
i Begyndelsen af 1728, hvorpaa han formentlig maa have 
trukket sig tilbage til sine Ejendomme i Sogn, hvor «den store 
Hjærtesorg omsider kostede hans Liv». Han afgik ved Døden
1. April 1730 rimeligvis paa Ullevold i Akers Sogn 
B. var 4 Gange gift: 1. (o. 1684) med Elisabeth Munthe, 
f. 1666 d. o. 1685, Datter af Christopher Gertsen (Morgenstern), Foged 
i Sogn, og Birgitte Ludvigsdatter Munthe; 2. (o. 1686) med Maren
(Maria) Hansdatter, f 1705, Datter af Hans Clausen, Tolder i Bergen, 
og Ingeborg Lem; 3. (8. Okt. 1709) med Maren Must (d. 1711), Datter 
af Assistensraad og Præsident i Christiania Hans M. samt Enke 
efter Magistratspræsidenten Hans Joachim Heins; 4. (i Christiania 
20. Nov. 1711) med Margrethe Alette Vind, Datter af Generalmajor 
Ove V. Kun af sit andet Ægteskab havde B. Børn, der bleve 
voxne, nemlig 1 Søn og 3 Døtre, med hvilke Navnet Blixencrone 
atter uddøde.

Saml. t. d. norske Folks Sprog og Hist. IV, 312 ff. 
H. Munthe, Efterretn. om Fam. Munthe I, 157 ff.

<i>H. J. Huitfeldt-Kaas.</i>
</chapter>

<chapter name="Bloch, Carl Heinrich, 1834-90, Maler">
<b>Bloch, Carl Heinrich</b>, 1834-90, Maler. Carl B., en Søn af 
Grosserer Jørgen Peter B. og Henriette f. Weitzmann, er født i 
Kjøbenhavn 23. Maj 1834. Han skulde i Drengeaarene forberedes 
til Søkadet, men bestod ikke Prøven. Derimod havde han allerede 
vist kunstneriske Anlæg og var sig bevidst, at hans Hu stod til 
Kunsten. Fra 1849 besøgte han Akademiets Skoler, hvis Undervisning 
i hine Aar dog ikke gav nogen synderlig Stræng malerisk 
Fordannelse. Han vandt Sølvmedaillerne, men indlod sig
ikke paa at konkurrere til Guldmedaillerne; derimod
begyndte han allerede 20 Aar gammel, 1854, at udstille
selvstændige Arbejder, iblandt dem et interessant
lille Maleri af Skuespilleren C. N. Rosenkilde i sit
Hjem. I disse Ungdomsaar slog han ind i det Spor,
som var anvist af de en halv Snes Aar ældre Malere,
der for Alvor havde begyndt at fremstille Bøndernes og
Fiskernes Liv. Han gjorde sig snart gjældende som en
født Maler, der havde rige Evner for Fremstillingen
af det naive menneskelige Samkvem: baade Humor og
alvorlig Følelse og et eget let Greb paa en stærkt
pointeret og indholdsrig sjælelig Fortælling. Af den
Slags Billeder kan fremhæves: «Fiskerfamilier, som
vente deres Mænds Hjemkomst ved et frembrydende Uvejr;
fra Jyllands Vestkyst», en alvorlig, betydelig og
meget talentfuld Komposition, og den lille morsomme
«Scene i en Fiskerstue; en Dreng, der slaar efter
en And» (kommenteret i et Digt af Chr. Richardt
under den gode Titel: «Fa'r skal sove»). Begge
disse Malerier vare udstillede 1858. Det næste Aar
bragte «Et Maaltid» (en gammel Kone, som mader et
Par Børn med Søbekaal), et lille Billede, i hvilket
det skjælmske Lune var endnu stærkere pointeret, men
næppe saa naivt. I kraftig koncentreret og spillende
malerisk Virkning, i Fedme og Dybde i Farven var
B. her allerede kommet noget ud over den samtidige
Malerkunst i Danmark.

Samme Aar, 1859, voterede Akademiet ham en
Rejseunderstøttelse, og han drog til Rom, hvor han
havde sit Hovedophold indtil 1865. Ogsaa her fulgte
han ved Skildringen af det italienske Folkeliv i
Begyndelsen et Spor, som var draget af ældre danske
Malere, især Ernst Meyer, med hvis joviale Humor og
stemningsfulde Lyrik B.s egen Begavelse havde et vist
Slægtskab. Han malede pudsige Billeder af Fiskerne ved
Neapel eller af romerske Borgerfolk og Gadedrenge,
afvexlende med blødere, mere sværmeriske Stemninger
(«To Munke», 1862). Saa meget ejendommeligt der end
allerede var i disse tidligere Arbejder, brød han
sig dog fra 1862 af en ny Bane, og det med en ganske
ualmindelig Energi og Fart. Hans Følelse synes at
have faaet et dybere Indhold, at være blevet indviet
i Livets Smerte og Trang til Frihed; den trængte til
Æmner, som kunde faa dens Strænge til at klinge med
fuld Kraft. Den gamle italienske Malerkunst havde
udøvet sin Virkning over ham; den tillod ham heller
ikke længer at lade sig nøje med de smaa Figurer,
han vilde vinde Herredømme over de
store, endog de kolossale. I 1862 prøvede han sine
Kræfter paa en temmelig stor Komposition af Lazarus'
Opvækkelse, men gjorde den ikke færdig. Derefter
tog han fat paa Billedet af den blindede og lænkede
Samson, som drejer Kværnen for Filistrene, der
plage og haane ham; det gjorde en betydelig Opsigt
paa Udstillingen 1863 og lovede vor Malerkunst en
ny Fører i Behandlingen af de store historiske
Opgaver. Han var her ved selvstændige Studier
naaet til at gjennemføre den nøgne Skikkelse i stor
Maalestok og i en ejendommelig Karakter; han havde
udtalt Æmnets tragiske Pathos med en egen æggende
Braad og gjennemført Lysvirkningen i Rummet og alle
Tingene i det med slaaende, illusorisk Kraft. Dette
Maleri blev kjøbt til den kgl. Samling saa vel som
Billedet af Jairi Datter, der fulgte Aaret efter; det
var beaandet af et blødere Vemod, en mere drømmende
Stemning. Men efter et Besøg i Grækenland udførte
han paa Bestilling af Hellenernes Konge til Slottet i
Athen et endnu betydeligere Maleri: Prometheus, der,
lænket til Klippen, befris af sit lange Fangenskab af
Herakles, som med sit Bueskud dræber Ørnen, der har
hakket Titanens Lever. Hovedfiguren er her kolossal,
og hele Kompositionen virker med overvældende Magt
paa Beskueren ved Skildringen af et Moment, som er
svangret med den dybeste Følelse. Paa Udstillingen i
Kjøbenhavn 1865 gjorde dette Maleri en Lykke og en
Opsigt, som vore Udstillinger næppe have set Mage
til før eller senere.

B. havde i 1864 modtaget Udstillingsmedaillen for
et romersk Genrebillede («Gadebarberen»); da han
havde udstillet «Prometheus», valgtes han til Medlem
af Kunstakademiet. Bevæget ved Indtrykket af det
samme store Maleri gjorde Brygger J. C. Jacobsen
Bestilling hos B. paa 23 Malerier i mindre Maalestok
til Bedestolen i Frederiksborg Slotskirke, som var
ødelagt ved Branden 1859, til en Pris af 1400 Kr. for
hvert. For at uddanne sig til denne Opgave opholdt
B. sig efter et Besøg i Hjemmet 1865 den følgende
Vinter i Florents. Siden den Tid har han haft fast
Bo i Danmark og kun gjort enkelte korte Udflugter
til Italien, Holland og Paris. I Maj 1868 ægtede han
den skjønne og elskværdige Alma Trepka, en Datter af
Oberst M. T., som var faldet i Slaget ved Isted. Af
dette Ægteskab har han 8 Børn; men hans Hustru døde
allerede i Jan. 1886. Hans ældste Søn, Povl, har 1888
debuteret heldig som Maler.

Efterhaanden som den ældre Slægt af Malere faldt fra, og
især efter Marstrands Død 1873, ansaas
B. almindelig for vor første Mand til at løse
Figurmaleriets største Opgaver. Han malede store
Billeder af fædrelandshistoriske Æmner, først
«Niels Ebbesen og Grev Geert» (1868), derefter
«Christian II i Sønderborg Fængsel» (1871, i den
kgl. Malerisamling). Det sidstnævnte Billede hører
i Henseende til Følelsen til B.s ejendommeligste
Værker: Christian II er jo en ny fængslet Prometheus
eller Samson i Trædemøllen; og ved sin kraftige,
dybe og samlede maleriske Virkning bidrog det meget
til at lede vor Malerkunst fra den ældre Generations
Stil, i hvilken man endnu sporer Paavirkningen af
Eckersberg, over i et nyt, mere modernt Spor. Da
B. havde været repræsenteret ved dette Maleri og ved
flere mindre paa Verdensudstillingen i Paris 1878,
modtog han en første Klasses Medaille og Æreslegionens
Ridderkors. Efter Marstrand overtog han Fortsættelsen
af de store Malerier i Universitetets Festsal, hvor
han 1875-78 malede Hans Tausen, som tager Biskop
Rønnov i Forsvar mod Kjøbenhavns Almue, og Tyge Brahe,
der paa Uranienborg modtager Besøg af Kong Jacob af
Skotland; 1888 har han endnu i samme Sal paabegyndt et
Billede af Biskop Brochmand, som forestiller den unge
Peder Schumacher for Frederik III. Til det nyoprettede
Frederiksborg Musæum malede han Niels Kaas, som paa
Dødslejet overgiver den unge Christian IV Nøglen til
Rigsregalierne (1880). -- B.s Ry og Stilling i vor
Kunst gjorde ham ogsaa til en søgt Portrætmaler,
og han har vist ualmindelige Evner til en skarp
og sjælfuld Opfattelse af Individualiteten. Han
malede en Mængde bekjendte Personligheder (Kongen,
Dronningen, H. C. Andersen, C. Bille, V. Marstrand,
J. N. Madvig, N. V. Gade, A. F. Krieger, Jul. Thomsen,
C. Liebe, C. Ploug o. m. a.). Blandt de Portrætter,
som fortjene mest Opmærksomhed som Kunstværker, kunne
foruden nogle af de anførte nævnes Fru Ewerløfs,
Dr. med. Engelsteds, Frk. H. Bissens, Kunstnerens
eget og hans Hustrus m. fl.

De 23 Malerier til Bedestolen i Frederiksborg
fuldendtes efterhaanden i Løbet af en Snes Aar efter
Bestillingen; nogle af dem ere udmærket skjønne og
ejendommelige, især de to første, Maries Bebudelse og
Maries Møde med Elisabeth (1866 og 1867), og blandt
de senere Gravlægningen og Christus, som helbreder
den blinde; og som Helhed er denne Billedrække et
Vidne om sin Mesters Genialitet. Han har ikke søgt
at fremmane Indtrykket af ældre kristelig Kunst,
Stilen er moderne og Kunstnerens egen, Sceneriet
minder om sydlandsk Liv, saaledes som han havde set
det i Italien. Efterhaanden fik B. Bestillinger paa
andre kirkelige Arbejder og har indtil nu (1888)
udført 8 store Altertavler til danske og svenske
Kirker. Den første forestillede Christus med det lille
Barn, til Kirken i Holbæk (1873); til de bekjendteste
høre ogsaa Christus Consolator (i to forskjellige
Exemplarer), Christi Opstandelse, til Jacobskirken
i Kjøbenhavn, og «Bethesda» til Kapellet af samme
Navn. B.s Fremstilling af kristelige Æmner, hvortil
der ogsaa hører nogle mindre Billeder, i privat Eje,
udmærker sig ikke ved Stræng og fast Karakteristik,
men erobrer Beskueren ved en rig, blød og smeltende
Lyrik, ved Skjønhed i Typerne og en effektfuld,
undertiden storartet Anordning. Et stort Maleri af
«Samson og Dalila» udstillede B. 1874; det blev kjøbt
af en Privatmand i Hamborg, men gik dog til Grunde
ved Christiansborgs Brand 1884.

Jævnsides med alle disse store Arbejder har
B. i Aarenes Løb udført en rig Fylde af smaa
Genrebilleder, som ikke mindst have vedligeholdt
hans Popularitet. Det er ikke nogen Fortsættelse af
hans tidlige Ungdoms Virksomhed som Folkelivsmaler:
efter Hjemkomsten fra Italien valgte han sig mere og
mere et ejendommeligt Repertoire, i Begyndelsen nogle
italienske Motiver, men senere mest Motiver fra det
moderne Kjøbenhavn. Enkelte ere alvorlige og rørende
(«Tjenestepigen»), men de fleste fremstille pudsige
Figurer eller Situationer: Munke og andre gamle,
snurrige Fyre, Fiskerkællinger og Vaskerkoner,
Knejpegjæster og Matroser osv. Det komiske Lune
kan undertiden være meget lattervækkende (Munken,
som plukker Høns; Munken, som har Tandpine;
«Fløjtekarl»; Tjeneren, som lukker Mopsen ud af
Stuen, osv.). Desuden udmærke disse Smaabilleder
sig ved en fin Malerkunst, baade i Helheden og
i den træffende, illusoriske Gjengivelse af de
forskjelligste Stoffer og Overflader; nogle af dem
have endog hele deres Styrke deri (Slagterboder paa
Landet o. desl.), medens Figurerne ere underordnede
eller rent mangle. Overhovedet har B. i sin senere
Virksomhed udviklet sig mere og mere i lignende
Retning som Hollænderne fra det 17. Aarhundrede,
hvis Malerkunst han ogsaa i høj Grad beundrer. I hans
Portrætter skjønner man en Gang imellem Paavirkning
af Rembrandt, i hans Genrebilleder af de hollandske
Kabinetsmalere, dog paa selvstændig Vis. Han studerer
bestandig Naturen paa første Haand.

I Lighed med de gamle Hollændere har B. foruden
Malerkunsten ogsaa dyrket Raderingen; han begyndte
1870 med et Par
Blade, men har navnlig siden 1880 frembragt en 
betydelig Mængde og har ogsaa i Udlandet vundet 
Anseelse som en fremragende <i>peintre-graveur</i> 
i vor Tid. Med Raderenaalen gjengiver han undertiden 
sine malede Kompositioner, men benytter den langt 
hyppigere, ligesom de gamle Kunstnere, til Redskab 
for fuldkommen selvstændig Produktion, deriblandt 
ogsaa til stemningsfulde Billeder af den landskabelige 
Natur, som han har opfattet under sine Sommerophold
i Hellebæk. Efter faa Aars Forløb var allerede
Efterspørgselen efter hans Blade meget stor; og
da der maatte tages saa mange Aftryk af Pladerne,
indførte han at «staale» dem, hvorved dog de enkelte
Aftryk næppe have vundet.

B., som i 1883 havde faaet Titel af Etatsraad, valgtes
samme Aar til Professor ved Kunstakademiet, hvor han
snart blev Leder af Malerskolen. Fra Udlandet har han
modtaget forskjellige Beviser paa Anerkjendelse. Han døde 22. febr. 1890.

Illustr. Tid. Nr. 301 (Fr. Bøgh). Weilbach, Konstnerlex. S. Müller, Dansk Malerkunst. Jul. Lange, Nutidskunst. Jul. Lange, Billedkunst.

<i>Jul. Lange</i>.
</chapter>

<chapter name="Bloch, Emil, f. 1836, Kunsthistoriker">
<b>Bloch, Emil,</b> f. 1836, Kunsthistoriker, Broder til
Maleren Carl B. (se ovfr.). Han fødtes 14. Dec. 1836
og var først ved Handelen, men blev af Lyst til
Kunststudiet Student 1863 og tog anden Examen
Aaret efter. Imidlertid fortsatte han ikke sine
Universitetsstudier, men vedblev som hidtil at dyrke
Kunsthistorien, i Førstningen nærmest som Samler, især
Kobberstikkerkunstens Historie. Efter en mindre Rejse
i Holland og Belgien udgav han i 1869 «Hollandske
Kunstnere», en Samling reflekterende Betragtninger
over de store Mestre i det 17. Aarhundrede, senere,
efter at han i 1870 var bleven ansat som Inspektør ved
den kgl. Malerisamling og som adjungeret Inspektør
ved Kobberstiksamlingen, en lille Monografi over
Albrecht Dürer. (1874) samt to mindre Arbejder:
«Blade af Kobberstikkerkunstens Historie» (1879) og en
Vejledning for besøgende i den kgl. Kobberstiksamling.

<i>Ph. Weilbach</i>.
</chapter>

<chapter name="Bloch, Jens, 1761-1830, Biskop">
<b>Bloch, Jens,</b> 1761-1830, Biskop, blev født i Hals
i Vendsyssel 27. Juni 1761 af Forældrene Skibsfører
Rasmus B. og Anne Christine Lassen f. Banner, hvis
eneste Søn han var. 3 Aar gammel kom han fra Hjemmet
til sin Faders Svoger, Kommandør Henrik Jansson,
hvis Undervisning han nød, til han i sit 12. Aar af
Faderen blev sendt til Riga for at uddannes paa et
Handelskontor. Men da han havde afgjort Ulyst til
Handel og Søfart, blev han 
taget hjem til Danmark igjen, og efter nogen Tids
Ophold hos Præsten i Nørre Sundby kom han i Aalborg
Latinskole og dimitteredes der fra 1780. Ivrig i sine
Studier, som han var, varede det ikke længe, inden
han havde underkastet sig saa vel den filologiske
Examen (1782) som theologisk Attestats (1784), og
han var derefter Dekan paa Kommunitetet. I Aaret
1786 tiltraadte han en længere Udenlandsrejse,
studerede 2 Aar i Gøttingen (Danske Saml. V, 16 ff.) 
og rejste videre gjennem Tyskland, Holland
og Frankrig. Hans Haab stod til en Virksomhed som
Universitetslærer. Ved sin Hjemkomst udgav han 1790
nogle Prøver af de Manuskripter, han paa sin Rejse
havde haft Lejlighed til at undersøge og sammenligne;
og da han under Opholdet i Gøttingen havde erhvervet
Magistergraden i Filologi fra Kjøbenhavns Universitet,
benyttede han ogsaa strax efter sin Hjemkomst sin
Ret til at holde Forelæsninger ved Universitetet
og læste over udvalgte græske Forfattere. Men til
fast Ansættelse som Docent lykkedes det ham ikke at
naa. En Disputats for den filosofiske Doktorgrad
endnu i 1790 bragte ham ikke nærmere til det
ønskede Maal. Derimod modtog han ved samme Tid
Præsteembedet i Stifts-Bjærgby i Sjælland; men i
den landlige Præstegaard glemte han ikke sine græske
Klassikere. 1792 udkom hans Oversættelse af Xenofons
«Sokratiske Mærkværdigheder». Men i Længden kunde
den lærde Mand med den stærke videnskabelige Trang
ikke finde sig i Landsby præstens Virksomhed, og
1795 blev han da ogsaa forflyttet til Holmens Kirke i
Kjøbenhavn, hvor han med korte Mellemrum forfremmedes
fra nederste Kapellan til Provst og Sognepræst. I
1795 modtog han den theologiske Doktorgrad fra
Universitetet i Kiel for en indsendt utrykt Afhandling
«de anthropologia Mosaica», og samme Aar blev han
Medlem af det kgl. norske Videnskabernes Selskab
i Throndhjem. 1804 blev han P. Hansens Eftermand
som Biskop i Christianssands Stift og sammen med
3 Nordmænd bispeviet af Biskop Balle. Men i Norge
var hans Virksomhed kun meget kort. Allerede Aaret
efter forflyttedes han til Bispestolen i Viborg,
som han da beklædte til sin Død, 4. Juli 1830. Han
roses for sin milde, velvillige Tænkemaade; gunstige
Formuesomstændigheder gjorde ham det muligt at føre
et gjæstfrit Hus og være hjælpsom mod trængende. Af
Person var han lille og uanselig; men i det mindste
i sine yngre Aar anerkjendt for sin Lærdom, skjønt
denne kun har sat ringe Frugt i Litteraturen. Med
mangesidige Kundskaber forbandt han imidlertid ogsaa
en overordentlig Distraktion, som gav Stof til de
snurrigste Fortællinger.
Hans Hustru, Christine f. Meincke, hvem han
havde ægtet 1798, døde 1824. Deres ældste Datter var
gift med Professor, Rektor N. V. Dorph.

Levned i «Afskedsprædiken i Holmens Kirke», 1804. 
Faye, Christianssands Stifts Bispe- og Stiftshist. S. 447 ff. 
Rahbeks Erindringer III, 347 f.

<i>A. Jantzen.</i>
</chapter>

<chapter name="Bloch, Jørgen Carstens, 1717-73, Biskop">
<b>Bloch, Jørgen Carstens,</b> 1717-73, Biskop, var Søn af
nedenanførte Stiftsprovst Matthias B. og blev født
i Odense 12. Juni 1717. Han dimitteredes fra Odense
Gymnasium 1736 og tog Attestats 1740. Af Mangel paa
Understøttelse maatte han i nogen Tid paatage sig
at være Korrektør i Høpffners Bogtrykkeri; derpaa
virkede han ved Garnisonsskolen i Kjøbenhavn, blev
1743 beskikket til Præst ved Søkvæsthuset og 4. Præst
ved Holmens Kirke og tog 1746 Magistergraden. 1752
udnævntes han til dansk Præst ved Christiansborg
Slotskirke og 1764 til Biskop i Ribe, hvor han
virkede til sin Død, 8. Jan. 1773. Ved Christian
VII's Salving 1767 erholdt han den theologiske
Doktorgrad. Han var en mild og elskelig Mand
og bestyrede sit Bispeembede med Dygtighed. I
Trykken har han kun udgivet nogle Disputatser
og Prædikener; men han var en stor Samler. Han
paatænkte en historisk Skildring af Ribe Stift
i gejstlig Henseende og indsamlede i dette Øjemed
Materialier hos Præsterne i sine første Bispeaar. Men
af langt større Betydning ere hans Samlinger til
Fyns Stifts Gejstligheds Historie. Disse, Frugten
af mange Aars Arbejde, vare for en Del ordnede til
Trykken ved hans Død. Provst Næraae i Svendborg,
der havde ydet B. betydelig Hjælp ved Samlingen og
efter hans Død havde faaet Haandskriftet i Eje,
begyndte Udgivelsen 1787, efter at han havde
gjennemgaaet Værket paa ny med Forbedringer
og Rettelser. I 3 Aar udkom 1. Bind, omfattende
Odense, samt 2. Binds 1. Hæfte, indeholdende Aasum
og Baag Herreder; da blev den 76aarige Mand blind
og maatte standse Arbejdet. Haandskriftet gik da
gjennem forskjellige Hænder, hvorved det ikke
har faaet den blideste Behandling, indtil det
havnede i Universitetsbibliotheket i Kjøbenhavn
(Additam. Nr. 138, fol.), hvor det endnu venter paa
sin Udgiver, selv om det delvis flittig er benyttet
af Personalhistoriens Dyrkere. Biskop B. var gift med
Artillerikapitajn Rosenbergs Datter, Johanne Dorothea
R., som overlevede ham i 20 Aar og har faaet Plads
i Schønaus «Samling af danske lærde Fruentimmer»
S. 1240 ff.

Zwergius, Siellandske Cleresie S. 856 ff. 
Frost, Efterretn. om Ribe Domkirke S. 90 ff.

<i>A. Jantzen.</i>
</chapter>
<chapter name="Bloch, Jørgen Victor, 1812-92, Præst">
<b>Bloch, Jørgen Victor,</b> 1812-92, Præst, er en Søn af
Præsten Jørgen B. og Gjertrud f. Fog. Han blev født
25. Sept. 1812 i Lønborg Præstegaard i Ribe Stift,
og efter at have nydt den første Undervisning i
Hjemmet blev han 1828 sat i Borgerdydskolen paa
Christianshavn. Da han var bleven dimitteret der fra
1829 (jvfr. ovfr. S. 305), studerede han Theologi, og
i 1833 blev han theologisk Kandidat. Samme Aar blev
han konstitueret Lærer ved Randers lærde Skole, men
allerede 1834 vendte han tilbage til Kjøbenhavn, hvor
han for en Afhandling om Christi Himmelfart erhvervede
den theologiske Licentiatgrad (1835). Derpaa var
han et Par Aar konstitueret Adjunkt i Horsens,
men 1837 blev han kaldet til Sognepræst i Borbjærg,
og det følgende Aar blev han sin Faders Eftermand i
Lønborg og Egvad. 1851 blev han tillige Provst for
Hind, Bølling og Nørre Herreder under Ringkjøbing
Amt, og, efter tidligere forgjæves at have søgt Valg
baade til den grundlovgivende Rigsforsamling og til
Folketinget (Skjern 1849), blev han i Valgperioden
1855-59 Landstingsmand for 11. Kreds. Nogle Uger
efter at han var valgt til Landstinget, blev han
kaldet til Sognepræst i Kjærteminde; 1868 blev han
forflyttet til Vig og Asminderup, og der fra tog
han 1881 sin Afsked for at henleve sine sidste Dage
i Hovedstaden. 1833 ægtede han Agathe Theodorine
Benedicta Thorlacius (d. 1872), hvis Fader havde været
Byskriver i Ringkjøbing.

Som Landstingsmand indsendte B. sammen med
Præsterne A. E. Meinert og C. Viborg 1856 til
Kultusministeriet et Forslag til Lov angaaende
en Ordning af Folkekirkens Forfatning (aftrykt
i Dansk Kirketid. 1856, Nr. 32 f.), men det fik
ingen videre Betydning, og da han 1861 stillede sig
til Folketingsvalg i Ringkjøbing Amts 5. Kreds,
opnaaede han ikke at blive valgt. Som Præst har
han nærmest («Breve om Præstefrihed» m. m., 1865;
«Grundtvigianismens Selvkritik», 1866) sluttet
sig til den grundtvigske Retning, og i flere
Smaaskrifter har han hævdet en irenisk Betragtning af
de konfessionelle Modsætninger med stærk Fremhævelse
af Fællesskabet om det grundkristelige og med Haab om
en ny Pinsetid for Kirken. Efter i nogle Aar at have
virket for at samle oplyste og frisindede Kristne
af forskjellige Kirkeafdelinger til en Fællesmission
blandt Muhammedanerne foretog han 1867 en Rejse til
Athen (Dansk Kirketid. 1862, Nr. 50; 1867, Nr. 39)
for at indlede den Samvirken mellem den nordiske
og græske Menighed, som efter hans Opfattelse var
varslet i Johannes' Aabenbaring (2, 9, jævnført med 3,
9). Efter Hjemkomsten virkede han et Par Aar 
gjennem «Kirkebudet» for Tanken om en saadan
Fællesmission, og ved Deltagelse i den ireniske
Kongres i Bonn (1874) og paa anden Maade har han vist
sin Sympathi for en Sammenslutning af af alle Kristne
paa Fællestroens Grund. Han døde 21. Dec. 1892.

Erslew, Forf. Lex. Elvius, Danmarks Præstehist. 1869-84 S. 583 f.

<i>Fr. Nielsen.</i>
</chapter>

<chapter name="Bloch, Matthias, 1682-1729, Præst">
<b>Bloch, Matthias,</b> 1682-1729, Præst, blev født
24. Okt. 1682 i Odense, hvor Faderen, Anders
Mortensen, var Degn ved Hospitalet; hans Moder hed
Kirsten Hansdatter. Tidlig forældreløs gjennemgik
han i saare trange Kaar Odense Skole og dimitteredes
fra denne 1702. For at have Livsopholdet nødtes han
til som Student at tage Plads som Huslærer i Fyn; men
ved Hjælp af Kommunitet og Borchs Kollegium lykkedes
det ham dog at fuldende sine Examiner 1708. Et Par
Aar efter tilbød Konsistorium ham andet Kapellani
ved Frue Kirke i Kjøbenhavn; men han ønskede ikke
Embedet og havde sit Ophold ved Privatinformationer
og Manuduktion, indtil han 1711 blev udnævnt til
Lector theologiæ i Christiania; men dette Embede
tiltraadte han aldrig. Han tog den theologiske
Licentiatgrad og rejste derpaa over til Odense for
at tage Afsked inden sin Afrejse til Norge. Men saa
udvirkede Stiftsprovsten i Odense, Mag. Carstens, ved
personlig Henvendelse til Kongen, at han maatte blive
Hjælpepræst med Successionsløfte hos ham og tillige
bibeholde Indtægterne af Lektoratet i Christiania
mod at holde Vikar. Han blev derpaa ordineret og,
da Mag. Carstens døde 1717, hans Eftermand. Som
Stiftsprovst i Odense virkede han til sin Død
27. Nov. 1729. Af Skrifter har han kun udgivet nogle
theologiske Disputatser, men efterlod i Haandskrift en
Række metriske Betragtninger over adskillige bibelske
Bøger. Han var en særdeles dygtig Præst, der nød den
største Agtelse og sin Menigheds fulde Tillid. Hans
Hustru var Formandens, Mag. Carstens' Datter, Sille
C., der levede i Odense til 1775. Blandt deres Børn
er ovenanførte Biskop Jørgen Carstens B.; en Datter,
Mette Kirstine B., anføres i Schønaus «Samling af
danske lærde Fruentimmer» S. 573 ff.

Bloch, Den fyenske Geistligheds Hist. I, 671 ff.

<i>A. Jantzen.</i>
</chapter>

<chapter name="Bloch, Niels Hofman Sevel, 1761-1829, Forfatter">
<b>Bloch, Niels Hofman Sevel,</b> 1761-1829, Forfatter, blev
født i Aalborg i Juli 1761 og var Søn af Raadmand,
By- og Raadstue-skriver Søren B. og Anna Marie
f. Sevel. Han blev Student fra sin Fødebys Skole 1778
og dyrkede derefter særlig de gamle Sprog. 
1783 begyndte han sin litterære Virksomhed med en
prosaisk Oversættelse af Odysseens 1. Sang. Senere
studerede han nogen Tid Filosofi i Kiel og blev 1795
fraværende promoveret til Dr. phil. i Kiel efter en
indsendt Afhandling: «De vita Samii Philosophie Han
benyttede da sin Ret til at holde Forelæsninger som
Privatdocent i Kjøbenhavn, men det var meget blandet
Kost, han indbød paa: «Kjøbmands-Geografien», engelsk
Sprog, Filosofiens Historie, Shakspeares Dramer,
berømte græske Mænds Levned m. v. Denne sidste
Forelæsning stod i Forbindelse med Udarbejdelsen
af hans Livs Hovedværk, «Navnkundige Grækeres korte
Biografier» (2 Bd., 1800-2). I øvrigt maatte han fra
Morgen til Aften slide i Informationer «for surt at
fortjene det Brød, som Kjærlighed bød ham at dele med
Frænder» (Badens Univ. Journal IX, 41). 1802-6 var
han konstitueret som Konrektor ved Throndhjems Skole,
og disse Aar regnede han til de lykkeligste i sit
Liv. Under sit Ophold her begyndte han Udgivelsen
af et Tidsskrift, «Throndhjemske Blandinger»,
hvoraf 3 Hæfter udkom, og hvori han meddelte
flere Oversættelser af Oldtidens Klassikere. Da
B. 1806 forlod Throndhjem, vilde han sejle til
Christiania paa et Rostocker Skib, men dette blev
opbragt af en engelsk Fregat, og han maatte igjen
tilbage til Throndhjem. Han rejste da over Land til
Christiania, og Udtog af sin Dagbog paa denne sidste
Rejse har han meddelt i et lille særskilt Skrift,
«Rejseiagttagelser» (1808), som en Slags Haandbog
for rejsende. Efter sin Hjemkomst privatiserede han
i Kjøbenhavn. Han ernærede sig ved Journalistik,
redigerede «Dagen» 1816-17 og oversatte en stor Del
Skrifter af historisk og belletristisk Indhold. Under
det psevdonyme Mærke «Peter Sørensen » forsøgte
han sig ogsaa som humoristisk Forfatter. 1817 fik
han Titel af Professor. Hvor grundforskjellig han
end var i Dannelse og Smag fra Digteren Schack
Staffeldt, hørte han dog i en lang Periode til
dennes nærmeste Omgangsvenner. Han var Medlem af det
kgl. norske Videnskabernes Selskab i Throndhjem, af
det genealogiskheraldiske Selskab (jvfr. Werlauff,
Det kgl. danske Selskab for Fædrel. Hist. og Sprog
S. 225) og af flere videnskabelige Samfund i Udlandet,
1. Dec. 1829 døde han ugift i Kjøbenhavn.

Erslew, Forf. Lex.

<i>A. Jantzen.</i>
</chapter>

<chapter name="Bloch, Oscar Thorvald, f. 1847, Læge">
<b>Bloch, Oscar Thorvald,</b> f. 1847, Læge. Han er
født i Kjøbenhavn 15. Nov. 1847 som en Broder til
ovfr. nævnte Carl og Emil og ndfr. nævnte William
Edvard B., blev 1866 dimitteret fra 
Borgerdydskolen i Kjøbenhavn og tog 1872 Lægeexamen. Som 
kirurgisk Prosektor, som Reservekirurg paa Frederiks Hospital og ved
gjentagne Udenlandsrejser uddannede han sig særlig til
Kirurg og holdt som Privatdocent 1880-82 kirurgiske
Forelæsninger, ligesom han efter Professor Schmidts
Død i nogen Tid var konstit. Docent i Anatomi ved
Universitetet. 1879-81 var han pathologisk-anatomisk
Prosektor ved Kommunehospitalet. Fra 1883 var
han fast Censor ved Lægeexamen, og efter en
Konkurrence med E. Tscherning og O. Wanscher blev
han Jan. 1886 ansat som Docent i klinisk Kirurgi
ved Universitetet og i Forbindelse dermed som
Overkirurg ved Frederiks Hospitals 1. kirurgiske
Afdeling. Fra 1878 har han været Medredaktør af
«Hospitalstidende». Saa vel i sin Doktordisputats
(1879) som i sin Konkurrenceafhandling og i flere
andre Afhandlinger har han behandlet forskjellige
kirurgiske Æmner. 

Smith og Bladt, Den danske Lægestand, 5. Udg.

<i>Jul. Petersen.</i>
</chapter>

<chapter name="Bloch, Otto Diderik, 1766-1831, Filolog">
<b>Bloch, Otto Diderik,</b> 1766-1831, Filolog, var en
Søn af den fynske Sognepræst Laurids B. (f. 1731
d. 1773) og Anne Marie f. Lütken (d. 1772, Datter
af den økonomiske Forfatter, Præsten Otto Diderik
L.) og fødtes 15. Febr. 1766 i Viby Præstegaard paa
Hindsholm. Efter sine Forældres tidlige Død blev han
med to yngre Brødre under Morfaderens Opsyn opfostret
hos en Faster i Odense, fra hvis Gymnasium han 1784
dimitteredes til Universitetet og tog Artium med
Udmærkelse; derefter tog han 1785 filosofisk Examen,
1787 theologisk Examen og endelig 1790 filologisk
Embedsexamen. Han fik Borchs Kollegium og blev
siden Vicedekanus ved Kommunitetet samt Hører ved
Frue Latinskole i Kjøbenhavn og skrev nu (1792)
sin Magister- og Doktordisputats «De carmine epico
Apollonii Rhodii» (nærmest en æsthetisk Vurdering
af denne Digter i Sammenligning med andre Epikere),
et ganske respektabelt lille Arbejde. 1797 blev han
Overlærer i Latin ved samme Skole, men allerede i
Slutningen af 1798 maatte han nedlægge sit Embede
paa Grund af legemlig Svaghed og blev entlediget
med Vartpenge; han levede derefter som Privatmand
indtil 1813, da han blev ansat som Amanuensis ved
Universitetsbibliotheket, og hans Sygelighed synes i
denne Tid at have været vedholdende og hindret ham
i videnskabelig Virken, saa at han gjentagne Gange
maatte frasige sig det Arbejde med Videnskabernes
Selskabs Ordbog, han havde paataget sig. 1814 blev han
anden Underbibliothekar og virkede i denne Stilling
under R. Nyerup til noget efter dennes Død; i 
Slutningen af 1829 blev han første Underbibliothekar
under R. Rask, med hvem han ikke stod sig rigtig godt,
i det han beklager sig over hans «Despoti». Han
bestyrede ogsaa Kommunitetets Bibliothek. I
disse Aar udfoldede han en meget flittig, men
stille og beskeden Virksomhed ved Undersøgelse
af de latinske og særlig de græske Haandskrifter,
der findes paa vore Bibliotheker, og Fremdragelse
af hidtil uudgivne Stykker af Oldtidsforfattere
(særlig noget af Lægen Galenos og en Grammatiker
Herodianos); noget heraf bekjendtgjorde han i
Forbindelse med sine egne Konjekturer dertil i
forskjellige Tidsskrifter, andet sendte han til
tyske lærde, som netop havde Brug derfor. En hædrende
Anerkjendelse for dette hans Arbejde tildeltes ham
af Niebuhr i Fortalen til 1. Bind af hans Udgave af
Konstantinos Porphyrogennetos, som var dediceret til
det kgl. danske Videnskabernes Selskab (Bonn 1829);
man blev herved lidt mere opmærksom paa Manden her
hjemme, end man før havde været, og nærmest paa
Foranledning af Professor B. Thorlacius gav man
ham 1829 Professortitelen. For «paa en Maade at
forsvare sin nye Titel», som han selv siger, udgav
han 1830 en lille hidtil ubekjendt græsk Dialog
efter et herværende Haandskrift («Hermippus sive de
astrologia»). Hans Hjælpsomhed over for dem, der vilde
benytte Bibliotheket, roses fra flere Sider. Han døde
ugift 15. Juni 1831.

Erslew, Forf. Lex. Hundrup, Efterretn. om philol. Candidater I, 69. II, 23. Udvalg af Breve til P. Hjort, 1867, S. 60. 429 ff.

<i>M. Cl. Gertz.</i>
</chapter>

<chapter name="Bloch, Søren, 1696-1753, Præst">
<b>Bloch, Søren,</b> 1696-1753, Præst, er af gammel jysk
Præsteslægt. Han fødtes i Ellitshøj Præstegaard i
Viborg Stift 29. Febr. 1696. Faderen hed Frederik
B., Moderen Maren Leigh. Sammen med en ældre Broder
undervistes han hjemme, indtil han 13 Aar gammel
kom i Viborg Skole. Efter 3 Aars Forløb bleve han og
Broderen dimitterede der fra 1712, og Faderen fulgte
dem selv over til Kjøbenhavn og rejste atter med dem
tilbage, saa snart Examen var overstaaet. 2 Aar efter
rejste den jyske Præst atter afsted til Hovedstaden
med sine Sønner, for at de kunde underkaste sig
Philosophicum, og B. fik kort derefter Plads paa
Regensen; han benyttede nu Tiden godt, saa at han
Aaret efter kunde tage Attestats. 1716 kom han ind
paa Valkendorfs Kollegium og var samtidig Lærer hos
Gehejmeraad Moth for tvende Baroner Güldencrone. Men
kort før sin Faders Død 1718 drog han hjem til
Ellitshøj og blev der et Aars Tid, i det hans
førnævnte Broder 
var bleven Faderens Eftermand. Derpaa var han
i 9 Aar Huslærer hos Baron Juul paa Lundbæk og
havde her god Lejlighed til at beskæftige sig med
Læsning og Poesi. Et Brudstykke af Ovid, oversat i
Alexandrinere, og en Oversættelse af Laurenbergs
«Schertz-Gedichte» høre til hans Arbejder fra
disse Aar. 1728 kom han til Bygholm ved Horsens som
Hovmester for en ung Levetzau og blev her fra 1730
kaldet af Kammerherre Tønne Reedtz til Barritskov
til Sognepræst for Barrit og Vrigsted. Samme Aar døde
Frederik IV. B.s Ligprædiken over Kongen blev trykt
i hans «Efterladte Skrifter», men altsaa først efter
Christian VI's Død (jvfr. Nyt hist. Tidsskr. VI,
423. 564). Noget efter at han var bleven Præst,
skrev han den i sin Tid meget udbredte Satire «Søren
Knudsens Helden-Geschichte», hvori han raillerede
over den herskende Duelsyge. (N. M. Petersens
Hypothese i Den dsk. Lit. Hist., 2. Udg., IV,
411 er derfor fuldstændig grundløs, da Skriftet
først er affattet efter 1730.) Satiren cirkulerede
i adskillige Aar i Haandskrift og anonymt; snart
tillagdes Tychonius, snart Holberg Forfatterskabet;
den blev først udgivet i Trykken efter hans Død af
hans Søn (1755). -- Men senere fik hans Virksomhed
en alvorligere Retning. Efter at have deltaget i
Arbejdet ved den reviderede Bibeloversættelse kaldtes
han 1741 til Kjøbenhavn for at opponere ved Professor
Reuss' Doktordisputats og maatte ogsaa prædike for
Kongen paa Hørsholm. Efter selv at have forsvaret
en Afhandling om «Bogstavens og Aandens Tjeneste»
(2. Kor. 3, 6) blev den jyske Landsbypræst kaldet
til theologisk Professor (Kongen havde forgjæves
haft Bud efter en Theolog fra Halle). 1745 var han
Universitetets Rektor; men midt i Rektoratstiden blev
han til almindelig Forbavselse kaldet til Stiftsprovst
i Aalborg. Næppe havde han været der et Aar, før
han ombyttede dette Embede med Stiftsprovstiet i
Kjøbenhavn, som Henrik Gerner havde nedlagt. Fra 1747
og til sin Død, 18. Sept. 1753, virkede han da ved
Frue Kirke i Kjøbenhavn. Han var en livlig, begavet
Mand, dygtig Prædikant og besad gode Kundskaber. Men
han efterlod betydelig Gjæld til det offentlige. Ved
kgl. Resolution ordnedes dette saaledes, at «siden
Provst B. havde været en lærd og brav Mand, maatte
han ikke beskæmmes i sin Grav, men hans Gjæld skulde
betales af vor Frue Kalds Indkomster med Afdrag af
300 Rdl. aarlig» (Saml. t. jysk Hist. og Topogr. IV,
343). Foruden de anførte Skrifter efterlod han
adskillige mindre Arbejder i Manuskript. Hans Søn,
ndfr. nævnte Tønne B., udgav «første Samling» 
efterladte Skrifter (1756, 4to), men mere udkom aldrig. Han var gift 
med Cæcilie Harding, der overlevede  ham i mange Aar (d. 1781).

Levned af Sønnen i «Efterladte Skrifter» S. 3 ff. 
Nyerup, Lit. Lex. Hundrup, Stamtavle ov. Sør. Blochs Descendenter.

<i>A. Jantzen.</i>
</chapter>

<chapter name="Bloch, Søren Nicolaus Johan, 1772-1862, Rektor">
<b>Bloch, Søren Nicolaus Johan,</b> 1772-1862, Rektor. 
B. blev født 13. Febr. 1772 i Middelfart,
hvor hans Fader, ndfr. nævnte Tønne B., den Gang
var Sognepræst. Han gik først i Skole i Ribe,
hvor han meget roser Høreren Michael Koch, siden
Præst i Døstrup, derefter i Odense, hvor Rektor
Tauber blev ham lige saa kjær. Han blev Student
1788 og tog filologisk Embedsexamen r793. Samme
Aar blev han Hører i Odense og allerede Aaret efter
Subrektor eller Rektors Vikarius, i hvilken Stilling
han forstod at vinde Disciplene i Mesterlektien,
der ikke vare meget yngre end han selv, ved sin
Humanitet og Nidkjærhed. Samme Aar blev han gift med
Margrethe Magdalene Hensler (f. 1774), en Datter
af afdøde Generaladjudant Bendix Vilhelm H., hvis
Enke Aaret før var bleven gift med hans Fader. 1796
blev han Dr. phil., 1800 Konrektor, 1806 Rektor i
Nykjøbing paa Falster. Her vandt han snart megen
Anseelse som Skolemand og fik stor Indflydelse hos
Hertugen af Augustenborg, der stod i Spidsen for
det lærde Skolevæsen, saa at han fik en ikke ringe
Del i den 1809 udkomne Skoleforordning. Først efter
gjentagne Opfordringer besluttede han sig 1815 til
at lade sig forflytte til Roskilde, hvorhen 11 af
hans Disciple fulgte ham. Samme Aar blev han udnævnt
til Professor. Roskilde Skole, som han kort efter
sin Tiltrædelse igjen skaffede en Kathedralskoles
Navn og Rettigheder, der nogle Aar før vare blevne
overførte paa Frue Skole i Kjøbenhavn, hævede sig
under hans Styrelse til stor Anseelse, og det lykkedes
ham at faa opført saa vel en Rektorbolig (1821)
som en ny Skolebygning (1842). Han var den første
eller dog iblandt de første, som iværksatte mange
tidssvarende Forbedringer, som senere have vundet
Indgang overalt, saasom Indførelse af Gymnastik og
Svømning, af etaarige Klasser i Steden for toaarige,
Indskrænkning af Skoletiden til 5 à 6 Timer daglig,
Overdragelse af Inspektørforretningerne til én Lærer
osv. Som sine pædagogiske Grundsætninger har han
selv fremsat, at «i Undervisningen intet bør gjøres
for at glimre eller for en Examens Skyld, men alt,
for at Ungdommens Aand og Hjærte, Forstand og Smag
paa en liberal Maade kan uddannes; at Kjærlighed til
Ungdommen er Sjælen i 
al Opdragelse, og derimod Tvangsmidler og legemlig
Straf kun maa være det yderste og sidste Middel,
som kun maa anvendes mod grove Forseelser; at
legemlig Straf ikke maa anvendes mod Flidsmangel,
mod hvilken en slet Karakter er det eneste passende
udvortes Middel, der bør benyttes». I sin Kamp
for Gjennemførelse af en human Skoletugt paadrog
han sig undertiden Bebrejdelse for alt for stor
Lemfældighed; men det var dog kun sjælden, at han
behøvede at fravige sit Princip: «ved rolig og
blid Alvor at vedligeholde Orden uden at forlange
Opofrelse af Disciplens naturlige Munterhed». Den
klassiske Litteratur var i hans Øjne det sande
Dannelsesmiddel, hvorfor han aldrig kunde forsone
sig med Naturvidenskabernes Omsiggriben i Skolen
eller med Latinens Fordrivelse fra de to nederste
Klasser. 1843 fejrede han sit 50 Aars Embedsjubilæum
og blev i denne Anledning udnævnt til Etatsraad. 1850
tog han sin Afsked, men vedblev dog at fungere endnu
et halvt Aar. Derefter levede han i Kjøbenhavn indtil
sin Død, 27. Juni 1862. Efter at hans første Hustru
var død (1821), ægtede han 1823 Henriette Marie
Holmer (f. 1791), Datter af Hospitalsforstander
Peter H. i Odense; hun overlevede ham. Saa vel
med hende som med sin første Hustru havde han
Sølvbryllup. Han var en frugtbar Forfatter, især i
grammatisk og pædagogisk Retning. Han udgav saaledes
en «fuldstændig dansk Sproglære» (1817), i flere
Udgaver en græsk Skolegrammatik, flere græske og
latinske Elementarbøger og en hebraisk Sproglære
(2. Opl. 1819). Blandt hans Udgaver af græske og
latinske Forfattere maa fremhæves «Selectæ Ciceronis
orationes» (2. Udg. 1828). Særlig interesserede
han sig for det græske Sprogs Udtale, som han dels
behandlede i en Række Programmer, dels i sin «Revision
der Lehre von der Aussprache des Altgriechischen»
(1826). I den derved opstaaede litterære Strid
optraadte som hans Modstandere navnlig i Tyskland
Matthiä, i Danmark Henrichsen. Sine pædagogiske
Grundsætninger har han dels udtalt i en Række
Programmer, dels i Afhandlinger i forskjellige
Tidsskrifter. Fremdeles maa fremhæves hans «Bidrag til
Roskilde Domskoles Historie» (1842-46). I religiøs
Henseende hyldede han den rationalistiske Retning
og forsvarede den i et Par Smaaskrifter. Ogsaa for
den danske Sag i Slesvig optraadte han flere Gange
i Blade og Tidsskrifter. Baade som Lærer og som
Forfatter virkede han i alt i 58 Aar.

Avtobiografi i hans Bidrag til Roskilde Domskoles Hist. 1. H.
Erslew, Forf. Lex.

<i>S. B. Thrige.</i>
</chapter>
<chapter name="Bloch, Tønne, 1733-1803, Biskop">
<b>Bloch, Tønne,</b> 1733-1803, Biskop. Han blev født
i Barrit Præstegaard, hvor hans Fader, Søren
B. (se ovfr.), den Gang var Præst. Da Faderen
blev forflyttet først til Kjøbenhavn og siden
til Aalborg, fulgte han med denne, men da Søren
B. 1747 vendte tilbage til Hovedstaden, blev Sønnen
i Aalborg i Konrektor Thestrups Hus, og fra Aalborg
Skole afgik han 1749 til Universitetet. 1752 tog
han theologisk Embedsexamen, og i det følgende
Aar hjalp han sin Fader med Ugeprædikener og
Søndagskatekisationer. Efter Faderens Død fik han
Plads paa Borchs Kollegium, og som Alumnus paa dette
udgav han nogle af Søren B.s Skrifter og tillige,
i Fællesskab med fem andre unge Videnskabsmænd, en
Litteraturtidende: «Efterretninger om nye Bøger og
lærde Sager i Danmark og Norge» (1756-58). I Aaret
1758 blev han kaldet til Feltpræst ved de kongelige
Tropper i Holsten, og i de følgende 5 Aar gjorde han
Tjeneste som Præst ved forskjellige Regimenter. 1763
blev han Sognepræst for Middelfart og Kavslunde,
og 1775 blev han udnævnt til Biskop over Ribe
Stift. Efter at han af Biskop Harboe i Arveprinsens
og Arveprinsessens Nærværelse var bleven indviet til
dette Embede, prædikede han næste Søndag i Fredensborg
Slotskirke for hele Kongefamilien, som hørte ham
«med udmærket allernaadigst Velbehag». Medens
han var i Ribe, højtideligholdt Universitetet sin
Trehundredaarsfest, og ved den Lejlighed disputerede
han efter Opfordring for den theologiske Doktorgrad
(«Chronotaxis scriptorum divi Pauli», 1779). 1785 blev
han valgt til Medlem af det kgl. norske Videnskabernes
Selskab, og 1786 blev han Biskop i Fyns Stift, til
hvilket den Gang endnu hørte Laaland og Falster, Als
og Ærø. Baade i Ribe og paa Fyn var B. en nidkjær
Tilsynsmand, der visiterede meget flittig i de
store Stifter. 5. Sept. 1803 døde han. Gift 1. 1763
med Margrethe Hedevig Jebens fra Meldorf (d. 1792),
2. 1793 med Anna Christine Hensler, f. Kohl (d. 1825,
jvfr. ovfr. S. 413).

Selvbiografi i Acta Jubilæi Universitatis Hafniensis, 1779. 
Frost, Efterretn. om Ribe Domkirke S. 96 ff. 
Bloch, Den fyenske Geistligheds Hist. I, 224 ff. 
Kjøbenhavnske lærde Efterretn. 1803, S. 543 ff. 672. 
Molbech, Hist. Aarbøger III 133 ff.

<i>Fr. Nielsen.</i>
</chapter>

<chapter name="Bloch, Valdemar Antonius, f. 1826, Rektor">
<b>Bloch, Valdemar Antonius,</b> f. 1826, Rektor. B. blev
født 9. Maj 1826 i Roskilde, hvor hans Fader,
ovennævnte Sør. Nic. Joh. B., var Rektor. Han blev
Student 1843, filologisk Kandidat 1850, Adjunkt ved
Haderslev lærde Skole 1851, Kollaborator sammesteds
1856, afskediget af den østerrigsk-preussiske
Civilregering 1864, 
Bestyrer af det «lærde Institut» i Fredericia 1870,
Rektor for Metropolitanskolen 1885. 1854 ægtede han
Loiuse Hammerich, Datter af daværende Borgmester,
senere Etatsraad, H. i Haderslev. Under hans dygtige
Styrelse hævede Instituttet i Fredericia sig til en
fuldstændig Latin- og Realskole, til hvilken en ny
Bygning opførtes 1880. Desuden virkede han som Formand
i en Kommission og derefter som Medlem af Byraadet
meget til at reformere Byens kommunale Skolevæsen. Han
har bl. a. udgivet flere meget udbredte historiske
Lærebøger og (i Forbindelse med J. M. Secher) en
Haandbog i den græske og romerske Mythologi (1882).

Fredericia Latin- og Realskoles Program for  1886.

<i>S. B.  Thrige.</i>

</chapter><chapter name="Bloch, William Edvard, f. 1845, Forfatter og Sceneinstruktør">

<b>Bloch, William Edvard,</b> f. 1845, Forfatter og Sceneinstruktør. 
Han er født i Kjøbenhavn 30. Marts 1845 og Broder til de ovfr. 
nævnte Carl, Emil og Oscar Thorvald B. Han blev Student 1864,
tog 1871 juridisk Embedsexamen, udnævntes 1881
til Sceneinstruktør ved det kgl. Theater og ægtede
11. Juni 1887 Skuespillerinden Anna Kristine Lindemann,
f. 2. Febr. 1868, Datter af Læge i Horsens Johan
Sørensen L. Allerede som Student skrev han sammen
med Nicolai Bøgh en Del Studenterkomedier, der
senere ere gaaede over paa Folketheatrets Repertoire
(«En fix Idé», «Kanariefuglen» o. fl.), og i 1872
opførtes paa det kgl. Theater (anonymt) Lystspillet
«De hvide Roser», hidrørende fra samme Forfatterfirma. 
Sammen med Richard Kaufmann har B. endvidere
skrevet Skuespillet «Konsekvenser» (1881); men til
«Lygtemænd» (1875), Proverbet «Naar Møbler flyttes»
og «Frøken Nelly», der alle, ligesom det førstnævnte
Arbejde, ere opførte paa det kgl. Theater, har han
ikke haft nogen Medarbejder. Som Sceneinstruktør
har B. ved sin smagfulde, for de mindste Enkeltheder
omhyggelige Iscenesættelse en ikke ringe Del af Æren
for den Skikkelse, hvori Nationalscenen har kunnet
præsentere en Række ældre og nyere Skuespil.

<i>Sophus Bauditz.</i>

</chapter><chapter name="Bloch-Suhr, s.  Suhr.">

<b>Bloch-Suhr,</b> s.  Suhr.

</chapter><chapter name="Blom, Emanuel, 1747-1826, Stiftamtmand">

<b>Blom, Emanuel,</b> 1747-1826, Stiftamtmand, en Søn af
Kjøbmand i Holmsbo ved Hudrum Gustavus B. (f. 1713
d. 1777) og Susanne f. Reth (f. 1715 d. 1771), fødtes
20. Maj 1747, blev 1760 indskrevet som Korporal
ved det søndenfjældske Dragonregiment, kom 1761
paa den mathematiske Skole i Christiania, fik 1762
Premierlieutenants Karakter, afgik 1763 fra ovennævnte
Skole, blev 
1765 Kapitajn ved det delmenhorstske
Infanteriregiment, overtog desuden fra 1769-71
Bestyrelsen af Regnskabsvæsenet for et militært
Bageri, fik 1775 Anciennitet som Major i Armeen
fra 1774, blev 1779 beordret til med en Del af sit
Mandskab at begive sig paa et Søtogt til Kysten Guinea
og det gode Haabs Forbjærg, vendte først tilbage fra
dette besværlige Togt i Slutningen af det følgende
Aar, blev strax efter udnævnt til Generaladjudant og
tog 1785 Afsked fra Krigstjenesten. Samme Aar blev
han udnævnt til Amtsforvalter over Roskilde Amt og til
Justitsraad, forflyttedes 1789 som Amtsforvalter over
Dronningborg, Silkeborg og Mariager Klosters Amter,
blev efter en 2aarig Konstitution 1803 Amtmand over
Hjørring Amt, 1813 Stiftamtmand over Viborg Stift,
entledigedes 1820 med en forholdsvis betydelig Pension
paa Grund af den Energi og Dygtighed, hvormed han i en
lang Aarrække havde virket i Statens Tjeneste, og døde
17. Febr. 1826 i Viborg. 22. Maj 1785 ægtede han Anne
Marie Elisabeth Würnfeldt (f. 21. Avg. 1757 d. 28. Maj
1795), en Datter af Byskriver Søren W. i Thisted;
efter hendes Død giftede han sig 27. April 1798 med
Charlotte Christiane v. Arenstorff (f. 15. Juni 1775
d. 15. Marts 1826), en Datter af Etatsraad Frederik
Christian v. A. til Overgaard og Albertine Cathrine
f. Benzon.

Thaarup, Fædrenelandsk Nekrolog 1821-26 S. 436 ff.

<i>G. Kringelbach.</i>
</chapter>

<chapter name="Blom, Gustav Vilhelm, 1826-50, Officer">
<b>Blom, Gustav Vilhelm,</b> 1826-50, Officer, ældste Søn af
ndfr. nævnte Oberst Hans Jørgen B., født i Kjøbenhavn
26. Sept. 1826, underkastede sig i sit 16. Aar, efter
med Udmærkelse at have gjennemgaaet Efterslægtens
Skole, Adgangsexamen til den militære Højskole og
afgik i 1848 fra dennes Generalstabsafdeling som
Nr. 1. Frie Studier vexlede under dette Ophold
paa Højskolen med de militære. Navnlig fængslede
Poesien ham med dragende Magt, og i 1847 udgav
han et lille Bind, væsentlig lyriske, Digte, der,
paa faa Undtagelser nær, skjønne i Form, friske
og tankevægtige i Indhold, bare Vidne om stor
Aandsmodenhed og et rigt udviklet Følelsesliv hos den
unge, lovende Forfatter. Men Krigen stundede til. B.,
der havde Anciennitet fra 1846 som Premierlieutenant
i Artilleriet, tjente i dette Vaaben i de 2 første
Krigsaar, i det 3. ved 12. Bataillon under Læssøe,
Faderens Ven, hos hvem han skulde uddannes i
Infanteritjenesten. Tidlig paa Aaret 1850 var der
tilsagt ham, der endnu kun var 23 Aar, Anciennitet
som Kapitajn, en glimrende Fremtid syntes at staa ham
aaben, men den afsluttedes brat, da han paa Isteddagen
(25. Juli) ramtes af 
en dødbringende Riffelkugle, just som han førte sine
Skytter frem til Storm paa Passet mellem Isted Sø
og Langsø, hvor ogsaa hans berømmelige Chef fandt
Heltedøden.

Erslew, Forf. Lex. Harbou, Nekrologer over de i 1850 faldne danske Officerer.

<i>S. A. Sørensen.</i>
</chapter>

<chapter name="Blom, Hans Jørgen, 1792-1864, Officer og Militærforfatter">
<b>Blom, Hans Jørgen,</b> 1792-1864, Officer og Militærforfatter, 
er født i Randers 16. Okt. 1792 og Søn af ovfr. nævnte Stiftamtmand Emanuel B. Han tilbragte en bevæget Barndom; ved Moderens Død
sendtes han, kun 3 Aar gammel, til Norge til en
Farbroder, kom der fra i sit 11. Aar i Huset hos
Pastor Forchhammer ved Christiansfeld, hvor han nød
en omhyggelig Undervisning indtil sin Konfirmation,
da han vendte tilbage til Norge for at indtræde i
Farbroderens Kjøbmands- og Skibsrederforretning. Denne
var imidlertid bleven ødelagt under Krigen med
Englænderne, og B. bestemte sig da til at slaa
Handelen af Hovedet og gaa den militære Vej. Han
vendte da paa ny hjem til sit Fædreland, indtraadte
1808 som Frikorporal i Kongens Regiment, gjennemgik
derpaa Militærinstituttet og tog her fra 1811
Sekondlieutenantsexamen med Udmærkelse. 1813
gjorde han Felttoget med i Nordtyskland og
Holsten ved holstenske Skarpskyttekorps, men
vendte efter Fredslutningen tilbage til Kongens
Regiment, hvor han 1818 blev Premierlieutenant,
1827 Kapitajn og 1841 Major, i hvilken Egenskab han
dog først traadte i Funktion det følgende Aar ved
3. Linjeinfanteribataillon. Han havde da erhvervet sig
et smukt Lov og ansaas i det almindelige Omdømme for
en af Hærens dueligste Officerer. I de Overvejelser
angaaende Officerernes Kvalifikationer, der gik forud
for Hærlovens Ikrafttræden 1842, og som forelagdes
Kongen, udtales der om ham, at han i enhver Henseende
fyldestgjør de for Avancement stillede Betingelser, og
der tilføjes: «Forbinder med særdeles gode Aandsevner
en meget ædel Karakter; forstaar godt at omgaas
sine undergivne; er Forfatter til flere historiske
og militære Skrifter.» Det er med rette, at B. i
denne lille Karakteristik nævnes som Forfatter, thi
den ganske vist ikke ringe Fritid, Garnisonstjenesten
levnede ham som hans Kammerater i Frederik VI's sidste
Regeringsaar, havde han benyttet flittig og godt til
boglig Syssel. Et betydeligt krigshistorisk Arbejde
fra den Periode er saaledes hans i 1826 udgivne
«Unions- og Borgerkrigene», egentlig skrevet som
Indledning til en paatænkt Fremstilling af Danmarks
senere Krigshistorie; ejendommeligt og enestaaende
i den danske Litteratur er 
det i 1829 udkomne nydelige lille Skrift «Katekismus
for den danske Krigsmand» -- optrykt i 1864 af
Foreningen til gudelige Smaaskrifters Udbredelse
--, og i «Magasin for militær Videnskabelighed» og
«Militært Repertorium» 1. Række, af hvilket sidste
Tidsskrift han var Medredaktør fra 1837-40, vil man
finde flere, til Dels fortræffelige, Afhandlinger
af ham vedrørende krigshistoriske og taktiske
Æmner. Størst Betydning som Skribent har B. dog,
naar han behandler Landets Forsvarsvæsen. Han saa i
dette Punkt klarere end de fleste af hans samtidige,
og han fremsatte sine Tanker herom med den Djærvhed,
der var ham egen, og med en Overbevisningens Varme,
som gav til Kjende, hvor meget Sagen laa ham paa
Hjærte. Opsigtvækkende blandt denne Art Arbejder vare
tvende i 1831 og 1832 under Titelen «Land- og Sømagt,
med nærmest Hensyn til Danmark» udkomne Piecer, i
hvilke han bebrejdede sine Landsmænd den herskende
Ligegyldighed for Landhæren og hævdede, at den bedste
Betryggelse for Rigets Uafhængighed fortrinsvis
maatte søges i et kraftigt Forsvar til Lands. Disse
mod den gængse Forestilling stridende Anskuelser og
den derved fremkaldte levende Meningsudvexling blandt
Hærens og Flaadens Officerer gave i det hele Stødet
til og dannede Udgangspunktet for den Bevægelse, der
nu rejste sig paa Forsvarsordningens Omraade. Det
var i Fortsættelse af B.s Skrifter, at Tscherning,
hvis Ideer B. for øvrigt senere bekæmpede, udgav sine
Flyveblade om det danske Væbningssystem, der 1833
paadroge ham en Slags Landsforvisning af Frederik
VI. Endelig bør det i Sammenhæng hermed nævnes, at
B., da Spørgsmaalet om Danevirkestillingen 20 Aar
senere stod paa Dagsordenen, udtalte sig mod denne
Frontalbefæstning og med Styrke gjorde gjældende, at
Værn mod fjendtligt Indfald paa Halvøen fra Syd kun
kunde vindes ved stærkt befæstede Flankestillinger
ved Dybbøl og Fredericia.

Ved Krigens Udbrud i 1848 stod B. endnu som Major
ved 3. Bataillon, der først Dagen efter Slaget
ved Slesvig stødte til Hæren, men faa Dage efter
udnævntes han til Oberstlieutenant og Kommandør for
4. Bataillon, med hvilken han deltog i Træfningen
ved Nybbøl 28. Maj. 5. Juni ved Dybbøl kommanderede
han en midlertidig formeret Brigade og fremhævedes
af Schleppegrell for sin under Slaget, i hvilket han
saaredes, udviste Tapperhed. Under Vaabenstilstanden
overtog han paa ny Kommandoen over sin Bataillon,
der i hele det følgende Aars Felttog hørte til
Besætningen paa Øen Als, og her blev B., i 1849
udnævnt til Oberst, ved
Krigens Udbrud 1850 ansat som Kommandant. 1852
inddroges Kommandantskabsposten, og B., der ikke
havde ønsket i det Sted at gaa som Kommandant
til Fredericia, modtog da under 2. Maj s. A. sin
Afsked af Krigstjenesten. I 1854 valgtes han ved
Suppleringsvalg til Landstingsmand for Kjøbenhavn
og var en af de faa, der stemte imod Grundlovens
Indskrænkning til Kongerigets særlige Anliggender,
men tog i øvrigt i den ene Session, hvoraf han var
Medlem, kun ringe Del i Tingets Forhandlinger.

B. ægtede 1. Avg. 1823 Matthea Elisabeth Lütken,
f. 21. Okt. 1796 i Lumby ved Odense, f 18. Dec. 1832,
Datter af Amtsprovst Peter Vilhelm L. og Marie
Christine f. Saxtorph. Han døde 13. April 1864 paa
Frederiksberg.

Erslew, Forf. Lex. Illustr. Tid. 24. April 1864.
Tidsskrift f. Krigsvæsen 1865.

<i>S. A. Sørensen.</i>
</chapter>

<chapter name="Blom, Jean Carl, f. 1827, Officer">
<b>Blom, Jean Carl,</b> f. 1827, Officer. B., som
fødtes 11. Avg. 1827 i Kjøbenhavn, stammer fra en
gammel norsk Slægt, som tæller militære i flere
Generationer. Faderen var Kommandør i Søetaten
Emanuel B. (f. 1788 d. 1853), en Søn af ovfr. nævnte
Stiftamtmand Emanuel B. (d. 1826), Moderen Christophine
Joachime f. Grüner (f. 1795 d. 1858). Han blev
Landkadet i 1839 ogS ansattes efter Udnævnelsen
til Sekondlieutenant med Anciennitet fra 1843 ved
4. Bataillon. I 1846 kom han paa den kgl. militære
Højskole, men vendte ved Krigens Udbrud tilbage til
4. Bataillon, hvormed han deltog i Kampen ved Bov,
Slaget ved Slesvig og Fægtningen ved Dybbøl. I 1849,
da nan var Premierlieutenant og tjenstgjørende ved
Artilleriet, deltog han i Fredericias Forsvar som
Adjudant hos Oberst Lunding. Som Halvbatterikommandør
rykkede han næste Aar i Felten og deltog i
Kampene ved Helligbæk, Isted, Wolde og Stenten
Mølle, men forsattes i Slutningen af Felttoget
til 3. Reservebataillon som Kompagnichef. Efter
Fredslutningen gjennemgik B. Generalstabsafdelingen
paa Højskolen, gjorde Tjeneste ved Ingeniørkorpset
og Rytteriet og blev i 1855 først Adjoint, derefter
Kapitajn i Generalstaben. I 1859 ansattes han som
Lærer i Generalstabsfagene ved den kgl. militære
Højskole, efter at han forinden havde besøgt
forskjellige Undervisningsanstalter i Udlandet; han
udarbejdede derpaa flere Ledetraade, hvoraf navnlig
«Notitser angaaende Generalstabsforretninger i Felten»
(1861) blev meget benyttet under Krigen 1864. Senere
udgav han foruden andre Skrifter og Meddelelser til
Tidsskrifter og Blade «Bidrag til den 
danske Krigsmagts Historie» (1868-70). -- I Dec. 1863
blev B. ansat som Stabschef hos General Steinmann,
medens han senere afløste Major Stjernholm som
Stabschef ved 1. Division, som deltog i Dybbøls
og Als' Forsvar. Han fulgte General Steinmann til
Overkommandoen i Juli 1864 og senere som Stabschef til
2. Generalkommando, fra hvilken Stilling han afgik
i 1865, da han kom til 3. Infanteribataillon. I
Jan. 1867 kommanderedes han til Tjeneste ved
Hæren i Algier og ansattes ved Marechal Mac Mahons
Stab. Efter Hjemkomsten ansattes B. som Kompagnichef
ved 13. Bataillon, holdt en kort Tid Forelæsninger
over Hærordning ved den kgl. militære Højskole og blev
i 1874 udnævnt til Oberst og Chef for 9. Bataillon,
medens han i 1882 blev Chef for 4. Regiment og i
1886 Kommandør af Danebrog (2. Grad), 11. Nov. 1887
afskedigedes B. fra den aktive Krigstjeneste, men
udnævntes samtidig til Oberst af Forstærkningen og
Chef for Bornholms Væbning.

Oberst B. blev i 1855 gift med Hulda Camilla Cruse,
en Datter af Bankkasserer, senere Etatsraad, C.;
hun døde Aaret efter, og han giftede sig da for anden
Gang i Algier (1867) med Francoise Victoire Espérance
Bélisaire de Carreras, Datter af en forhenværende
spansk Officer og Ejendomsbesidder paa de baleariske
Øer.

<i>P. N. Nieuwenhuis.</i>
</chapter>

<chapter name="Blom, Julius Andreas, 1815-1900, Tømmermester">
<b>Blom, Julius Andreas,</b> 1815-1900, Tømmermester. Han er
født 29. Nov. 1815 i Kjøbenhavn og Søn af Murmester
Thomas B. og Ingeborg Cathrine f. Carstensen. Efter
at have besøgt Efterslægtselskabets Skole kom han
efter sin Konfirmation (1830) i Tømmerlære og blev
Svend i 1833. I sine derpaa følgende 8 Svendeaar
var han et halvt Aar i Udlandet. 1841 blev han
Tømmermester i Kjøbenhavn og har som saadan udfoldet
stor Virksomhed. Allerede som Svend indtraadte
han i Byens Brandkorps og avancerede her fra
Underbrandmester (1835) til Vicebrandmajor (1859);
1868 blev han konstitueret som Brandmajor, hvad
han var, til Loven af 15. Maj 1868 om Kjøbenhavns
Brandvæsens Omorganisation traadte i Virksomhed i
Sommeren 1870. Ved sin Afgang blev han paa Grund
af sine Fortjenester af Brandvæsenet udnævnt til
Etatsraad. Fra 1849-55 var nan Medlem af Kjøbenhavns
Borgerrepræsentation, 1859 blev han Meddirektør
i Sparekassen for Kjøbenhavn og Omegn, hvad han
er endnu, og fra 1870-85 var han Meddirektør i
Kjøbenhavns Brandforsikrings-Societet, foruden at
han har været og er Medstifter og Medbestyrer i en
Række Foreninger og 
Institutioner som f. Ex. Kjøbenhavns Sygehjem (1859), Nye
danske Brandforsikrings-Selskab (1864), Stiftelsen
for gamle Haandværksmestre, Diakonissestiftelsen,
Trøstens Bolig, Kjøbenhavns Sporvejsselskab,
Rysenstens Søbadeanstalt osv. 26. Juni 1846 ægtede
han Caroline Frederikke Funch, Datter af Urtekræmmer
F. Hans døde 14. Juni 1900.

C. Nyrop,  Kbhvns Tømmerlav S. 202.  220.

<i>C. Nyrop.</i>
</chapter>

<chapter name="Blom, Otto Emanuel, 1830-1903, Officer">
<b>Blom, Otto Emanuel,</b> 1830-1903, Officer. O. B. er født i
Kjøbenhavn 24. Dec. 1830 og er en Søn af ovfr. nævnte
Oberst Hans Jørgen B. (d. 1864). Han indtraadte 1848
paa den kgl. militære Højskole og var fra Avg. 1850
til Jan. 1851 som Sekondlieutenant i Artilleriet
udkommanderet til Als og Danevirke. Ved Afgangen fra
Højskolen i 1853 kom han til 1. Artilleriregiment,
men ansattes det følgende Aar, hvori han blev
Premierlieutenant, ved Konstruktionsbureauet under de
Jonquiéres. 14. Nov. 1856 ægtede han sit Søskendebarn,
Pauline Augusta Gundelach, Datter af Kancelliraad,
By- og Herredsfoged i Lemvig Frederik Christopher
G. Hun døde 21. Sept. 1876. -- I 1857 overdroges det
B. at ordne Artilleriets historiske Vaabensamling, og
han sendtes i den Anledning til Tyskland, Norditalien
og Frankrig for at se fremmede Vaabensamlinger;
da han havde megen historisk Interesse, kastede
han sig nu med Iver over Studiet af Vaabnenes
historiske Udvikling og behandlede flere herhen
hørende Spørgsmaal, hvorom en Række Afhandlinger,
navnlig i «Aarbøger f. nord. Oldkyndighed» samt
«Histor. Tidsskrift», give Vidnesbyrd, hvortil endnu
maa føjes et eget Skrift om Christian IV's Artilleri
(1877).

Da Riffelskyts begyndte at faa Indpas, lagde han
sig efter dette og sendtes i 1861 til Norge for
at overvære Forsøg dermed. Endnu s. A. ansattes
han midlertidig ved Marinen som Undertøjmester;
han virkede dog som saadan i 7 1/2 Aar, i det han
navnlig ledede Flaadens Forsøg med glatløbet og
riflet Skyts samt dens Panserforsøg. Under Krigen
1864 varetog han tillige Landartilleriets Skydeforsøg
undtagen en kort Tid, da han var udkommanderet med
Panserfregatten «Danebrog». B. rejste paa Marinens
Vegne gjentagne Gange til Udlandet, navnlig England,
for at forberede Anskaffelse af panserbrydende
Skyts eller for at prøveskyde det, og da han altid
omhyggelig bearbejdede de indvundne Resultater,
blev han navnlig paa Panserspørgsmaalets Omraade en
Avtoritet. I 1869 vendte B., som allerede i 1864 var
forfremmet til Kapitajn, tilbage til sit Vaaben som
Kompagnichef ved 1. Artilleribataillon; 
ved Siden af denne Stilling havde han forskjellige Tillidshverv, 
hvoraf skal nævnes, at han 1871-74 forestod Artilleriets Skydekursus, 
i 1873 overværede en Belejringsøvelse ved Graudenz og i 
1875 berejste det østlige Evropa for at studere Befæstningskunstens 
Fremskridt og derefter deltog i Forhandlinger angaaende Befæstningssagen 
her hjemme. I 1880 udnævntes B. til Oberstlieutenant
og Chef for 2. Artilleribataillon ; i 1883 blev han Stabschef ved 
Artilleriet og i 1886 Chef for dettes Konstruktions- og 
Forsøgsafdeling samt Formand for Artillerikomiteen.

Efter General de Jonquières Død valgtes B. i Nov. 1879 til 
Landstingsmand for Kjøbenhavn og gjenvalgtes i 1882. B. har 
ved Siden af sin øvrige Virksomhed været en frugtbar Forfatter 
og skrevet flere Afhandlinger til forskjellige Tidsskrifter, især militære, 
af hvilke han redigerede «Tidsskrift for Krigsvæsen» 1862-63 
samt «Dansk militært Tidsskrift» 1865-68. Han har navnlig behandlet 
Spørgsmaal angaaende Artilleriets Teknik og Anvendelsen 
af Skydekunstens Theori paa Praxis; i 1862 vandt han saaledes 
det «Norske militære Tidsskrifts» Guldmedaille for en Prisbesvarelse 
af Kaliberspørgsmaalet. Han døde 28. Dec. 1903.

<i>P. N. Nieuwenhuis.</i>
</chapter>

<chapter name="Blome, Adolf Frederik, 1798-1875, Diplomat, Politiker">
<b>Blome, Adolf Frederik,</b> 1798-1875, Diplomat, Politiker. 
A. B., Søn af Frederik B. (d. 1818) og Charl. Juliane Rigsgrevinde Platen-Hallermund, blev født 15. Marts 1798. Han blev 1822 Attaché
ved Gesandtskabet i Stockholm og var fra 1832-41 dansk Gesandt 
i London, men kom i dette Tidsrum ikke til at knytte sit Navn 
til nogen Akt af fremtrædende historisk Betydning. B. var Suppleant
i den Fællesregering, der efter Afslutningen af Vaabenstilstanden 
i Malmø 26. Avg. 1848, under Forsæde af Grev Moltke, overtog 
Regeringen i Slesvig og Holsten. Han var Medlem af den slesvig-holstenske Landsforsamling, der Sept. 1848 vedtog en «Statsgrundlov» 
for Hertugdømmerne, med hvis liberale Principper han dog ikke 
sympathiserede, da han hørte til den strængt konservative Retning
inden for Slesvig-Holsteinismen. Han førte Forsædet i den 
holstenske Civilbestyrelse, der i Febr. 1851 tiltraadte Regeringen 
i Hertugdømmet. I den holstenske Stænderforsamling, der traadte
sammen 1853, hørte B. til den Udvalgsmajoritet, der forkastede 
den af Regeringen forelagte Forfatning for Hertugdømmet Holsten. 
B. valgtes i Jan. 1856 af den holstenske Stænderforsamling 
til Medlem af det danske Rigsraad. Her bekæmpede han 
§ 5 i Fællesforfatningen af 2. Okt. 1855, der gjorde 
Tronfølgerens Regeringstiltrædelse afhængig af
en forudgaaende Forsikringsakt om at holde
Forfatningslovene, i det han fandt, at denne
Bestemmelse stred mod det monarkiske Princip. Han
stemte for det af Scheel-Plessen i Forening med
10 andre holstenske Deputerede indbragte Forslag,
ved hvilket Regeringen opfordredes til at indhente
Betænkning hos Hertugdømmernes Stænder angaaende
Fællesforfatningen og derefter forelægge Rigsraadet
et Udkast til en Forfatningslov for de fælles
Anliggender. De «Elleve» paaberaabte sig her det
Løfte, Regeringen havde givet i Dec. 1851 om, at
den kun under Medvirkning af Stænderne og Rigsdagen
vilde indføre en Forfatning for Monarkiet. I den
holstenske Stænderforsamling 1857 protesterede B. mod
en dansk Enhedsstat med konstitutionel Spidse. B. var
Medlem af det holstenske Stænderudvalg, der i Marts
1859 foreslog det danske Monarkis Opløsning i 4
selvstændige og ligeberettigede Dele, og 1861 havde
han Sæde i det Stænderudvalg, der fordrede Oprettelsen
af et Slesvig-Holsten. Han spillede en fremragende
Rolle under Stænderforsamlingens Forhandling om
den saakaldte Budgetsag i Marts 1861, og han var
Ophavsmand til Stændernes Adresse til Kongen af
Febr. 1863, hvori udtaltes, at en Fastholden af det af
Ministeriet Hall fulgte politiske System ikke vilde
blive til Held for det danske Monarki. Efter Forslag
af B. rettede Stænderforsamlingen en Henvendelse
til den tyske Forbundsdag om at sikre Hertugdømmet
Holstens Rettigheder og Interesser. Han var 1852-56
Prælat for det adelige Konvent i Itzeho. B. var Ejer
af Godset Heiligenstedten ved Itzeho og flere andre
Godser. Han var Gehejmekonferensraad og dekoreret med
Storkorset af Danebrog (1838). B. ægtede 30. Avg. 1823
Fanny Juliane Frederikke Grevinde Reventlow (f. 1803
d. 1856). B. døde 10. Juli 1875 paa Heiligenstedten.

Kieler Zeitung 1875, Nr. 4604.

<i>A. Thorsøe.</i>
</chapter>

<chapter name="Blome, Christoph, 1657-1729, Gehejmeraad">
<b>Blome, Christoph,</b> 1657-1729, Gehejmeraad, til
Farve og Neverstorf (ved Lütjenburg) var Søn af
ndfr. nævnte Henrik B. til Farve, Hagen og Neverstorf
(d. 1676). Han var født 11. Maj 1657 og naaede høje
Embeder i Statstjenesten: han blev efterhaanden
Jægermester i Slesvig og Holstein 1684, Landraad 1693, 
Efter sin Afskedigelse fra Konseillet 1708 blev han Amtmand i Steinburg
og Gouvernør i Sønderditmarsken. Som
Diplomat blev han stundum benyttet, saaledes var han
en af de danske befuldmægtigede ved Fredslutningen
paa Travendal. I 1701 blev han Gehejmeraad og fik 1702 
Plads i Konseillet, 2 Aar tidligere havde han faaet
Danebrogsordenen. I 1708 tabte han Kong Frederik IV's
Tillid og mistede sin Plads i Konseillet. Han var gift
med Lucie Beate Buchwald af Prohnstorf og Helmstorf
(ved Lütjenburg), som døde 1697. B. overlevede hende
i mange Aar og døde i Hamborg 2. Nov. 1729. 

Lackmann, Blom. Geschlechts-Tafel, Glückst. 1755. 
Hojer, Friedrich IV.

<i>F. J. Meier.</i>
</chapter>

<chapter name="Blome, Hans, 1530-99, kongelig og hertugelig Raad">
<b>Blome, Hans,</b> 1530-99, kongelig og hertugelig Raad,
blev født 31. Okt. 1530 af Forældrene Diderik B. til
Hornstorf og Seedorf og Margrethe Meinstorf. Til sit
11. Aar blev han opdraget i Hjemmet, men var derefter i
nogen Tid ved Hertug Hans den ældres Hof. 1549 sendtes
han til Danmark for at opdrages sammen med den senere
Kong Frederik II og fortsatte derefter sine Studier
ved Rejser i Udlandet; endnu 1557 studerede han ved
Universitetet i Wittenberg. Strax efter sin Hjemkomst
giftede han sig med Sophie Schacksdatter Rantzau fra
Helmstorf, hvem han atter mistede et Par Aar efter, da
hun døde i Barselseng. 1563 tilbød han Kong Frederik
II sin Tjeneste i Krigen mod Sverige, men lod sig dog
af sin Familie overtale til at blive hjemme. Derimod
traadte han Aaret efter i Tjeneste hos Hertug Adolf og
var 1567 Amtmand paa Sønderborg. 1569 og 74 var han
Amtmand paa Gottorp, senere paa Svabsted og tillige
fyrstelig Raad.

Hans urolige Aand bragte ham imidlertid paa Kant
med Hertugen, hvorfor han 1581 tog sin Afsked og
traadte i kongelig Tjeneste som Raad og Amtmand
i Haderslev. Frederik II benyttede hans Tjeneste
meget, navnlig til lettere diplomatiske Sendelser
til Tyskland i Anledning af fyrstelige Bryllupper og
deslige. Fra tidligere Tid stod han i megen Yndest hos
Kongen, der imidlertid ikke var blind for hans Fejl;
Kongen skal bl. a. i H. B.s eget Paahør have sagt til
sin Søn Prins Christian, at Blome havde «einen tollen
teufelischen Kopf». Ogsaa den bekjendte Statholder
Hr. Henrik Rantzau giver H. B. det Skudsmaal, at
han talte og skrev meget, men at der ikke var stor
Bestandighed hos ham. Saa længe Kongen levede,
synes H. B. da heller ikke at have haft nogen
videre Indflydelse, men desto større Rolle kom han
til spille efter Kongens Død. Allerede Aaret efter
maatte der nedsættes en Kommission af 4 Rigsraader
og 4 Landraader i Anledning af en lang Række, som
det synes gjensidige, Drillerier mellem H. B. og
Lensmanden paa Riberhus, Albert Friis. Haderslevhus 
hørte til Enkedronningens Livgeding, og H. B. var
saaledes hendes Embedsmand og fandt sig derfor beføjet
til at indblande sig i de Riverier, som opstod imellem
hende og Rigsraadet. Dette sidste lagde ikke Skjul
paa, at det ansaa H. B. for at være den egentlige
Aarsag til Enkedronningens Modvilje, saa meget mere,
som de «juridiske Kavteler og Ratiocinationer»
i Dronningens Breve noksom røbede disses egentlige
Forfatter. Gjentagende tyede Raadet til Dronningens
Fader, Hertug Ulrik af Meklenborg, beklagende sig
over, at der ingen Udvej var med H. B. paa Grund af
hans overmodige Optræden. I 1593 affærdigedes Henrik Below og
Veit Winsheim til Hertugen for at anmode denne om at
bevæge sin Datter til at afskedige H. B. som Amtmand
i Haderslev, hvilket Hertugen ogsaa lovede. Allerede
1595 antog imidlertid Hertug Johan Adolf ham
som fyrstelig Raad, hvad der selvfølgelig vakte
Misfornøjelse hos Kong Christian IV; men H. B. kom
ikke til at spille nogen Rolle mere, hans Helbred
var nedbrudt, og 19. Avg. 1599 døde han i Wetzlar
paa Vejen til Ems, ved hvis Bad han vilde søge
Helbredelse. Efter 13 Aars Enkestand havde H. B. ægtet
den sidste Ætling af den gamle slesvigske Slægt Sture,
Cathrine Thomasdatter Sture, med hvem han havde
en talrig Børneflok, der delte hans mange Godser:
Seedorf, Testorf, Mönch-Neversdorf, Grünenberg etc.

Nic. Crato, Leichpr. über H. B., Marburg 1600. 
Voss' Excerpter i Geh.-Ark. 

<i>Thiset.</i>
</chapter>

<chapter name="Blome, Henrik, 1616-76, til Farve, Hagen og Neversdorf">
<b>Blome, Henrik,</b> 1616-76, til Farve, Hagen og Neversdorf, 
er Søn af Landraad og Amtmand Wulf
B. (f. 1582 d. 1667) til Seedorf og Testorf og
Adelheid Henriksdatter Rantzau (d. 1646). B. blev
Hofjunker 1640, Overskjænk 1642, ved sin Afgang 1646
fra denne Stilling Amtmand i Rensborg og indtraadte
i de store holstenske Godsejeres Række gjennem sit
Giftermaal 1. Sept. 1646 med en Datter af Landraad
Sivert Christoffersen Powisch (f. o. 1585 d. 1626)
og Magdalene Henningsdatter Powisch (d. 1627), den
rige Lucie P. (f. o. 1623 d. 1685), der i Medgift strax
bragte ham det 1 1/2 Mil nord for Kiel beliggende Gods
Hagen, som hun havde arvet efter Farfaderen, og senere
de efter mødrene Slægtninger arvede Godser Farve ved
Oldenburg og Neversdorf ved Lütjenburg. B. var en af
Christian IV's betroede Mænd i den gamle Konges sidste
Regeringsaar og anvendtes gjentagne Gange i vigtige
Sendelser, saaledes til Polen 1644 for at udvirke,
at et Korps under General Bauditz 
gjorde Indfald i Lifland. Kort før sin Død beskikkede
Christian IV ham til Kurator for det Sønnen
Ulr. Chr. Gyldenløve skjænkede Gods Ulriksholm,
et Hverv, der faar en særegen Betydning, naar man
erindrer Kongens Omsorg for, at hans Donationer til
Vibeke Kruse og hendes Børn ikke efter hans Død skulde
blive dem forraskede. I samme Tillidsforhold vedblev
B. at staa til den nye Konge, ved hvis Kroning i
Nov. 1648 han blev slaaet til Ridder sammen med 31 af
Rigets fornemste, mest danske, Adelsmænd, og i hvis
Gehejmeraad han senere optoges. 1657, da Krigen mod
Sverige stundede til, udnævntes han til Gouvernør over
Rensborg Fæstning og Forskansningerne langs Ejderen,
Basis for Rigsmarskens Hær. Denne Stilling, der vel
fra Begyndelsen af nærmest var administrativ, men
som Krigens over al Maade uheldige Gang gjorde til
en af de vigtigste Kommandoposter, udfyldte B. med
overlegen Dygtighed; han rømmede ved Vinterens
Nærmelse de saakaldte Stapelholmer-Skanser, hvis
Besætning han sørgede for kom Glückstadt til gode,
medens Skytset førtes til Rensborg, men trodsede her
alle Carl Gustavs og den gottorpske Hertugs forenede
Anstrængelser for ved Magt eller List at bemægtige
sig Fæstningen, der blev et af de faa faste Punkter
foruden Kjøbenhavn, hvor Rigets Banner under hele den
3aarige Krig vajede, og det var med Føje, at Frederik
III gjentagne Gange udtalte sin Paaskjønnelse af hans
udviste «Vigilans» og Konduite. Efter Fredslutningen
1660 nedlagde han sin militære Kommando, men vedblev
at fungere som kongelig Amtmand og havde som saadan
og holstensk Landraad, i hvilken Egenskab han 1661
hyldede Hertug Christian Albrecht, i de nærmest
følgende Aar Sæde i flere til Ordningen af de
forviklede indre og ydre Forhold i Hertugdømmerne
nedsatte Kommissioner. At B. s omfattende Sagkundskab
ogsaa strakte sig ind paa de finere statsretlige
Omraader, kan maaske sluttes af, at han var en
af de Mænd, hvem Kongen afæskede Betænkning, da
han 1661 bestemte sig til at lade Corfits Ulfeldt
aktionere. B. raader i sin i den Anledning afgivne
Erklæring til Forsigtighed af Hensyn til Sverige,
men er for øvrigt ikke i Tvivl om Ulfeldts Brøde:
«om han endog havde ti Liv og Hoveder», siger han,
«havde han forbrudt dem alle»; derimod kan han ikke
antage, at Leonora Christina skulde være strafskyldig,
fordi hun efter guddommelig og menneskelig Lov i et
og alt havde fulgt sin Mand. B. døde efter et til
det sidste virksomt Liv 1676 paa sit Gods Hagen.

Voss'  Excerpter i Geh.-Ark.

<i>S. A. Sørensen.</i>
</chapter>
<chapter name="Blome, Henrik, 1685-1736, Gehejmeraad">
<b>Blome, Henrik,</b> 1685-1736, Gehejmeraad,
Søn af foran-staaende Christoph B., var født
2. Avg. 1685. Han blev Konferensraad i 1722 og Amtmand 
i Steinburg og Gouvernør i Sønderditmarsken s. A. 
efter Faderen, 1727 Ridder af Danebrog og
1733 Gehejmeraad. Desuden var han Verbitter for det adelige
Frøkenkloster i Itzeho. Han var Herre til Farve og
Neversdorf og gift med Elisabeth Rantzau af Neuhaus
(ved Selenter Sø). B. blev Danebrogs-ridder 1726
(eller 1727) og døde 9. April 1736.

Lackmann, Blom. Geschlechts-Tafel, Glückst. 1755.

<i>F. J. Meier.</i>
</chapter>

<chapter name="Blome, Otto, 1684-1738, Gehejmeraad">
<b>Blome, Otto,</b> 1684-1738, Gehejmeraad, var Søn af
Bendix B. til Nienhof, Kaltenhof og Birkenmoor
og Elisabeth Sophie Reventlow af Huset Futterkamp
(ved Selenter Sø) og blev født 3. Juni 1684. I en
meget ung Alder blev han Etatsraad og Landraad
i Hertugdømmerne og i 1717 Konferensraad. 4 Aar
efter fik han Danebrogsordenen og blev udnævnt til
Overhofmester hos Kronprinsesse Sophie Magdalene,
hvis Overhofmarskal han blev i Dec. 1722. 2 Aar senere
blev han Overhofmarskal hos Frederik IV og beklædte
denne Stilling til Kongens Død; han ledsagede Monarken
paa dennes sidste Rejse til Sønderjylland og førte
Sørgetoget med Frederik IV's Lig til Roskilde. Strax
efter Christian VI's Tronbestigelse blev B., som
i 1730 havde faaet Sæde i Konseillet, udnævnt til
Gehejmekonferensraad (22. Dec. 1730), og han var den
første, der fik denne Titel. Christian VI skjænkede
ham Elefantordenen og Ordenen de la fidélité. I 1735
tog B. sm Afsked fra Konseillet og blev da udnævnt til
Provst for det adelige Frøkenkloster i Preetz. Han
var en Tid lang Præses for det kongelig oktroierede
vestindisk-guineiske Kompagni. B. ejede Riddergodserne
Neversdorf, Kaltenhof. m. m. Han var 2 Gange gift,
1. med Anna Margrethe Brockdorff, 2. (1725) med
Charlotte Amalie Friis (f. 1692 d. 1750), Enke efter
Generalmajor B. F. v. Oertzen. B. døde Natten mellem
31. Juli og 1. Avg. 1738.

Lackmann, Blom. Geschlechts-Tafel, Glückst. 1755. 
Birch, Efterretn. om Geheimeraader S. 9. Hojer, Friedrich IV II, 240 f.

<i>F. J. Meier.</i>
</chapter>

<chapter name="Blome, Otto, 1735-1803, Diplomat">
<b>Blome, Otto,</b> 1735-1803, Diplomat, var yngre Søn
af Christopher B. til Salzau, Heiligenstedten,
Bahrenfleth osv., Prælat i Preetz, og Hedevig
Magdalene f. Brockdorff. Han fødtes 1. Febr. 1735 og
arvede ved Faderens Død 1743 Heiligenstedten, Campen,
Bekmünden osv. Efter først at have tjent i Armeen,
hvor han avancerede til Oberst og Generaladjudant,
afløste han 
1770 Baron Gleichen som Gesandt i Paris. I de 23 Aar,
han tilbragte i denne Stilling, faldt den svenske
Regerings forandring, Polens første Deling, den
nordamerikanske Frihedskrig og den franske Revolution,
men Danmark tog ingen Del i den almindelige Politik,
og B.s Rolle var saaledes kun iagttagende. I
Begyndelsen var han ikke uvillig stemt mod de nye
Ideer, men efterhaanden som de udskejede, fjærnede
han sig fra dem. Efter Begivenhederne 10. Avg. 1792
forlode de andre Gesandter Paris, men B., der beredte
sig paa at følge Exempelet, under Paaskud af Orlov,
holdtes meget imod sin Vilje tilbage ved en farlig
Underlivssygdom. Ogsaa efter Republikkens Proklamation
hindrede denne Sygdom ham fra Afrejse, og skjønt
hans Mission i Virkeligheden var til Ende, da Kongen
var afsat, og han ikke paa ny var akkrediteret hos
Republikken, vedblev han dog af dennes Regering at
behandles som dansk Gesandt. Da han endelig 11. April
1793 var i Stand til at rejse, præsenterede han sin
Sekretær Koenemann for Udenrigsministeren Le Brun og
begjærede de diplomatiske Immuniteter for ham. Den
franske Regering, der ønskede at bevare Forbindelsen
med Danmark for at drage Fordel af dette nevtrale
Lands Skibsfart under Krigen med England, gik ind
derpaa, og saaledes blev Danmark den eneste monarkiske
Stat, der tillige med den nordamerikanske og den
genuesiske Republik vedligeholdt en kvasi-diplomatisk
Repræsentation i Paris under hele Revolutionen.

Fra Paris begav B. sig til Aachen, og efter der at
have gjennemgaaet en alvorlig Kur vendte han tilbage
til sine Godser i Holsten, afventende der Regeringens
Ordrer. I 1796, da den regelmæssige diplomatiske
Forbindelse gjenoprettedes med Frankrig, udnævntes
Dreyer til Gesandt i Paris, og efter at Christian
Bernstorff var vendt tilbage fra en extraordinær
Mission til Petersborg i Efteraaret samme Aar,
tilbødes denne Gesandtskabspost nu B. Løftet om
Elefantordenen fjærnede de Betænkeligheder hos ham,
som hans Sygelighed fremkaldte, og i Efteraaret 1797
ankom han til Petersborg, ledsaget af sin Brodersøn,
Otto Blome (den senere Greve). Han blev godt modtaget
af Kejser Poul og fandt altid en trofast Støtte
i Vicekansleren, Prins Kurakin, der som ung havde
ledsaget Saldern paa dennes Mission i Kjøbenhavn
1766 og fra den Tid bevarede stor Hengivenhed for
Danmark. Men da Kurakin trak sig tilbage, og Kejser
Pouls Mistro vaktes mod den danske Regering paa
Grund af dens Fastholden ved Nevtraliteten og dens
formentlige Svaghed lige over for de revolutionære
Ideer,
som antoges at gribe om sig i Danmark, blev
B.s Stilling i Petersborg meget vanskelig, saa
meget mere, som han havde paadraget sig Kejserens
personlige Mishag ved sin Omgang med det engelske
Gesandtskab. Da hans slette Helbred desuden
stærkt led under Klimaet, begjærede han at kaldes
tilbage. Endelig fik han 29. April 1800 Tilladelse
til at forlade Petersborg, saa snart Niels Rosenkrantz
kunde overtage Gesandtskabsforretningerne, indtil en
ny Gesandt blev udnævnt. Rosenkrantz ankom i Juni,
hvorefter B. afleverede sin Rappelskrivelse. Han
trak sig nu tilbage til Holsten og døde i 1803 paa
sin Ejendom i Kiel. Han var ugift og efterlod sin
Formue til sin ovenomtalte Brodersøn.

B. var en intelligent Mand, der med Opmærksomhed
fulgte, hvad der foregik omkring ham. Hans Depecher
ere klare og sagmæssige. Hans Optræden var værdig
og taktfuld, og han nød overalt stor Agtelse.

<i>P. Vedel.</i>
</chapter>

<chapter name="Blome, Otto Greve, 1770-1849, Diplomat">
<b>Blome, Otto</b> Greve, 1770-1849, Diplomat. B., Søn
af ndfr. nævnte Gehejmeraad Wulf B. (d. 1784),
blev født i Kiel 5. Marts 1770. Han udnævntes 1773
til Sekondlieutenant à la suite ved Livregiment
lette Dragoner; 1789 tog han Afsked, efter
at han Aaret før havde faaet Anciennitet som
Premierlieutenant. B. blev 1791 Ritmester à la
suite, hvorefter han vendte sig til den diplomatiske
Løbebane. 1797-1800 var han ansat i St. Petersborg
(se den foregaaende Artikel). B. blev 1802 udnævnt
til Generaladjudant hos Kongen og gik i Okt. s. A. til
Stockholm som Gesandt, hvilken Stilling han beklædte
indtil Febr. 1804. Der fra forflyttedes han til
St. Petersborg, hvor han var den danske Regerings
Repræsentant indtil Jan. 1824. Som Hovedpunkter i
hans diplomatiske Virksomhed i dette for Danmark
skæbnesvangre Tidsrum kunne anføres hans, rigtignok
frugtesløse, Bestræbelser for at komme til at
repræsentere sin Regering ved Kongressen i Erfurt
1808 og hans indtrængende Forsøg paa at faa Kong
Frederik VI til at støtte Rusland under dets Krig med
Sverige (1808-9) ved en energisk militær Diversion
fra Norge. B. erklærede, at Danmark ved en eventuel
Fred kun kunde gjøre Regning paa at beholde, hvad det
selv havde taget ved Vaabenmagt, men det maatte ikke
smigre sig med at vinde Lande ved Underhandlinger
alene. B. var med Bitterhed Vidne til, hvorledes
Rusland udelukkede sin danske Forbundsfælle fra
Fredsunderhandlingerne i Frederikshamn med Sverige,
og hvorledes det, uden Spor af Interesse for Danmark, 
lod den danske Regering gaa tomhændet bort
fra den dansk-svenske Fredslutning i Jönkoping
i Dec. 1809. B., der 1806 var bleven Major i
Kavalleriet, udnævntes 1811 til Oberstlieutenant,
men tog i Slutningen af 1813 Afsked. Da Krigen
mellem Danmark og Rusland 1813-14 var bleven endt
ved Freden i Hannover 8. Febr. 1814, ansattes han i
Okt. s. A. som Gesandt ved det russiske Hof.
Medens han beklædte denne Stilling,  blev han 1815
Generalmajor, 1818  karakt.  Generallieutenant, 1797
Kammerherre, og 1826 optoges han blandt de danske 
Lensgrever. I Jan. 1824 var B. bleven udnævnt til 
Gehejmestatsminister og Chef for det udenrigske 
Departement, men efter eget Ønske var han 17. Marts 
s. A. traadt tilbage fra denne Stilling. Han overtog 
i Jan. 1826 igjen Gesandtskabsposten i St. Petersborg, 
hvorfra han tilbagekaldte s i Okt. 1841. Han var dekoreret
med Elefantordenen (1826) og Danebrogsordenens
Storkors (1808). B. ejede Godserne Heiligenstedten,
Bahrenfleth, Salzau osv. B., der var ugift, døde
20. Marts 1849.

F. C. Bruun, Til Erindr, om det danske Udenrigsministeriums
hundredaarige Bestaaen, 1870, S. 49.

<i>A. Thorsøe.</i>
</chapter>

<chapter name="Blome, Otto Greve, 1795-1884">
<b>Blome, Otto</b> Greve, 1795-1884. B., ældste Broder
til ovfr. nævnte Adolf Frederik B., blev født
1. Okt. 1795. I Aaret 1820 udnævntes han til
Ritmester i Hestgarden uden Anciennitet; denne
Stilling opgav han 1824 og fik 1838 nyt Afskedspatent
som Oberstlieutenant. B. ejede Godset Salzau i
Holsten, flere andre Godser og det bahrenflethske
Fideikommis. Han byggede 1842 ved Selenter Sø i
Holsten et Lystslot i normannisk Stil, hvilket
han gav Navnet Blomenburg. Ved hans Farbroders,
ovfr. nævnte Otto B.s, Død 1849 gik Grevetitelen
over paa ham. B., der 1820 blev Kammerherre, fik
1852 Danebrogsordenens Storkors og udnævntes til
Gehejmekonferensraad. Da Konseilspræsident Halls
Overtagelse af det holsten-lauenborgske Ministerium
1861 efter Raasløffs Afgang vakte megen Misstemning
i Holsten, forsøgte Konseilspræsidenten det følgende
Aar at bevæge B. til at træde i Spidsen for nævnte
Ministerium. Men B. afslog Regeringens Tilbud, da
han som Slesvig-Holstener var uvillig stemt mod
Halls hele politiske Retning og hans Bestræbelser
for Grundlæggelsen af en konstitutionel dansk
Helstat. Under et Besøg i Kjøbenhavn i Slutningen af
Nov. 1863 tilraadede han Kong Christian IX's Regering
at overdrage Ledelsen af Ministeriet for Holsten og
Slesvig, fra hvilken Konseilspræsident Hall ønskede
sig fritagen, til Baron C. Scheel-Plessen, men paa 
Grund af dennes slesvig-holstenske Anskuelser kom
denne Kombination, hvorom der for Alvor var Tale,
ikke i Stand. B. var 3 Gange gift: 1823 ægtede han
Agnes Prinsesse af Sayn-Wittgenstein-Hohenstein,
fra hvem han blev skilt to Aar efter; 1828
viedes han til Clementine Prinsesse Bagration,
der døde 1829; hans tredje Hustru blev 1837 Julie
Frederikke Sophie Grevinde Platen-Hallermund. Hans
Søn af andet Ægteskab, Grev <i>Gustav B.</i> (f. 1829),
havde som Østerrigsk Gesandt i München Indflydelse
paa de diplomatiske Forhandlinger, der førte til
Overenskomsten i Gastein af 15. Avg. 1865, ved hvilken
det østerrigsk-preussiske Kondominat i Hertugdømmerne
Slesvig og Holsten ophævedes. O. B. døde 1. Juni 1884.

<i>A. Thorsøe.</i>
</chapter>

<chapter name="Blome, Wulf, 1651-1735, Gehejmeraad">
<b>Blome, Wulf,</b> 1651-1735, Gehejmeraad, Søn af foran
nævnte Henrik B. til Farve og Neversdorf (d. 1676), var
født 28. Febr. 1651. Han blev Ejer af Godserne Hagen,
Bahrenfleth og Doberstorf, Landraad, Gehejmeraad og 
Provst for det adelige Frøkenkloster i Preetz. Som 
Diplomat anvendtes han enkelte Gange,
saaledes, da der opstod Uenighed mellem Kong Christian
V og Hertug Frederik IV, fordi denne sidste uden
foregaaende Meddelelse havde tilladt 500 Svenskere
at marchere ind i Hertugdømmerne; under kejserlig,
kursachsisk og brandenborgsk Mediation forhandlede
da B. og de danske Gehejmeraader Ehrenschild og Johan
Hugo Lente med de hertugelig holstenske Ministre, og
det lykkedes at udjævne Uenighederne (Dec. 1696). B.,
som tidligere havde faaet Danebrogsordenen,
udnævntes strax efter Christian VI's Tronbestigelse
til Elefantridder (1731). Han var først gift med
Øllegaard Cathrine Rantzau-Ascheberg og derefter med
Magdalene Rumohr af Huset Roest. B. døde 4. Maj 1735.

Lackmann,  Blom. Geschlechts-Tafel, Glückst.  1755.

<i>F. J. Meier.</i>
</chapter>

<chapter name="Blome, Wulf, 1728-84, Gehejmeraad">
<b>Blome, Wulf,</b> 1728-84, Gehejmeraad. Han var Søn
af fyrstelig Gehejmeraad, Landraad og Verbitter
i Itzeho Christopher B. til Bahrenfleth og
Heiligenstedten og Hedevig Magdalene f. Brockdorff
og blev født 6. Marts 1728. Han blev Kammerjunker
1751, Kammerherre 1756, Ridder af Danebrog 1767,
Landraad i Holsten 1769, Gehejmeraad 1773,
død 1784. Han var Domherre i Lybek og ejede
Godserne Salzau og Bahrenfleth. 10. Sept. 1756
ægtede han Cathrine Margrethe v. Hahn af
Neuhaus, Collmar og Basedow (f. 1740 d.f 1794).

<i>P. Brock.</i>
</chapter>
<chapter name="Bluhme, Christian Albrecht, 1794-1866, Minister">
<b>Bluhme, Christian Albrecht,</b> 1794-1866, Minister. 
C. A. B. var en Sønnesøns Søn af den
ndfr. nævnte Hofpræst Johs. Barthol. B., en Sønnesøn
af Kancelliraad og Kæmmerér ved Øresunds Toldkammer
Christian Albrecht B. og en Søn af Kommandør i
Søetaten Hans Emilius B., gift med en Frøken Topp fra
Helsingør. Han fødtes i Kjøbenhavn 27. Dec. 1794 og
modtog sin første Undervisning i Hjemmet, hvor han
under Faderens Vejledning navnlig lagde sig efter
levende Sprog, men sendtes derpaa til Herlufsholm
Skole, hvorfra han i 1811 dimitteredes af den dygtige
Rektor Brorson med Udmærkelse i alle Fag, hvad der
skaffede ham Universitetets Prismedaille. Efter anden
Examen tog han fat paa det juridiske Studium og blev
1816 juridisk Kandidat. I 1820 blev han Avditør ved
2. jyske Regiment og 2 Aar efter tillige Assessor i
Landsoverretten, men denne under saa lovende Varsler
begyndte Embedsvirksomhed afbrød han pludselig i
1824 -- man antager, under Indtrykket af en ulykkelig
Kjærlighed -- ved at søge Pladsen som Medlem af
Gouvernementsraadet i Trankebar. Efter nogle Aars
Ophold i Ostindien vendte han tilbage til Danmark
og udnævntes i 1831 med Titel af Etatsraad til By-
og Herredsfoged i Store Heddinge. 8. Maj 1832 ægtede
han Rasmine Wandel, en Datter af Regimentskirurg
i Kjøbenhavn C. F. W. og Ellen f. Kirketerp,
f. 21. Dec. 1813. 1836 forflyttedes B. i samme
Egenskab til Næstved; her fra kom han i 1838 som
Stiftamtmand til Aalborg. Hidtil havde intet Tegn
varslet om, at B. vilde komme til at spille nogen
Rolle i den højere Statsstyrelse, men under et Besøg
af Christian VIII i Nørrejylland gjorde han ved
sin Aandrighed og sine Sprogtalenter, vel ogsaa ved
sin dialektiske Færdighed og sin Evne til at modtage
højere Impulser, et saa godt Indtryk paa denne Monark,
at han i 1843 blev kaldet til Kjøbenhavn som Direktør
for General-Toldkammeret og Kommercekollegiet, hvis
Præsident han blev i Jan. 1848; allerede 1844 var
han udnævnt til extraord. Assessor i Højesteret,
og 1847 fik han Storkorset.

I Datidens politiske Bevægelser havde han ikke taget
aktiv Del, og han var efter sin Stilling og sin Fortid
nærmest knyttet til den Skole af høje Embedsmænd,
imod hvilken Bevægelsen i Marts 1848 var rettet,
men desuagtet faldt Tærningerne saaledes, at han
blev Medlem af Martsministeriet sammen med Hvidt og
Monrad, Orla Lehmann og Tscherning; han blev i denne
nye Regering «Handelsminister», den eneste med denne
Betegnelse, som vi nogen Sinde have haft, var med at
forelægge Grundlovsudkastet, men 
aftraadte sammen med sine Kolleger
15. Nov. 1848. Monrad har senere givet ham
det Vidnesbyrd, at han var fuldt enig med
Martsministeriet i dettes indre og ydre
Politik. I Marts 1849 blev han ved en indtraadt
Vakance kongevalgt Medlem af den grundlovgivende
Rigsforsamling, og 25. Maj var han blandt de 119,
som stemte Ja for Grundloven i den endelig vedtagne
Skikkelse, medens 4 svarede Nej (26 vare fraværende,
og i stemte ikke). I Avg. s. A. blev B. midlertidig
Kabinetssekretær i Steden for Kammerherre F. Tillisch,
der indtraadte som Medlem af Regeringskommissionen
for Slesvig, og 14 Dage efter tillige Amtmand over
Præstø Amt, men allerede i Maj 1850 ombyttede han
denne sidste Stilling med den vigtige og indbringende
Post som Direktør for Øresunds Toldkammer, hvilken
han under sin følgende Ministervirksomhed reserverede
sig og beholdt, indtil selve Øresundstolden hævedes.
I Foraaret og Sommeren 1851, efter at den daværende
Finansminister Grev Sponneck havde i en særlig Mission
besøgt Wien og Berlin, vare de saakaldte Notabler
forsamlede i Flensborg for at søge at enes om en
Organisation af Monarkiet, der kunde tilfredsstille de
modstaaende og i Virkeligheden uforenelige Fordringer
fra tysk og dansk Side; men medens de forhandlede,
førte den politiske Strømning, som da var den
herskende i Evropa (Kejser Nicolaus som anerkjendt
Overherre, Preussen frigjort for den indre Revolution
og de tyske Enhedsbestræbelser, men til Gjengjæld
bøjende sig under Østerrigs Supremati), det danske
Spørgsmaal definitivt ind paa Helstatssporet. Et
Ministerskifte i Juli 1851 betegnede i Grunden,
skjønt dette ikke strax stod alle klart, Bruddet
med Ejderpolitikken, men først i Okt. s. A. dannedes
den Regering, som fuldt optog Helstatsprogrammet. I
denne overtog B. efter Reedtz Udenrigsportefeuillen,
og under hans Ledelse foregik nu den Depechevexel med
de tyske Stormagter, som indeholdt, hvad der senere
kaldtes «Aftalerne af 1851-52». Den herved betegnede
Overgang fra den siden 1848 fulgte Politik, hvis
Formaal havde været et uafhængigt Danmarks Rige til
Ejderen med et løsere Forhold til de tyske Landsdele,
til et bestemt Helstatssystem, der satte Monarkiet som
det væsentlige og for at bevare det var villigt til
endog i en vid Udstrækning at fire paa de nationale
Fordringer -- denne Overgang viser sig endog ved
de senest fremkomne Oplysninger at være foregaaet
paa ganske uregelmæssig Maade, og det ved B.s
Initiativ. Madvig fortæller i sine «Livserindringer»
(S. 199), at da i Okt. 1851 Reedtz havde arbejdet
sig fast
og træt og bestemt forlangte at aftræde som
Udenrigsminister, forhandlede Grev A. W. Moltke med
B. om Overtagelse af Posten, «men under den bestemte
og tilsagte Forudsætning, at B. efter Indtrædelsen
frit og ubunden skulde konferere med Statsraadet om
den Vej, der skulde følges i Underhandlingerne». Men
da B. 15. Okt. havde overtaget Udenrigsministeriet,
forelagde han «uden Forhandling med Statsraadet den
russiske Gesandt her, Baron Ungern-Sternberg, et
udførligt politisk Udkast til den danske Regerings
Fremgangsmaade og blev derom enig med ham». Madvig
fandt dette saa stærkt, at han indgav sin Demission,
som dog af forskjellige Grunde først kom til at
træde i Kraft hen i Dec., men Grev A. W. Moltke og
de øvrige Ministre bøjede sig under, hvad der var
sket, og accepterede passivt den saaledes givne
Systemforandring.

Da alt var modent, foregik der 27. Jan. 1852 et nyt
Ministerskifte, og B. afløste nu Grev A. W. Moltke
som Premierminister for den nye Regering, hvis
Program blev Kundgjørelsen af 28. Jah., og hvis
øvrige Medlemmer vare Sponneck, A. W. Scheel,
P. G. Bang, General Hansen, Steen Bille, Carl Moltke
og Reventlow-Criminil. Helstatspolitikken var i høj
Grad upopulær i alle Monarkiets Dele, og navnlig stod
den danske Rigsdag, som den Gang udøvede fuld og udelt
Myndighed for det af Grundloven omfattede Omraade,
i bestemt Opposition til den; heftige Kampe lode
sig saaledes forudse, og de lode ikke vente paa sig,
de fulgte umiddelbart oven paa Kundgjørelsen. B. var
den Gang forholdsvis ubekjendt for Offentligheden,
han havde under sin korte parlamentariske Virksomhed
været meget lidet fremtrædende, og nu skulde han som
Regeringens egentlige Ordfører optage Debatten med en
hel Hær af øvede Talere, begejstrede for deres Sag,
altid slagfærdige og sikre paa at have Folkestemningen
paa deres Side. Selv Modstandere maatte erkjende, at
han under disse vanskelige Forhold lagde stort Talent
og ualmindelig Veltalenhed for Dagen; han besad en i
høj Grad udviklet dialektisk Evne, et advokatorisk
Talent af første Rang, og mere end én Gang er det
hændet, at selv inkarnerede Fjender i Øjeblikket
ere blevne revne med af ham og foreløbig reducerede
til Tavshed. Hans Veltalenhed var ikke af den Art,
man var vant til at høre paa Rigsdagen, han forsøgte
hverken juridiske Argumentationer eller Appeller til
Stemninger, hans Tale havde et diplomatisk Sving, der
støttedes ved en ganske let fremmed Accent og passede
godt til den Gulddaase, han gjærne holdt i Haanden,
men hans Foredrag vare ypperlig beregnede, og trods
den bløde, beherskede Stemme kunde han paa sine
Steder hæve sig til en vis Pathos; hans Hukommelse
og Slagfærdighed svigtede ham aldrig, men undertiden
kunde Aandsnærværelsen glippe, saa at han kom til at
bruge uheldige Udtryk, som da han ytrede det bekjendte
Ord om «Sandhed med Modifikation», der for Resten
ikke faldt ganske saaledes, som det senere almindelig
er citeret. Den første Rigsdagssession gik til Ende
under en Art iagttagende Vaabenhvile fra begge Sider
og en foreløbig Underkastelse under «den evropæiske
Nødvendighed». Men da Rigsdagen atter samledes i
Okt. 1852, begyndte der en ny, langt heftigere Kamp,
og i det mindste den ene af de to Hovedgjenstande for
denne, Arvesagen, baade kunde og burde have været
sparet, hvad der i mange Retninger vilde have haft
stor Betydning og væsentlig formindsket Stridens
Bitterhed.

Ved Warschauer-Protokollen af 5. Juni 1851 havde Zaren
som Chef for den holsten-gottorpske Æt overdraget sine
Arverettigheder over visse Dele af Holsten ved den
oldenborgske Mandsstammes Uddøen til Prins Christian
af Glücksborg; ved Renunciationsakter af Landgrevinde
Charlotte, Prins Frederik af Hessen og Prinsesse Marie
af Anhalt-Dessau var Arveretten til Danmarks Rige
i Følge Kongeloven gaaet over til Prinsens Hustru,
Prinsesse Louise; Londoner-Protokollen af 8. Maj
1852 havde givet evropæisk Sanktion til den herved
muliggjorte Ordning, nemlig at efter Frederik VII's
og Arveprins Ferdinands Død skulde Arveretten i hele
Monarkiet, hvis Integritet var erklæret for at være et
Princip i den evropæiske Folkeret, gaa over til Prins
Christian og hans mandlige Descendenter, Mand af Mand,
af Ægteskabet med Prinsesse Louise. Dette Arrangement,
for hvilket det var nødvendigt at erhverve den danske
Rigsdags Samtykke, mødte ingen som helst Opposition,
men fandt tvært imod den villigste Tilslutning. Under
de førte Forhandlinger havde det imidlertid bestandig
været forudsat, at medens Arvefølgen for «Totaliteten»
af Monarkiet skulde være rent agnatisk, skulde
ud over Prins Christians Mandsstamme Kongelovens
agnatisk-kognatiske Arvegang vedblive at gjælde
for «Danmarks Rige», ligesom de holsten-gottorpske
Prætensioner skulde vedblive for visse Dele af
Holsten. Det var i absolut Modstrid hermed, at det
i Okt. 1852 forelagte Budskab om Arvesagen bebudede
Ophævelsen af Art. 27-40 i Kongeloven. Hvad der har
bevæget B. og hans Kolleger til denne væsentlige
Forandring af den omhyggelig 
forberedte Plan, er en Gaade, som rimeligvis aldrig
vil finde sin Løsning; det synes umuligt, at det kan
have været en Skjødesløshed, og der existerer en
Haandskrivelse fra Kongen til Premierministeren,
udfærdiget faa Dage før Londoner-Traktatens
Underskrift, som paa det bestemteste indskærper,
at ingen Forandring maa ske paa dette Punkt, og
alle tidligere Bestræbelser i denne Retning vare
eftertrykkelig tilbageviste. Men paa den anden Side er
det ikke let at se, i hvis Interesse denne Bortskæren
af en yderligere Arveret til Danmarks Rige kunde
ligge, navnlig kunde den kun formindske den udsete
Tronfølgers Efterkommeres Ret, samtidig med at den
overskår det vigtigste statsretlige Baand imellem
Kongeriget og Slesvig og saaledes indeholdt en lige
saa farlig som ubeføjet Indrømmelse til den 
slesvig-holstenske Lære. Spørgsmaalet har nu -- injuria
temporum -- ikke længere nogen praktisk Betydning,
men den Gang greb det dybt ind i Øjeblikkets
Hovedspørgsmaal og satte derfor Sindene i den
stærkeste Bevægelse. Gehejmearkivar Wegener udgav
sit lille Skrift: «Forsvar for Danmarks Kongers og
Kongehuses, navnlig Prins Christians og Gemalindes,
fulde Arveret efter Lex Regia», dediceret til
Excellencen Poul Christian Stemann, for hvilket han,
skjønt Kong Frederik VII, for saa vidt denne Monark
overhovedet var trængt ind i det noget indviklede
Spørgsmaal, var aldeles enig med ham, blev sat under
kriminel Tiltale, og paa Rigsdagen gav Arvesagen
samt det samtidig rejste Spørgsmaal om Toldenhed for
Monarkiet Anledning til lige saa vidtløftige som
lidenskabelige Debatter. Først efter to Opløsninger,
i Febr. og i April 1853, lykkedes det Regeringen,
væsentlig ved Hjælp af Menigmandspartiet, der næppe
forstod Spørgsmaalets statsretlige Betydning, at sætte
sin Vilje igjennem, og Tronfølgeloven af 31. Juli 1853
ophævede fuldstændig Kongelovens Arvefølge. Imidlertid
havde B., der var bleven for stærkt engageret ved
Løfter om Fremgangsmaaden ved den nødvendig blevne
Indskrænkning af Grundloven, i April s. A. overladt
Posten som Førsteminister til A. S. Ørsted; kort
forinden, 17. Marts, holdt han i Rigsdagen en
mærkelig Tale om Helstatspolitikkens. Betydning for
Landet og om Virkningerne af Holstens eventuelle
Tab. Ministeriet skred med Energi og stigende
Voldsomhed fremad paa den betraadte Bane; medens
det kæmpede med Rigsdagen for at afklæde denne
Repræsentation den konstitutionelle Myndighed, som
den udøvede over Fællesanliggender, søgte det paa
alle Omraader at skabe fuldendte Kjendsgjerninger,
der sloge Helstaten fast, og et Led af denne
Politik var Forordningen af 26. Juli 1854,
som foreløbig skabte et kongevalgt raadgivende
Rigsraad for Monarkiet. Den førte atter til en
Rigsdagsopløsning i Okt., ved hvilken Kong Frederik
VII ikke kunde faa Irettesættelsen til Oppositionen
skarp nok, men i Dec. 1854 fulgte Omslaget, og
Ministeriet Ørsted blev tvunget til at indgive sin
Demission. Helstatspolitikken var imidlertid slaaet
fast, den kunde man ikke længere slippe fra; kun fik
den nu under Ministeriet Scheele-Hall-Andræ et afgjort
konstitutionelt Præg, medens B.-Ørsted havde søgt at
skrue Tilstandene saa langt tilbage bag 5. Juni 1849
som muligt. Af den imod det afgaaede Ministerium
rejste og i Febr. 1856 paadømte Rigsretsaktion
udgik det uskadt, og ved det første Rigsraadsvalg
efter Forfatningen af 2. Okt. 1855 blev B. en
af Repræsentanterne for 1. Kreds (Kjøbenhavn og
Sjælland).

Selvfølgelig traadte han i den nye Forsamling i
Opposition til sine Efterfølgeres Politik, men
han anerkjendte dog den fuldstændige Legalitet af
Oktoberforfatningen, og det var først, da Patentet
af 6. Nov. 1858 havde udsondret Holsten og Lauenborg
af den forfatningsmæssige Forbindelse med Monarkiet,
at han optraadte som skarp Modstander og ligesom flere
andre Helstatsmænd lod sig friste til Demonstrationer,
der nødvendig maatte skade Danmarks Stilling udad
til. Og hans Opposition skærpedes end mere under
Forhandlingerne om Udkastet til den Forfatning for
Kongeriget og Slesvig, som stadfæstedes 18. Nov. 1863
lige efter Tronskiftet. Den Debat, som herom førtes
i Rigsraadet, er en af de talentfuldeste og mest
glimrende i vore parlamentariske Annaler, og dens
Glanspunkt var maaske Turneringen imellem B. og Hall
paa den allersidste Dag, 13. Nov. Da Frederik VII's
uventede Død 15. Nov. 1863 saa pludselig forandrede
den hele Situation, var der strax i Tronskiftets
første Øjeblik Tale om et Ministerskifte, og
man henvendte sig til B., som imidlertid afslog
Hvervet; Opfordringen lød atter forgjæves til ham
i Dec. s. A., da de i Juleugen førte Forhandlinger
omsider endte med, at Monrad dannede sit ulykkelige
Ministerium. Derimod traadte B. til paa ny, da efter
Londoner-Konferencens Stranding og Erobringen af
Als Monrad blev afskediget, og dannede 11. Juli 1864
med David, Tillisch, Carl Moltke, Hansen, Heltzen
osv. en Regering, i hvilken han som Premier- og
Udenrigsminister fik det sørgelige Hverv at trygle
den overmægtige Fjende om ny Vaabenstilstand og at
slutte Freden i Wien 30. Okt. Efter denne Lemlæstelse,
der havde gjort Ende paa al Tvist om Helstat
eller Ejderstat, stod han for anden (eller paa
en Maade tredje) Gang lige over for den Opgave at
skulle gjennemføre en Forfatningsforandring; ogsaa nu
mislykkedes det for ham, og da Forhandlingerne mellem
Grev Frijs og J. A. Hansen havde banet Vejen for en
Løsning, som ikke stemte med den af Ministeriet fulgte
Politik, veg han 6. Nov. 1865 Pladsen for Frijs, og
dette blev Afslutningen af hans politiske Virksomhed.

Hans Navn er imidlertid knyttet til endnu en
Sag af stor Betydning for Landet, Afløsningen
af Øresundstolden. Konferencen herom, i hvilken
saa godt som alle civiliserede Magter vare
repræsenterede, aabnedes i Kjøbenhavn 4. Jan. 1856
og sluttedes 14. Marts 1857 med et for Danmark
meget tilfredsstillende Resultat. B. var dansk
befuldmægtiget, han kaaredes strax til at lede
Forhandlingerne, og ved disses Slutning bragte
den franske Minister Dotézac ham i alles Navn en
smigrende Tak for hans udmærkede Ledelse, ligesom
han til Anerkjendelse af denne Virksomhed fik
Elefantordenen. -- Hans sidste Aar vare sørgelige. En
Søn var falden ved Mysunde i Febr. 1864, og dette
Tab gjorde det dybeste Indtryk paa ham; Hustruen
døde af Sorg i Jan. 1865, og han selv fulgte efter
16. Dec. 1866.

Hans ældste Søn, <i>Hans Emil B.,</i> er født i Store
Heddinge 31. Marts 1833, blev Søkadet i 1848,
Lieutenant i 1852 (vandt Æressabelen), var fra
1856-60 i fransk Krigstjeneste, under hviken han
deltog i en Expedition til Kochinkina, sendtes i 1863
paa en Opmaalingsexpedition til Grønland, af hvilken
han har givet en livlig Beskrivelse, og blev 1868
Kapitajn. Samtidig udtraadte han af Marinen, i det
han efter sit Ægteskab med en Datter af Kammerherre
A. T. Schütte til Bygholm overtog Godserne Nørlund og
Thorstedlund i Aalborg Amt, i hvis Amtsraad han fik
Sæde 1880. Gjennem de landøkonomiske Foreninger har
han navnlig ført Ordet for Lettelsen af Agerbrugets
Skatte- og Prioritetsbyrder, og dette Thema, om
hvilket hans Ideer afvige stærkt fra den almindelig
antagne Nationaløkonomi, har ogsaa væsentlig
været hans Specialitet, efter at han, der tidligere
forgjæves havde søgt Valg som Højrekandidat, er naaet
ind i Folketinget som Tilhænger af Venstre, først
i 1884 for Randers By, hvor han besejrede Amtmand
M. Rosenørn, og i Sept. 1887 ved et Suppleringsvalg
for Esbjærg (Ribe Amts 2. Valgkreds), hvor han
overvandt en af C. Berg understøttet Kandidat.

F. Barfod, Dansk Rigsdagskalender, 1856. 
Illustr. Tid. Nr. 329 (30. Dec. 1866). Nord. Convers. Lex., 3. Udg. 
C. St. A. Bille, Tyve Aars Journalistik, III, 527 ff. et passim.

<i>C. St. A. Bille.</i>
</chapter>
<chapter name="Bluhme, Christopher, 1708-82, Hofpræst">
<b>Bluhme, Christopher,</b> 1708-82, Hofpræst, var Søn af
nedenanførte Hofpræst Johs. Barthol. B. og blev
født i Borne i Angel 29. Avg. 1708. Han studerede
først i Jena, kom derefter til Kjøbenhavn, hvor han
1732 tog Magistergraden. 1734 blev han Sognepræst
i Eskris i Angel, hvorfra han 1738 forflyttedes til
Arkidiakonatet i Tønder. Det theologiske Fakultet i
Kjøbenhavn indstillede ham samme Aar blandt flere til
det ledige Professorat i Hebraisk, men J. C. Kall blev
foretrukket. 1740 blev han Sognepræst ved St. Mariæ
Kirke i Helsingør, og her fra kaldtes han 1751
til Kjøbenhavn som tysk Hofprædikant; 1778 blev han
tillige Konfessionarius. Han døde 23. April 1782. Suhm
har givet denne sin Ven et smukt Vidnesbyrd for Lærdom
og ægte kristelig Vandel. Han var 2 Gange gift, 1. med
Magdalene Cathrine Ægidius, 2. med Dorothea Nyholm,
f. Bering.

Zwergius, Siellandske Clerisie S. 854 f. Geneal. og
biogr. Archiv S. 347. Suhm, Saml. Skrifter XIV, 283 f.

<i>A. Jantzen.</i>
</chapter>

<chapter name="Bluhme, Johannes Bartholomæus, 1681-1753, Hofpræst">
<b>Bluhme, Johannes Bartholomæus,</b> 1681-1753, Hofpræst, 
er født 1. Nov. 1681 i Tønder, hvor
Faderen, Christopher B., var Rektor; Moderen hed
Cathrine Thomsen. Han blev undervist af Faderen,
til han 1700 tog til Universitetet i Rostock. Efter
at have opholdt sig her i 2 Aar rejste han til
Kjøbenhavn for at øve sig i det danske Sprog,
«som i Amtet Tønder til gejstlige Betjeninger er
højst fornødent». Professor Fecht i Rostock havde
anbefalet ham til den lærde Joh. Brunsmann, Præst
ved Vartov og Forfatter af «Kjøge Huskors». Denne
tog sig ogsaa af ham og flyede ham bl. a. Speners og
Franckes Skrifter. I Kjøbenhavn tog han Attestats og
prædikede første Gang paa Dansk. Efter et Ophold i
Tønder drog han 1704 til Kiel, hvorfra Faderen det
næste Foraar maatte hente ham syg hjem. Han laa i 17
Uger mellem Liv og Død; i denne Korsets Skole lærte
Gud ham mere til hans Sjæls Salighed, end han havde
lært paa Universitetet. -- Efter en Prøveprædiken
valgtes han 1707 til Præst i Borne (paa Tysk Bohren)
i Angel, og «efter en og anden Vanskelighed» blev han
ordineret af Generalsuperintendent Dr. Muhlius. Samme
Aar ægtede han Ida Amalie, Datter af Pastor Georg
Jønsius i Borne. Efter at han havde afslaaet flere
Kaldelser, blev han 1728 første Præst ved Mariekirken
i Rensborg. Men Aaret efter hørte Frederik IV ham
her, hvorefter han stævnedes til Odense for atter at
prædike for Kongen, som derpaa kaldte ham til tysk
Hofprædikant i Steden for Conradi. 
Da Christian VI 1733 afskedigede sin Konfessionarius
J. Frauen, fik B. hans Embede, men ikke Titelen.

B. tilhører helt den halleske Skole og maa anses for
en ægte Discipel af Spener og Francke. Samtidig med at
han kaldedes til Konfessionarius, kom Grev Zinsendorf
til Kjøbenhavn og fremkaldte den stærke religiøse
Bevægelse, der udmærker dette Tidsrum. B. sluttede sig
helt til den, og ved sit nære Forhold til Kongen fik
han den største Indflydelse paa de Foranstaltninger,
hvorved denne søgte dels at lede Opvækkelsen, dels at
dæmme for den, naar den brød ud i Separatisme. Kongen
raadførte sig i disse Sager bestandig med B., hvem
han ærede og elskede som en Fader. Denne har ofte
søgt at formilde Kongen, naar han fandt, at dennes
Vrede gik for vidt. Det er et Træk, som kun kan hædre
en Konfessionarius, at han havde Mod til at formane
Kongen til en mildere Fremgangsmaade mod hans Faders
Enke, Anna Sophie (Reventlow); thi dette var ganske
vist at røre ved et ømt Sted. Ligeledes bad han for
sin afskedigede Formand, at Kongen vilde tilgive
ham, uagtet han netop var bleven fjærnet for sine
utilbørlige Prædikener mod Pietisterne. Endelig
fandt ogsaa den haardt forurettede Orlogskapitajn
Fr. Lütken en Talsmand i ham, saa Liitken, der var
afskediget uden Pension, fik en ny Ansættelse.

I Aaret 1735 blev J. L. Holstein, der tilhørte
den pietistiske Retning, Oversekretær i det danske
Kancelli, og fra nu af fik B. Indflydelse paa mange
offentlige Foranstaltninger. Allerede tidligere
havde han bevirket, at der ansattes Kateketer ved de
kjøbenhavnske Kirker. Efter at Kongens forrige Lærer,
Konferensraad J. W. Schrøder, havde gjort Forslag
til Konfirmationens Indførelse, blev det overdraget
ham og B. at udarbejde Anordningen derom 1736. Da
General-Kirkeinspektionskollegiet blev oprettet
1737, blev han et indflydelsesrigt Medlem af det,
ligesom han havde Sæde baade i den forberedende og
den endelige Kommission, der udarbejdede Anordningen
for Almueskole væsenet i Danmark og Norge af 1739,
men som tillige det følgende Aar maatte tilraade
at indskrænke disse Anordninger væsentlig, da de
Forudsætninger, hvorpaa de vare byggede, ikke holdt
Stik. Som Medlem af General-Kirkeinspektionen maatte
B. deltage i de Bestræbelser, som især efter 1740
gjordes for at standse de separatistiske Bevægelser,
der udbrøde baade i Danmark, Norge og Holsten. Medens
Biskop Hersleb arbejdede ivrig for at sætte Skranker
for disse, modsatte B. sig de dertil sigtende
Foranstaltninger saa længe som muligt; det var hans
Overbevisning, at det var Uret at anvende verdslig
Tvang i aandelige Sager, og at Separatisterne vel
maatte lade sig tale til Rette, naar Præsterne
kun anvendte Flid og Omhu nok herpaa. Men netop
denne Forudsætning bristede bestandig. Separatismen
optraadte i mere og mere uhyggelige Former, og det
viste sig nødvendigt enten at tilstaa en virkelig
Religionsfrihed, hvad ingen, heller ikke B., tænkte
paa, eller at lade Statsmagten træde til for at
opretholde Kirkens Enhed. B. gik derfor til sidst,
om end kun modstræbende, ind paa de ovenfor omtalte
Foranstaltninger, der ogsaa ganske rigtig kom til
at betegne Slutningen af den pietistiske eller,
som den maaske rettere burde kaldes, herrnhutiske
Bevægelse. B. er kommet til at staa for Eftertiden som
en Inkarnation af Bigotteri, næsten som Christian VI's
onde Aand, der fik Skyld for hele det pietistiske
Præg, denne Konge yndede at paatrykke Folket, og
der er Vidnesbyrd nok om, at hans samtidige heller
ikke have set paa ham med venlige Øjne. I hvad der
her er meddelt om ham, vil der ikke findes nogen
Grund til at fælde en saadan Dom over ham. Men den
store Indflydelse, han udøvede, var i en mærkelig
Grad underjordisk; den føltes alle Vegne, uden at
han selv fremtraadte, hverken for at kræve Æren
eller for at bære Ansvaret for, hvad der skete. Han
var en Mand, der nok ønskede at have Indflydelse,
men som ikke brød sig om at have den Stilling, som
svarede dertil. Derfor blev han heller aldrig virkelig
Konfessionarius, men nøjedes i en Tid, da Rangsygen
ellers grasserede saa stærkt, med en Hofprædikants
Rang. Saa priseligt nu end dette kunde være, var det
ikke saa underligt, at det vakte Misfornøjelse, at
en Mand, der hverken ved sin Stilling var berettiget
dertil, eller som traadte frem for at bære Ansvaret,
havde den største Indflydelse paa Afgjørelsen af
alle kirkelige Sager. Naar Kongen i de bevægede Aar
1732-34 ofte sendte Kancelliet egenhændige Kladder
til de Reskripter, der skulde udfærdiges, mente man,
formodentlig med rette, at B. stod bag ved; det samme
var Tilfældet, da Pietismens uforsonlige Modstander,
Præsten ved Nicolai Kirke, H. Mossin, dømtes fra sit
Embede, og ved mange andre Lejligheder; men en saadan
Indflydelse maatte være saa meget betænkeligere, som
Christian VI var en mistænksom Mand, der gjærne ad
Omveje vilde skaffe sig Underretning om Personer og
Forhold. Dertil kom, at B. fremfor alt var Kongens
Raadgiver ved Embedsbesættelser, og her er det
utvivlsomt, baade at han er optraadt som en ensidig
Partimand, der foretrak Pietister
ved enhver Lejlighed, og at han ikke har haft
Menneskekundskab nok til at bedømme, hvor Fromheden
var oprigtig, og hvor den var en Kappe, der kunde
vendes efter Hofvinden, ligesom de Mænd, der paa
hans Anbefaling bleve ansatte, langtfra altid
gjorde Fyldest i Embederne. Men selv om han, hvad
der sikkert som oftest var Tilfældet, anbefalede
værdige og dygtige Kandidater, paadrog han sig alle
deres Uvilje, der med eller uden hans Skyld bleve
tilsidesatte. Det var en af Kirkekollegiets Tanker
at danne et Seminarium theologicum, det vil sige en
Fortegnelse over værdige Kandidater; den blev aldrig
udført officielt; men i Virkeligheden har B. haft en
saadan Fortegnelse, og det var ikke til Skade for dem,
der stode paa hans Liste.

Da Christian VI laa for Døden paa Hirschholm, sendtes
der Bud efter B.; men Kongen var død, før han naaede
Slottet. I den Ligtale, han holdt over ham, har han
sat ham et smukt Minde. -- Under Frederik V blev hans
Stilling i det udvortes uforandret; han vedblev endog,
i det mindste en Tid, at give Kongen Kandidatlister;
men efterhaanden maatte han miste sin Indflydelse. Han
døde 26. Okt. 1753. Af Skrifter har han kun efterladt
en Disputats og to Klageprædikener over Christian VI
og Dronning Louise.

Zwergius, Siellandske Clerisie S. 800 ff. J. Møller, Mnemosyne IV. 
L. Koch, Kong Kristian VI S. 144 ff. o. fl. St.

<i>L. Koch.</i>
</chapter>

<chapter name="Blume, Adser Hansen, 1804-76, Præst">
<b>Blume, Adser Hansen,</b> 1804-76, Præst, 
er født 28. Nov. 1804 i Nordslesvig, i Spandet Sogn. Hans
Fader var Kniplingshandler Villads Jensen, der nogle
Aar senere blev Degn i Spandet; som saa mange Familier
paa den Tid optog ogsaa denne et Slægtnavn, der
oprindelig skrives Blom, senere Blume. Hans Moder, der
var fra Roager, hed Maren Adsersdatter. I sit 13. Aar
kom han i Huset hos sin Farbroder, Kancelliraad
N. J. Blume, Herredsfoged i Roskilde, hvorfra han blev
Student 1823. I 1829 blev han theologisk Kandidat
og var derefter 3 Aar Adjunkt i Roskilde. I 1832
blev han Sognepræst i Mejrup og Førstelærer ved
Borgerskolen i Holstebro; 4 Aar senere kom han til
Ølby, Asp og Favsing i Nærheden af Holstebro, i en i
religiøs Henseende stærkt bevæget Egn, hvor han den
Dag i Dag mindes med Taknemmelighed. Senere var han
(1848-58) Sognepræst i Stubbekjøbing og Maglebrænde
og forflyttedes der fra til Errindlev og Olstrup
paa Laaland, hvor han tillige blev Provst for Fuglse
Herred (fra 1861). I de nærmeste Aar efter 1848 tog
han en ikke ringe Del i det nyvakte 
politiske Liv; baade i 1849 og i 52 valgtes
han ikke til Folketingsmand i Stubbekjøbing. I 1853 modtog
han Valg til Landstinget, men nedlagde allerede
Aaret efter sit Mandat, da han vanskelig kunde faa
sit Embede besørget. Hans Hustru, som han ægtede
1832, hed Karen Severine Johanne Heiberg (f. 1808)
og var en Datter af Politisekretær P. W. H.; hun
døde 1863. Foruden nogle faa, særskilt trykte Taler
haves der af ham en Samling «Prædikener til hver Søn-
og Helligdag i Kirkeaaret», udgivne af hans Datter
(1878). -- Han var en i sjælden Grad agtet og af mange
meget afholdt Mand. Han døde 19. Avg. 1876.

Erslew, Forf. Lex. Wiberg, Alm. Præstehist. I, 324. 
Elvius, Danmarks Præstehist. 1869-84 S. 108 f. 
Dansk Missionsblad 1876, Tillægsblad 6.

<i>V. Schousboe.</i>
</chapter>

<chapter name="Blume, Peter Emil, f. 1835, Præst">
<b>Blume, Peter Emil,</b> f. 1835, Præst. 
Han er født 5. Dec. 1835 i Holstebro og er en Søn af den
foregaaende. Han er Student fra Nykjøbing (1853)
og blev theologisk Kandidat i Jan. 1860. Efter i
nogle Aar at have været Huslærer (paa Binnitse
ved Maribo) blev han Skolebestyrer i Silkeborg
(1863-68); i Slutningen af 1868 blev han kaldet til
Sognepræst i Bording i Ribe Stift, hvorfra han 1876
forflyttedes til Vistofte paa Mols. I 1883 kom han til
sit nuværende Embede, Bøvling og Flynder ved Lemvig;
i 1886 er han bleven Provst for Vandfuld, Skodborg
og Ulvborg Herreder. Provst B. nyder en stor Anseelse
inden for den indre Missions Retning i vor Folkekirke
og er fra 1881 Medlem af Bestyrelsen for «Kirkelig
Forening for indre Mission i Danmark». Foruden en
stor Mængde Prædikener, som findes i «Indre Missions
Tidende» har han udgivet «Prædiken er over alle
Kirkeaarets Lektier og Epistler samt Fasteprædikener»
(1879); denne Samling, af hvilken 2. Oplag udkom 1880,
har fundet stor Udbredelse. Han var først gift (1869)
med Christiane Cathrine Bülow, f. 1843, en Datter
af Søkrigskommissær F. V. B. Efter hendes Død (1876)
ægtede han (1877) Ida Marie Sofie With, f. 1844,
en Datter af Overskoledirektør C. H. W.

Elvius, Danmarks Præstehist.  1869-84 S. 87.

<i>V. Schousboe.</i>
</chapter>

<chapter name="Blunck, Ditlev Conrad, 1799-1853, Maler">
<b>Blunck, Ditlev Conrad,</b> 1799-1853, Maler. 
B. blev født i Grevskabet Rantzau-Breitenburg ved Itzeho i Holsten
22. Juni 1799 og besøgte Kunstakademiet i Kjøbenhavn
1814-27, medens han samtidig nød C. V. Eckersbergs
Vejledning. Hans først udstillede Arbejde, «Christian
IV's Syn paa Rothenburg» (1823), blev kjøbt 
til den kgl. Malerisamling. Efter at han i 1827 havde
vundet den store Guldmedaille for «Elias opvækker
Enkens Søn», fik han Akademiets store Stipendium fra
1829, men afrejste allerede Aaret før til Italien. Et
der fra hjemsendt Arbejde, «Ezechiels Syn» (1832),
kjøbtes ligeledes til den kgl. Malerisamling. Det tør
regnes for hans bedste Arbejde i danske Samlinger. Han
kom først tilbage til Kjøbenhavn i 1838 og blev om
Efteraaret agreeret ved Akademiet paa «Noah, som i
Arken modtager Duen med Oljebladet» (Thorvaldsens
Musæum). Inden han havde gjort Medlemsstykke, forlod
han Kjøbenhavn, vistnok senest i 1844, og sluttede
sig senere til det slesvig-holstenske Oprør,
men solgte dog endnu Billeder i Danmark, «Livet,
en Allegori» til Grev Moltke-Hvitfeldt i 1845,
«De fire Menneskealdre» til Christian VIII i 1846
(nu i Saml. paa Kronborg); men disse Billeder vise,
trods en flittig Udførelse og en vis Renhed i Farven,
dog en bestemt Tilbagegang. Om end med Afbrydelser
levede han i Wien, indtil han nogle Aar før sin Død
tog til Hamborg, hvor han udstillede, foruden nogle
Portrætter, «en stor Lejrscene» fra Oprørskrigen. Ramt
af et Slagtilfælde styrtede han død om foran sit
Staifeli 7. Jan. 1853.

Øst, Archiv f. Psychol., Hist. osv. I, 271. 
Hamb. Künstlerlex. S. 302. Weilbach, Konstnerlex.

<i>Ph. Weilbach.</i>
</chapter>

<chapter name="v. Blücher, Carl Leopold, 1742-1804, Officer">
<b>v. Blücher, Carl Leopold,</b> 1742-1804, Officer,
født 3. Maj 1742 i Gutow i Meklenborg og en Søn
af meklenborgsk Oberstlieutenant Ulrich Hans
v. B. (f. o. 1691 d. 19. April 1758) til Rosenow
og dennes anden Hustru, Maria Dorothea f. Müller
(f. 1706 d. 19. Marts 1786). B. fik sin første
Uddannelse i Pagekorpset i Schwerin, men kom efter
Opfordring fra sin Halvbroder af samme Navn, der var
dansk Rytterofficer, til Danmark 1758 og blev ansat
som Fændrik i Livgarden til Fods. Her var han 1768
avanceret til Kapitajn, men udtraadte Aaret efter
for at gaa i russisk Tjeneste. Under den bekjendte
Feltmarskal Peter Romanzow deltog han derpaa med
Udmærkelse i Tyrkekrigen 1770-74, udnævntes til
russisk Oberstlieutenant og dekoreredes af Cathrine
II med St. Georgs Ordenen, hvormed fulgte en aarlig
Indtægt af 100 Rubler. 1774 vendte han paa den danske
Regerings Befaling tilbage, forsynet med et særdeles
anbefalende Brev fra Romanzow, og blev ansat som
Oberstlieutenant i Regimentet Delmenhorst. 1780
blev han Oberst, 1786 Chef for viborgske Regiment
og 1789 Generalmajor og Chef for det oldenborgske
Infanteriregiment. Under den 

store Troppesamling ved Rensborg 1803 havde han
Kommandoen over en Brigade. -- B. ægtede 6. Marts 1778
Albertine Elisabeth Caroline v. Oertzen (f. 1752 d.
31. Marts 1833), en Datter af Major Victor Sigismund
v. O. og Eva Sophie Eleonora f. v. Krakewitz. 1784 kom
han ved Overenskomst med sine Søskende i Besiddelse
af Familiesædet Rosenow. Han døde i Rensborg
12. Sept. 1804. 

Wigger, Gesch. der Fam. v. Blücher II, i, 236 ff.

<i>S. A. Sørensen.</i>
</chapter>

<chapter name="v. Blücher, Ernst Christopher, 1714-1800, Officer">
<b>v. Blücher, Ernst Christopher,</b> 1714-1800, Officer,
er en Søn af Lorenz v. B. (f. 27. Febr. 1655 d.
i Avg. 1728), der i Slaget ved Helsingborg 1710
var dansk Brigadér og Oberst for jyske Regiment,
og Anna Elisabeth v. Dehn (d. 3. Dec. 1741) og født
paa Faderens Gods Gutzkow i Meklenborg. B. kom i
dansk Tjeneste 1735 som Fændrik og tilkjøbte sig
3 Aar efter Kompagni i «Regiment de Marine» -- 1741
kaldet bornholmske Regiment --, hvor han, der 1749
havde faaet Titel af Generaladjudant, 1753 blev
Oberstlieutenant og 1760 Oberst. Som Kommandør for
Regimentet deltog han 1762 i Toget til Meklenborg
under Saint-Germain, og han fremhæves fra den Tid af
som en i alle Henseender ganske fortrinlig Officer,
der dog var noget for Stræng i Tjenesten. 1772
udnævntes han til Generalmajor, blev hvid Ridder 1774,
overgik 1778 som Chef for det nys oprettede Regiment
Laaland -- fra 1785 holstenske Infanteriregiment --,
blev Generallieutenant 1781 og General af Infanteriet
1793. To Aar efter fik han Afsked med Pension,
og da han samme Aar mistede sin Hustru, Charlotte
Amalie v. d. Pfordten (døbt 11. Sept. 1725 d. 5. Maj
1795), Datter af Generallieutenant Ulrich Wilhelm
v. d. P. og Catharine Marie f. v. Eberhertz, hvem han
havde ægtet 24. Maj 1764, flyttede han fra Danmark
og tilbragte sine sidste Leveaar paa Gutzkow, hvor
han døde 17. April 1800.

Wigger, Gesch. der Fam. v. Blücher II,  2,  261 f.

<i>S. A. Sørensen,</i>
</chapter>

<chapter name="v. Blücher, Frederik Emanuel, 1806-71, Officer">
<b>v. Blücher, Frederik Emanuel</b>, 1806-71, Officer. 
F. v. B., født 21. Nov. 1806, er en
Søn af Oberstlieutenant, Kammerherre Friedrich
B. (d. 6. Maj 1806). Kommandør for Livgarden
til Hest, Generaladjudant og Hofchef hos
Arveprins Frederik, og Helene f. de Thygeson,
Datter af Justitsraad de T. til Mattrup. 
Han blev Sekondlieutenant i 1828 og var
karakteriseret Premierlieutenant ved det slesvigske
Kyradserregiment, da han i 1838 blev ansat som
Adjudant hos Prins 
Christian Frederik (senere Christian VIII). I
Adjudantstillingen forblev han lige til 1863, i det
han 1848 traadte i samme Forhold til Kong Frederik
VII, og han blev saaledes nøje knyttet til denne
Konge, hvem han kun sjældent fulgte paa hans Rejser. Om
hans Forfremmelse skal blot anføres, at han i 1839
erholdt Ritmesters Karakter, i 1829 blev Kammerjunker og i 1849 fik
Majors Karakter. Efter Krigen sattes han à la suite
i Kavalleriet og erholdt i 1860 Oberstlieutenants
Karakter. -- Kort efter Kongens Død fik han sin Afsked
som Generalmajor og døde uden at have været gift
27. Dec. 1871.

Wigger,  Gesch. der Fam. v. Blücher II, I, 203 f.

<i>P. N. Nieuwenhuis.</i>
</chapter>

<chapter name="v. Blücher, Gottfried Carl Wilhelm Gottlob, 1762-1814, Officer">
<b>v. Blücher, Gottfried Carl Wilhelm Gottlob</b>, 1762-1814, Officer, 
blev født i Penzlien i Meklenborg
6. Dec. 1762 og er en Søn af Stifteren af Familien B.s
danske Gren (Blücher-Altona), Oberstlieutenant ved
sjællandske Regiment Ryttere Carl Leopold v. B. (d.
3. Sept. 1775), og Sophie Henriette f. Plessen (d.
15. Sept. 1786). Fik Sekondlieutenants Udnævnelse
1779 og blev 2 Aar efter ansat ved Livgarden til
Hest. Paa Grund af en Duel maatte han imidlertid
1787 forlade Danmark, men fik Tilladelse til med
Ritmesters Karakter at gaa i russisk Tjeneste og
gjorde her som Onkelen, Carl Leopold v. B., før ham
Opsigt ved sine krigerske Talenter og en glimrende
Tapperhed. Han kæmpede først under Potemkin mod
Tyrkerne og deltog derefter i Krigen mod Sverige;
efter Slaget ved Fokschani 21. Juli 1789 udnævntes
han til Major, og der tildeltes ham St. Georgs Korset,
og Aaret efter blev han Oberstlieutenant og hædredes
med en Æreskaarde. 1791 vendte han tilbage til Danmark
og indtraadte paa ny i Hæren med Bibehold af den i
Rusland erhvervede Oberstlieutenantsgrad. Efter en
stærkt vexlende Tjeneste ved Rytterafdelingerne i
Danmark og Norge havnede han endelig i sidstnævnte
Land og blev 1803 Oberst og derefter Chef for
akershusiske Dragoner. 1808 blev han Generalmajor
og Chef for throndhjemske Dragonregiment, og han
beklædte tillige, allerede fra 1804, den under
Krigen 1808-9 betydningsfulde Post som Kommandant
paa Grænsefæstningen Kongsvinger. B. afskedigedes
af Krigstjenesten 12. April 1809 og døde ugift i
Christiania 6. Juli 1814.

Wigger, Gesch. der Fam. v. Blücher II, I,  205.

<i>S. A. Sørensen.</i>
</chapter>

<chapter name="v. Blücher, Gustav Gotthard, 1737-1808, Amtmand">
<b>v. Blücher, Gustav Gotthard,</b> 1737-1808, Amtmand. 
«Den franske Blücher», ældre Broder til Fyrsten
af Wahlstatt, født 3. Juni 
1737 i Rostock, kom ung til Danmark, blev Fændrik ved
Fodgarden 1756 og var avanceret til karakt. Kapitajn
i 1762, da han paa Grund af en respektstridig Ytring
over for Saint-Germain maatte tage Afsked. Deltog
paa fransk Side i Syvaarskrigens sidste Felttog, men
vendte strax efter Saint-Germains Fald tilbage, blev
Major ved 2. jyske Regiment og Generaladjudant. Ægtede
1769 Enkegrevinde Christine Sophie Castell-Remlingen,
f. Holstein-Holsteinborg (f. 1740 d. 1772),
efter at have besejret sin af Hoffet støttede
Rival, Conrad Holck, og ved Bernstorffs Hjælp
opnaaet den som Betingelse for Partiet nødvendige
Kammerherrenøgle. Blev Aaret efter Landfoged i
Bredsted, som han i 1783 naaede at faa gjort til et
særskilt Amt, hvilket dog igjen lagdes under Flensborg
Amt, efter at B. i 1799 havde taget sin Afsked. Denne
var fremkaldt ved hans af fornærmende Stridsskrifter
ledsagede Processer mod Rentekammeret og Overretten
i Gottorp. Sine sidste Aar levede han i Gjentofte
og døde i Svigersønnen Joachim Bernstorffs Hus i
Kjøbenhavn 30. Dec. 1808. B. fik Danebrogsordenen i
1778. Hans voldsomme og stridbare Natur var parret med
Godmodighed. Frederik VI skattede hans Retsindighed.

Wigger, Gesch. d. Fam. v. Blücher II, I, 131 ff. 
Nachrichten üb. das Amt Bredstedt, Alt. 1821. 
B.s egne Stridsskrifter og Procesakter (1796-99). 

<i>J. Bloch.</i>
</chapter>

<chapter name="Blücher-Altona, Conrad Daniel Greve, 1764-1845, Overpræsident i Altona">
<b>Blücher-Altona, Conrad Daniel</b> Greve, 1764-1845, Overpræsident i Altona. 
C. D. v. B., Søn af
Oberst Carl Leop. v. B. og Sophie Henriette
f. Plessen, fødtes 5. Marts 1764 i Penzlien i
Meklenborg-Schwerin. Efter at B. var bleven undervist
paa Landkadetakademiet i Kjøbenhavn, ansattes
han 1782 som Page hos Kong Christian VII's Datter,
Prinsesse Louise Augusta. Efter hendes Ægteskab med
Hertug Frederik Christian af Augustenborg traadte
han ind i Enkedronning Juliane Maries Hofstat,
blev 1794 udnævnt til Kammerherre og kort efter
til Enkedronningens Hofmarskal, hvilken Stilling
han beklædte til hendes Død 1796. B. fungerede som
Adjudant hos General Waltersdorf, der var Chef for
det 1801 oprettede Landeværn. 1802 udnævntes han, der
stod i høj Yndest hos Kronprins Frederik, til Amtmand
over Aabenraa og Løgum Kloster Amter. Han viste
sig her som en dygtig administrativ Embedsmand og
fik særlig Lejlighed til at udfolde sit Talent i den
Retning under de franske og de spanske Hjælpetroppers
Indkvartering paa Halvøen 1808. I Sept. s. A. ansatte
Kong Frederik VI ham som Overpræsident i Altona,
i i hvilken Stilling han 
hurtig vandt Befolkningens Yndest. B. befandt sig i
en med store Vanskeligheder forbunden Situation, da
de franske Tropper holdt Hamborg besat i Tidsrummet
fra Maj 1813 - Maj 1814. Store Skarer af hamborgske
Indbyggere, der enten fordreves eller ved Flugt
unddroge sig Marechal Davouts jærnhaarde Regimente,
søgte nemlig Ophold i Altona, hvor Overpræsidenten
med sand Humanitet traf Foranstaltninger til deres
Modtagelse, samtidig med at han forstod at varetage
det Hensyn, der skyldtes Frankrig som Danmarks
Forbundsfælle. Han havde under denne Virksomhed en
ypperlig Støtte i Overpræsidialsekretær Gähler. Da et
russisk Troppekorps under General Bennigsen belejrede
Hamborg, fik B. en endnu vanskeligere Stilling, men
han værnede med Dygtighed om Altonas Sikkerhed, i det
han med en vis Snildhed forstod at sno sig mellem de
to kommanderende Generaler. Dette Afsnit af B.s Liv
danner det smukkeste Blad af hans Historie. Altonas
Borgerskab lod til Minde om hans Fortjenester af Byen
slaa en Erindringsmedaille, og Kongen dekorerede
ham 1814 med Danebrogsordenens Storkors. B. og
hans Søskende vare 1777 blevne nobiliterede af
Christian VII; ved kgl. Resolution af 30. Avg.
1817 og Patent af 27. Okt. 1818 ophøjede Frederik
VI B. og hans mandlige Efterkommere i den danske
Lensgrevestand under Navn af Blücher-Altona;
1839 udnævntes B.-A. til Elefantridder. Kong
Christian VIII var ligesom Forgængeren overordentlig
venskabeligsindet mod B.-A. Under Hamborgs Brand i
Maj 1842 vandt B.-A. fortjent Anerkjendelse ved sin
energiske, hjælpsomme Optræden: dels ydede han sin
Medvirkning under Slukningen, dels bidrog han til de
brandlidtes Forplejning. Til Belønning overrakte en
Deputation fra Hamborgs Senat ham Diplom som hamborgsk
Æresborger. Ved en Jagt i Efteraaret 1843 gjorde
B.-A. et Fald med Hesten, og siden det Tidspunkt var
hans Helbred nedbrudt; han døde 1. Avg. 1845. Altonas
Borgere rejste ham et Gravminde, der afsløredes
1852. B.-A. var en mod Kongehuset overordentlig
loyal Mand og i Selskabslivet en meget vindende
Personlighed. Han ægtede 1794 Maria Barbara Abbestée,
Datter af Generalmajor P. H. A. (s. I, 32). 

(Eggers) Graf C. D. v. Blücher-Altona, das Leben desselben in
seinen Hauptmomenten dargestellt, Altona 1845. C. F. E. Ludwig, 
Kurze Lebensbeschreib. des Grafen B. v. A., Altona 1845. 
Selmer, Nekrolog. Saml. II, l ff. Wigger, Gesch. der Fam. 
v. Blücher II, l, 206 ff.

<i>A. Thorsøe.</i>
</chapter>

<chapter name="Blüting, Joachim, --1625--, Jurist">
<b>Blüting, Joachim,</b> --1625--, Jurist. Om hans Livsforhold
er kun lidet bekjendt. Han har haft Magistergraden
og ansattes 1606 af Hertug Johan Adolf som Sekretær
hos Amtmanden i Gottorp Amt, 
Heinrich v. Buchwald. Han skal senere have været
Advokat ved Hofretten i Gottorp med Bolig i Slesvig,
og af Citater i hans Skrifter ses, at han endnu levede
i 1643. B. s forskjellige Arbejder beskæftige sig alle
med Jyske Lov, og flere af dem ere fundne værdige
til at udgives længe efter hans Død. Mest bekjendt
er hans Kommentar til hele Loven, som blev trykt i
Flensborg 1717 sammen med en ny Udgave af Eckenbergers
Oversættelse af Loven og meget benyttet som praktisk
Haandbog, efter at et kgl. Reskript af 5. Febr. 1722
havde paabudt, at alle Retter i Flensborg Amt
skulde anskaffe sig den tillige med den nævnte
Udgave af Loven selv. En systematisk Fremstilling
af Arveretten efter Jyske Lov blev udgivet 1859 i
Kjøbenhavn. Andre af hans Afhandlinger ere trykte i
Westphalens «Monumenta» og i «Staatsbürg. Mag.». Det
kgl. Bibliothek ejer Haandskrifter saa vel af de
nævnte som af flere af hans utrykte Arbejder. Da
B.s Skrifter jævnlig give Oplysninger om Retspraxis,
meddele Domme og Formularer til Dokumenter, kunne de
ikke sjælden med Nytte efterses ved retshistoriske
Undersøgelser. Skjønt B. i det hele holder sig til
Texten i Eckenbergers nedertyske Oversættelse af
Jyske Lov, undlader han ikke stadig at sammenholde
den med den danske Original og eftervise de Fejl,
som Eckenberger maatte have begaaet, men da han i
øvrigt jævnlig tyr til Sachsenspiegel, den romerske
og kanoniske Ret for at fortolke Jyske Lov, ere hans
Udviklinger ikke altid vellykkede.

K. Ancher, Lovhistorie I, 211 ff. Falck, Das jütsche Low 
S. xxxvi og Handbuch des schlesw.-holst. Privatrechts I, 416 f. 
Stemann, Besch. des offentl. u. Privat-Rechts des Herzogth. 
Schleswig II, 159. III, 334.

<i>V. A. Secher.</i>
</chapter>

<chapter name="Blædel, Nicolai Gottlieb, 1816-79, Præst">
<b>Blædel, Nicolai Gottlieb,</b> 1816-79, Præst. B. var
født 2. Juledag 1816 i Stubbekjøbing; hans Fader
var Præsten Verner Ludvig B., som senere i mange
Aar var Sognepræst i Assens (d. 1862); hans Moder var
Anna Elisabeth f. Dons. Han blev Student fra Odense
Skole 1836 og theologisk Kandidat 1841. Efter at have
været Huslærer paa Rygaard ved Roskilde 1842-44 tog
han tilbage til Kjøbenhavn; paa samme Tid ægtede han
(10. Okt. 1844) sit Søskendebarn Henriette Dons,
en Datter af Grundtvigs Ven Poul D. I Aarene 1844-49
ernærede han sig ved private Informationer; da han
var en meget dygtig og anset Lærer, havde han fuldt
op at bestille. I 1849 kaldede Madvig, der havde gode
Tanker om B., ham til Præst ved Almindeligt Hospital
og Abel Cathrines Stiftelse; her fra blev han 1853
resid. Kapellan ved 
Garnisonskirken i Kjøbenhavn, hvor han virkede
til sin Død, fra 1859 af som Sognepræst.

Det er med rette sagt, at «B.s Fremtræden i flere
Henseender betegner et nyt Stadium i Hovedstadens
kirkelige Liv». B., der var en eklektisk Natur, men
tillige en kraftig Personlighed, havde særdeles gode
Betingelser for i sin Virksomhed at forene den af
Mynster og Martensen hævdede kirkelige Objektivitet
med det af S. Kierkegaard saa stærkt anslaaede
Krav om subjektiv Inderlighed i Troslivet; ogsaa
med de fra Grundtvig udgaaede Impulser var B. i
Forstaaelse. Allerede i sin første Embedsstilling
samlede hans Forkyndelse, der i høj Grad havde
Opvækkelsesprædikenens Styrke uden at lide under dens
Mangler, en stor Tilhørerkreds, og i Garnisonskirken
voxede denne til en ligefrem Tilstrømning; men ogsaa
som Sjælesørger udøvede han en stor og frugtbar
Virksomhed, og navnlig bragte hans uforfærdede
og utrættelige Optræden paa Almindeligt Hospital
under Koleraepidemien i 1853 ham en vel fortjent
Berømmelse; han «udnævnte sig» -- saaledes skrev
A. S. Ørsted til ham -- herved «selv til Embedet»
ved Garnisonskirke. -- B. var en meget livlig og
flittig Mand; ved Siden af sine Pligter som Præst i
en stor Menighed, der i højeste Grad lagde Beslag paa
hans Kræfter, kunde han overkomme meget frivilligt
Arbejde; hans Bibellæsninger, hans Møder med de
unge theologiske Kandidater, hans Bestræbelser
for at modarbejde Sekterne, hans Fortjeneste af
de skandinaviske Kirkemøder, hans Virksomhed for
Hedningemissionen -- dette er alt sammen Ting, der
have afsat deres Spor i vor kirkelige Udvikling. I
Særdeleshed skal det nævnes, at det var ham og hele
hans Gjerning, som beredte Jordbunden for «den indre
Missions» Virksomhed i Hovedstaden. Allerede 1851
begyndte han at arbejde i denne Retning, særlig
for Magdalenesagen. -- Men ogsaa til litterær
Virksomhed blev der Tid. Ret betegnende for hans
Natur er det, at han som ung Mand forsøgte sig som
Digter («Grevskabet Skovgaarde», original Novelle
af Otto Werner, 1839); at han med sin fulde Kraft
samlede sig om sin præstelige Gjerning, var Aarsag
i, at det blev ved dette Forsøg. Han har udgivet to
mindre Prædikensamlinger, der begge naaede 3. Oplag,
og en Postille, «Prædikener paa Kirkeaarets Søn-
og Festdage» (1864); ogsaa denne sidste Samling har
vundet megen Indgang. Et omfattende og betydningsfuldt
Arbejde var hans «Udvidet Konfirmationsundervisning
eller evangelisk-luthersk Kirkelære», der udkom 1876;
han har i denne Bog givet en Fremstilling
af den kristne Tro og Lære, som er vel skikket til
at oplyse og tiltale dannede Læsere; 2. Oplag er
efter hans Død udgivet af hans Søn. Det var med
god Grund, at Universitetet ved sin Jubelfest 1879
tildelte ham den theologiske Doktorgrad. -- B. var en
varmblodig Mand, gjennemtrængt af Nidkjærhed for sin
Overbevisning; han formaaede derfor ikke at holde sig
uden for de kirkelige Tvistigheder, der i hine Aar
navnlig fremkaldtes ved den grundtvigianske Retnings
udfordrende Holdning. Han har i denne Anledning (1873)
udgivet to Stridsskrifter, «Grundtvigianismen og den
danske Folkekirke» og «Grundtvigianismens Katekismus»;
af disse var det sidste Skrift, som var rettet mod den
højt ansete P. Fenger, holdt i en skarp Tone, hvortil
B. mente at være vel beføjet, og det fremkaldte en
lang Polemik, der ikke var uden Bitterhed, men heller
ikke uden Frugt for de kirkelige Retningers indbyrdes
Forstaaelse.

Al denne mangfoldige og forskjelligartede Virksomhed
formaaede imidlertid ikke at svække B.s Omsorg for sin
Menighed; Forholdet mellem den og ham vedligeholdt
sig tvært imod paa den smukkeste Maade til det
sidste. Hans Livsgjerning afsluttedes imidlertid
forholdsvis tidlig. Allerede i en Del Aar havde det
anstrængende Arbejde angrebet hans Helbred; men først
i Efteraaret 1878 blev hans Tilstand truende. Han
nærede dog godt Haab om at komme sig; men da døde
(Febr. 1879) efter længere Tids gradvise Svækkelse
hans Hustru, der altid havde staaet ham trofast ved
Siden og paa en sjælden Maade delt alt med ham, ikke
blot Glæde og Sorg, men ogsaa Arbejde og Kamp. Det var
et tungt Slag for ham, og de nedbrudte Kræfter evnede
ikke at rejse sig. 15. Juli døde han, fast i den Tro,
om hvilken han havde vidnet for saa mange andre.

W. Hjort, Nic. Gottl. Blædel, 1881. Erslew, Forf. Lex. 
Elvius, Danmarks Præstehist. 1869-84 S. 282 f.

<i>V. Schousboe.</i>
</chapter>

<chapter name="Bo, --1262--, Abbed i Øm">
<b>Bo,</b> --1262--, Abbed i Øm. Han blev Abbed det anførte
Aar, samme Aar som Tyge (Tuke) blev Biskop i
Aarhus. Med ham kom han strax i Strid, dels fordi
Munkene i Øm tidligere havde holdt med hans Medbejler
Arnfast, som mentes at have forgivet Kong Christoffer
I, dels i Anledning af, at Paverne havde fritaget
Cistercienserne for det sædvanlige Gjæsteri og
andre Afgifter til Bispestolen. Denne Strid var saa
meget farligere, som ogsaa Enkedronningen, Margrethe
Sambiria, af den førstnævnte 
Grund var Klosteret fjendsk. Da Biskoppen vedblev med
sin Vrede og sine Paastande, og en Appel til Paven
ikke hjalp, nedlagde B. allerede 1263 sin Værdighed,
uden at dette dog bevirkede nogen Ende paa Striden. Om
hans senere Liv vides intet.

Script. Rer. Dan. V.

<i>J. Kinch.</i>
</chapter>

<chapter name="Bo, --1423, Biskop i Aarhus">
<b>Bo,</b> --1423, Biskop i Aarhus, var Søn af en Borger
i Roskilde, Mogens Lang; dog førte saa vel B. som
hans Brødre adeligt Vaaben. Da Dronning Margrethes
højtbetroede Raadgiver Peder Jensen Lodehat i
1395 forflyttedes til Roskilde Stift, blev B. hans
Eftermand paa Aarhus Bispestol; det siges, at Kapitlet
havde valgt en anden, men at B. «paa eget Æventyr»
rejste til Rom og blev viet. Formodentlig har
Dronningen støttet ham; som Biskop hjalp han hende
til Gjengjæld med store Laan; 1407 vare dog Pengene
atter betalte tilbage. Om B.s Styrelse som Biskop vides 
intet nærmere; han døde i Dec. 1423, og der opstod da
en Strid om hans Efterladenskaber, i det Dronning
Philippa rejste Krav dels paa Kronens, dels paa
hans Slægtningers Vegne; det af Bispen kjøbte Aakjær
forblev dog under Stiftet, indtil det inddroges ved
Reformationen.

Helveg, Den danske Kirkes Hist. til Reform. I, 206. 270.

<i>Kr. Erslev.</i>
</chapter>

<chapter name="Boas, Johan Erik Vesti, f. 1855, Zoolog">
<b>Boas, Johan Erik Vesti,</b> f. 1855, Zoolog. Han er Søn
af Guldsmedmester Joh. Chr. B. og Sophie Elisabeth
f. Vesti og fødtes 2. Juli 1855 i Kjøbenhavn. 1870
kom han ved en velstaaende Slægtnings Bistand
i Haderslev Læreres Skole, hvorfra han i 1873
dimitteredes med Udmærkelse. I 1878 tog han
Magisterkonferensen i Zoologi og udgav samme Aar sit
første Arbejde, «Skaroidernes Tandforhold». I 1880
udkom hans store, med 6 Tavler forsynede Arbejde:
«Studier over Dekapodernes Slægtskabsforhold»
(«Vidensk. Selsk. Skrifter»). Med offentlig
Understøttelse rejste han til Udlandet og opholdt
sig navnlig i Heidelberg, hvor han i det anatomiske
Institut arbejdede under Gegenbaur. Efter
sin Hjemkomst blev han (i Efteraaret 1880)
ansat som Assistent i Anatomi ved Veterinær-
og Landbohøjskolen. Det følgende Aar erhvervede
han Doktorgraden for sin Afhandling «Bidrag til
Kundskab om Conus arteriosus og Arteriebuerne hos
Amfibierne». Efter at han i længere Tid havde været
Medhjælper paa Universitetsmusæet hos Professor
Reinhardt, blev han fra 1. Jan. 1883 ansat som fast
Assistent ved Musæets 2. Afdeling, men tog allerede
i April 1885 sin Afsked og udnævntes s. A. til Docent
i Zoologi ved Landbohøjskolen. 
Foruden de nævnte Arbejder har han udgivet en Række
større og mindre Afhandlinger (til Dels publicerede
i «Morpholog. Jahrb.»), blandt hvilke maa fremhæves
forskjellige nyere Undersøgelser over Hjærtet
og Arteriebuerne hos Amfibier og Fiske, «Bidrag
til Opfattelsen af Polydaktyli hos Pattedyrene»,
«Om en fossil Zebraform fra Brasiliens Campos»,
«Studien über die Verwandtschaftsbeziehungen der
Malakostraken» og «Bidrag til Pteropodernes Morfologi
og Systematik» (1886). I disse og overhovedet
i alle sine Arbejder, saaledes ogsaa i den af
ham i 1888 udgivne større «Lærebog i Zoologien»,
optræder B. som en ivrig Forkæmper for den Darwinske
Udviklingshypotese. 7. Maj 1881 ægtede han Agnes
Camilla Valborg-Jacobsen, Datter af Malermester J. i
Kjøbenhavn.

Indbydelsesskr. t. Universitetets Reformationsfest 1881 
(hvor hans Bryllupsdag fejlagtig angives som 1. Maj).

<i>Jonas Collin.</i>
</chapter>

<chapter name="Bock, Johan Christian August, 1813-79, Læge">
<b>Bock, Johan Christian August,</b> 1813-79, Læge, en Søn af
Vinhandler Johan Nicolai B. og Ane Christine f. Asp,
blev født i Aalborg 15. Sept. 1813 og dimitteret
fra den derværende Skole 1832. Efter først at have
studeret Theologi og været Huslærer tog han Lægeexamen
1843, fik det følgende Aar Universitetets Guldmedaille
for en zootomisk Afhandling og rejste derefter
til Udlandet, hvor han navnlig studerede i Berlin,
var Amanuensis hos den berømte Kirurg Dieffenbach og
særlig lagde sig efter Orthopædi. Ved sin Tilbagekomst
oprettede han 1847 en orthopædisk Anstalt i
Kjøbenhavn og publicerede flere Afhandlinger paa sin
Specialitets Omraade. 1850 fik han Professortitelen,
1854 blev han Hofmedikus og 1862 Rejselivlæge
hos Frederik VII, hvis særlige Yndest han havde
vundet. Samme Aar fik han Etatsraadstitelen. Som
nøje knyttet til Frederik VII og Grevinde Danner var
han fra 1874 Medbestyrer af de af denne oprettede
Stiftelser i Kjøbenhavn og Jægerspris. Han døde
19. Marts 1879. Hans Hustru var Petrine Vilhelmine
f. Petersen, Datter af Skibskapitajn Jesper P.

Smith og Bladt, Den danske Lægestand, 5. Udg. 
Dagbladet 1879, Nr. 67. Erslew, Forf. Lex.

<i>Jul. Petersen.</i>

-- Hvad J. C. A. Bocks <i>industrielle Virksomhed</i> angaar,
indtraadte han 1853 i Firmaet O. F. Asp, der indtil
da bestod af Fabrikant Olfert Fischer Asp (f. 1803 d.
1865) og Grosserer Christen Asp Bock (f. 1818 d. 1885);
det drev en af det anlagt Kamfin- og Sæbefabrik paa
Christianshavn. Da Grosserer B. i 1853 
erhvervede Papirfabrikken Klippan i Skaane, indtraadte
hans ældre Broder efter ham i Firmaet, som derpaa i
1856 anlagde en Stearinfabrik og begyndte en betydelig
Petroleumsforretning. Asp døde i 1865, og B., der
efter Frederik VII's Død opgav sin Lægevirksomhed,
kastede sig nu med Iver over at trænge til Bunds i
Stearinfabrikationen. Han fandt ogsaa efter lange og
kostbare Forsøg en Methode, hvorved han praktisk kunde
fremstille Stearin af Talg ved Hjælp af Svovlsyre
(Patenter af 24. Dec. 1867 og 25. Juni 1869). Han
baserede nu sin Fabrik paa denne Methode og forsøgte
ihærdig paa at faa den anerkjendt og indført i
Udlandet, men led herved kun Skuffelser. I Tillid
til en fransk Opfindelse anlagde han i 1875 en ny
Fabrik for Fremstilling af Stearin af Stearinolie,
men tilsatte herved sin Formue. I Nov. 1876 blev
Firmaet 0. F. Asp sat under Administration og Fabrikken 
overtaget af Handelsbanken, for hvem den bestyredes af 
B.s Sønner, Cand. polyt. Alexander B. og Fritz B. 
1880 blev den solgt til L. P. Holmblad, medens B.s
Sønner  samtidig under Firmaet O. F. Asp anlagde en
ny Stearinlysfabrik paa Blegdamsvejen.

A. Wurtz, Dictionnaire de Chimie II, 2, 1652 f.
Tidsskr. f. anv. Chemi I, 86 ff. Industriforeningens
Maanedsskr. 1869, S. 1l ff. C. Nyrop, Camillus Nyrop 
S. 104 f. 135.

<i>C. Nyrop.</i>
</chapter>

<b>Bockelmann,</b> se Bokelmann.

<chapter name="Bockenhoffer, Johan Philip, --1697, Bogtrykker og Avisudgiver">
<b>Bockenhoffer, Johan Philip,</b> --1697, Bogtrykker og
Avisudgiver, en Tysker fra de sydlige Rhinegne,
Søn af Johan Joachim B. og Susanne Frantzen, nævnes
som Bogtrykker i Kjøbenhavn 1659. Ved Ægteskab med
Boghandler Christian Cassubes Datter Dorothea, Enke
efter to kongelige og Universitets-Bogtrykkere,
fik han 1682-83 disse Bestillinger med Ret til
at udgive Aviser og forenede 1685 efter den
anden Avisudgivers, Daniel Paullis, Død hele
Avisudgivningen paa sin Haand. Uagtet han overtog
stor Gjæld med sin Kone, bragte han sit Trykkeri
til stor Fuldkommenhed, hvorom man har Vidnesbyrd
i de af ham 1696 udgivne Skriftprøver, der tillige
meddele en lille Bogtrykkerkunstens Historie. Han var
en praktisk dygtig, af sine samtidige højt betroet
og meget afholdt Mand. Han døde 28. Dec. 1697, men
hans Bogtrykkeri fortsattes af hans Enke (d. 1718)
og hans Søn Hans Philip, indtil det brændte 1728.

R. Nyerup, Læsendes Aarbog f. 1800. 
Stolpe, Dagspressen i Danmark II, 222 ff.

<i>P. Stolpe.</i>
</chapter>
<b>Bockholt,</b> se Bokholt.

<chapter name="Bodendick, Johan Christian, 1735-1818, kongelig Livkirurg">
<b>Bodendick, Johan Christian,</b> 1735-1818, kongelig Livkirurg. 
Han var født i Ekernførde, hvor hans
Fader var Kirurg, lærte først hos Faderen og derpaa
hos Regimentskirurg Techt i Slesvig, kom 1756 til
Kjøbenhavn, hvor han navnlig studerede Anatomi hos
Heuermann, blev 1757 Kompagnikirurg, var 1761-62
Regimentskirurg ved Grenadererne i Holsten, 1762-64
anatomisk Prosektor i Kjøbenhavn hos Heuermann,
1764-73 Livlæge hos Grevinde Danneskjold; 1776 blev
han Kammertjener og Livkirurg hos Kronprins Frederik
(VI) og spillede som Kammertjener en ikke ubetydelig
Rolle ved Forberedelserne til Regeringsforandringen
1784, hvortil hans noget intrigante Karakter synes
at have gjort ham vel skikket. Han virkede senere
som Livlæge hos Frederik VI meget for Kirurgiens
Opkomst i Danmark og var i 1785 behjælpelig ved
Oprettelsen af det kirurgiske Akademi, til hvilket
han skjænkede sit Portræt, og hvor hans Gibsbuste
blev anbragt i Avditoriet. I 1810 blev han paa Grund
af Alderdom entlediget som kongelig Livkirurg og kort
efter udnævnt til Etatsraad; han døde 20. Maj 1818
i Rensborg.

Ingerslev, Danmarks Læger og Lægevæsen II, 624 f. 
Smith og Bladt, Den danske Lægestand, 4. Udg.

<i>P. Brock.</i>
</chapter>

<chapter name="Bodenhoff, Andreas, 1723-94, Handelsmand">
<b>Bodenhoff, Andreas,</b> 1723-94, Handelsmand, født i
Kjøbenhavn 5. Jan. 1723, har navnlig sat sig et
Navn i Efterverdenen som Grundlægger af Bodenhoffs
Plads paa Christianshavn. Efter at han havde taget
Borgerskab som Skipper i Kjøbenhavn 1749, begyndte
han en Tømmerhandel, som efterhaanden antog betydelige
Dimensioner, især ved Leverancer til Marinen. Herved
erhvervede han Midler til sit Forehavende, og
1766 og 1768 fik han Tilladelse til at opfylde et
udstrakt Areal grundt Vand mellem Christianshavns
Vold og daværende almindeligt Handelskompagnis Plads
(Bjørns, Vilders, Krøyers Plads), hvor han med stor
Bekostning anlagde den fordelagtige Skibsbygnings-
og Handels-Oplagsplads, hvortil han støttedes af
Staten ved Toldfrihed for det til Bolværkerne anvendte
Tømmer. -- Han blev Grosserer 1765, Agent med virkelig
Kancelliraads Rang 1767 og tjente sig ved Handel,
Skibsrederi og Skibsbygning en anselig Formue. 
B. var 2 Gange gift, 1. med Mette Marie Andersdatter
(d. 1757). 2. med Mathilde Cathrine Rohde, f. 17. Okt. 1737 
d. 1. Marts 1770, og efterlod flere Børn. Paa hans smukke 
Gravmonument, et af de betydeligste paa Assistens Kirkegaard, 
gives ham Eftermælet: En virksom, klog og 
goddædig Mand. Mange, som han skaffede Underholdning, erindre 
ham med taknemmelig Vemodighed.
-- Han døde 8. Avg. 1794.

<i>G. L. Grove.</i>
</chapter>

<chapter name="Bodenhoff, Hans Carl, 1791-1849, Søofficer">
<b>Bodenhoff, Hans Carl,</b> 1791-1849, Søofficer,
født 12. Juni 1791 paa Bodenhoffs Plads, hvilken
hans Fader, Rasmus B., f. 1761 d. 1794, en Søn
af ovfr. nævnte Andr. B., bestyrede. Moderen hed
Cathrine Louise Frederikke f. Buch, f. 1761 d. 1829,
og var en Gartnerdatter fra Frederiksdal. B. blev
Sekondlieutenant 1809, Premierlieutenant
1815, Kapitajnlieutenant 1825, Kapitajn 1834,
Kommandørkapitajn 1842 og afskediges 1847 som
Kommandør. -- I Aaret 1807 var han som Kadet ansat
ved den frederiksværnske Kanonbaadsflotille under
Kapitajnlieutenant M. J. P. Bille og deltog her i en
Kamp mod en engelsk Brig i Langesund. Aaret efter
var han med Kommandør Lorenz Fiskers Kanonbaade
og tog ligeledes Del i en Kamp ved Strømstad, da
Fisker forgjæves prøvede paa at ødelægge de der
stationerede svenske Baade. 1809 tjente han under
Kapitajnlieutenant S. A. Billes Kommando og førte
Kanonbaad ved Erobringen af Briggen «Alart»; afgik
senere til Gøteborg som Parlamentær for at udvexle
Fanger. 1811 havde han Station ved Nordkap med 4
armerede Fartøjer, hvorved han erobrede 6 Priser;
paa Hjemrejsen gjennemgik Besætningerne de største
Lidelser, en Officer blev endogsaa vanvittig og
døde. Efter et Besøg i Danmark sendtes han 1812
atter nord paa og detacheredes paa ny med to
Smaaskonnerter til Nordkap, hvor han erobrede 4
Priser. Ved Tromsø havde han i Avg. s. A. en svær
Kamp at bestaa mod armerede Fartøjer fra den engelske
Fregat «Horatio» (Lord Stuart). B. saaredes 4 Gange
og blev omsider bevidstløs tagen til Fange og bragt
om Bord i Fregatten, hvor Chefen som Anerkjendelse
af hans Tapperhed tilbageleverede ham Kaarden. Han
overførtes nu til England, maatte undervejs opereres
flere Gange og laa senere 3 Maaneder paa Hospitalet i
Yarmouth, hvorfra han paa Æresord flyttede til Reading
(1813). Samtidig modtog han Ridderkorset for udvist
Tapperhed. I Reading giftede han sig 1814 med en
Miss S. Cooper og udvexledes efter Krigen; men ved
hans Hjemkomst viste det sig, at hans betydelige
Formue var gaaet tabt. 1815 brød hans Saar atter
op. Senere sejlede han en Del baade til Koffardis
og til Orlogs, var 2 Gange i England for at kjøbe og
hjemføre Dampskibene «Kiel» og «Ægir». I 1831 var han 
udkommanderet med en Brig til Vestindien og
medvirkede der til at dæmpe et Negeroprør paa Tortola.
Han døde 31. Marts 1849.

Selmer, Nekrolog. Saml. I, 537. Biografi i Ordenskapitlet.

<i>C. With.</i>
</chapter>

<chapter name="Bodil, --1103, Dronning">
<b>Bodil,</b> --1103, Dronning. Hun var en Datter af Jarlen
Thrugot Fagerskind. Efter Saxes Beretning maa
hun allerede have været gift med Erik Ejegod ved
Begyndelsen af Oluf Hungers Regering, da hun skal
have fulgt ham i Landflygtighed til Sverige. Deres
eneste Barn var, saa vidt vides, den senere Hertug
Knud Lavard. Saxe priser saa vel hendes Skjønhed som
hendes Karakter, især hendes overdrevne Overbærenhed
med hendes Mands Udsvævelser. Hun fulgte sin Mand
paa hans Rejse til det hellige Land, naaede efter
hans Død der til, men døde der 1103. Knytlingasagas
Fortællinger om hende maa anses for upaalidelige.

H. Olrik, Knud Lavard S. 25 ff.

<i>J. Kinch.</i>
</chapter>

<chapter name="Bodilsen, Peder, --o.1142">
<b>Bodilsen, Peder,</b> --o.1142. Hans Faders Navn og
Herkomst er ukjendt, hans Moder Bodil formodes at
have været beslægtet med Kongefamilien, selv hørte
han hjemme i Sydsjælland og var en af sin Tids mest
ansete og indflydelsesrige Mænd. Det er tidligere
omtalt (s. I, 340), hvorledes han af Nidkjærhed for
Cølibatslovens Overholdelse vakte et stærkt Røre
mod de sjællandske Præster. Det skete 1123. Efter
Mordet i Haraldsted Skov (Jan. 1131) vare han og
andre af den myrdede Knud Lavards Venner ivrige i at
ophidse Almuen mod Magnus og hans medskyldige. 1135
stiftede P. B. tillige med sin Moder og sine Brødre,
Hemming og Jørgen, St. Peters Kloster i Næstved,
sluttede sig siden til Biskoppen i Roskilde, Eskil,
da denne (o. 1137) bragte Sjællænderne til at rejse
sig mod Erik Emune, og bidrog dernæst ved sin Visdom
og Klogskab væsentlig til, at nys nævnte Eskil naaede
at blive Assers Efterfølger paa Lunds Ærkebispestol
(1137). P. B. levede endnu i Begyndelsen af 1142,
men antages at være død enten dette eller et af de
nærmest følgende Aar, 30. April. Med sin Hustru Unne
havde han 3 Sønner: Jørgen, Knud og Job.

Suhm,  Hist. af Danmark V.

<i>C. Weeke.</i>
</chapter>

<chapter name="Boeck, Peter Christian Bianco, 1812-76, Officer">
<b>Boeck, Peter Christian Bianco,</b> 1812-76, Officer, 
født i Sæby 29. Jan. 1812, er en Søn af Etatsraad
Christian Carl B., senest Herredsfoged i Elbo,
Brusk og Holmans Herreder (d. 1846), og Anna Elisabeth
f. Buchhave, Datter af prakt. Læge Rudolph B. Han blev
i 1826 Volontær, senere Kadet og Stykjunker og i 1830 
Sekondlieutenant i Artilleriet; endnu samme Aar
indtraadte han som Elev paa den nylig oprettede
kgl. militære Højskole, og blev et Aar efter Afgangen
der fra beordret som Kontrolofficer til Sverige. Ved
Hjemkomsten 1837 ansattes han ved 7. Batteri, senere
ved Pontonnerkompagniet og i Krudtkommissionen, og
blev Premierlieutenant 1840, hvorefter han atter
sendtes til Sverige, hvor han var i en Række af
Aar og i 1847 ægteviedes til Zelma Virginia Moberg,
Datter af den i 1832 afdøde Assessor i Svea Hofret
M. Hjemkommen til Danmark i 1848 (han var Kapitajn
fra 1846) blev han Chef for et Granathalvbatteri,
men beordredes om Efteraaret til Lüttich for at
kontrollere en større Leverance Forladerifler og
gik derefter atter til Sverige. I 1853 kom han til
Kjøbenhavn som Chef for Haandværkeretaten, blev i 1856
Sekretær i Artilleri-og Konstruktionskommissionen,
i 1857 Chef for Haandvaabenafdelingen og i 1861
Major, men sendtes samme Aar paa ny til Sverige,
hvorfra han ved Udsigten til Krig kom tilbage, i
det han ansattes ved Hærens Artillerikommando under
General Lüttichau. Denne fulgte han som Stabschef
til Kjøbenhavn, men i Avg. s. A. (1864) sendtes
han til Frankrig for at kontrollere Støbningen af
de første Riffelkanoner til vore Søforter. I 1865
blev han Oberstlieutenant og kort efter Tøjmester
ved Kjøbenhavns Arsenal, hvornæst han i 1866
tiltraadte en Rejse til Nordamerika for at træffe
Valget imellem Peabody- og Remington-Geværet som
Bevæbning for vort Fodfolk. I det han bestemte sig
for det sidste, overdroges ham i 1867-68 Kontrollen
over Leverancen. Han var imidlertid bleven Oberst
og Chef for Tøjhusafdelingen og ansattes efter
Hjemkomsten fra Amerika tillige som Formand i
Artilleri- og Konstruktionskommissionen. Udnævnt
til Kommandør af Danebrog i 1868 udfoldede han
endnu i henved 8 Aar en betydningsfuld Virksomhed
som Chef for Tøjhusafdelingen, var ogsaa en Tid
Formand for det krigsvidenskabelige Selskab,
men overtog i Efteraaret 1876 en kontrollerende
Virksomhed ved Fabrikanlæg i Vestindien, hvor
han døde 4. Dec. s. A. -- B. var korresponderende
Medlem af det kgl. svenske Örlogsmanna Selskab.

<i>P. N. Nieuwenhuis.</i>
</chapter>

<chapter name="Boel (Bohl, v. Bohlen), Styring, --1618">
<b>Boel</b> (Bohl, v. Bohlen), <b>Styring,</b> --1618. S. B. til
Wodswitz angives at være af rygisk Herkomst og
kom allerede i Kong Frederik II's Tid til Danmark,
da han nævnes som Hofjunker mellem Aarene 1582 og
84. I 1585 var han med paa Ambassaden til Skotland,
blev 1597 Staldmester og 1603 Kammerjunker. 1605 fik 
han Lensbrev paa Agdesidens Len i Norge, nemlig
Nedenæs og Mandals Len samt Erik Munks Gods, paa
Afgift tillige med Lister Len paa Regnskab. Da
Krigen med Sverige (Kalmarkrigen) udbrød, blev
S. B. i Marts 1611 udset til næstkommanderende efter
Statholderen Enevold Kruse ved et paatænkt Indfald
i Vestergøtland, der imidlertid ikke synes at være
bleven iværksat dette Aar, men først det følgende, da
han var med ved Bretta, ligesom han ogsaa s. A. ses
at have opholdt sig i Lejren ved Svinesund samt ved
Oddevald i Baahus Len. Under Krigen viste Bønderne
i et af hans Len (Raabyggelaget) sig modvillige
og forbrøde derved sin halve Boslod. Han levede
endnu i Juli 1618, men var død før Okt. s. A. Han
overlevedes af sin Hustru, Margrete Galt,
Datter af Gjord Pedersen G. til Tyrestrup og
Regitse Rosenkrantz. S. B. efterlod ikke Afkom.

<i>H. J. Huitfeldt-Kaas.</i>
</chapter>

<chapter name="Boesen, August Vilhelm, 1812-57, Maler">
<b>Boesen, August Vilhelm,</b> 1812-57, Maler. B. var
Søn af ndfr. nævnte Provst Jens Frederik B. og født
12. Avg. 1812. Han besøgte Kunstakademiet, men traadte
ud af Gibsskolen for at blive Landskabsmaler. Efter at
have udstillet fra 1836 fik han i 1845-47 Akademiets
Rejseunderstøttelse og opholdt sig navnlig i
Italien. Under en senere Rejse døde han i Bologna
17. Nov. 1857. Han var gift med Mathilde Sommer. Den
kgl. Malerisarnling ejer et Ungdomsarbejde fra Norge
og 2 af hans italienske Billeder. Hans Arbejder
udmærkede sig næsten alle ved et heldigt Valg og
god Anordning, men Udførelsen savnede Energi og
Individualitet.

Weilbach, Konstnerlex.

<i>Ph. Weilbach.</i>
</chapter>

<chapter name="Boesen, Carl Wilhelm, 1809-67, Præst">
<b>Boesen, Carl Wilhelm,</b> 1809-67, Præst. Søn af
Sognepræst Ulrich Christian B. (f. 1769 d. 1840)
og Marie Christine f. Schiøtt, er født i Sest
ved Kolding 23. Sept. 1809, blev Student 1828 og
Kandidat 1834. Det næste Aar blev han Kapellan paa
eget An- og Tilsvar i Magleby, 1836 Hjælpepræst hos
E. Gad ved Roskilde Domkirke, 1839 ordineret Kateket
sammesteds, 1847 Sognepræst i Mariager, 1854 ved
Domkirken i Aarhus samt Stiftsprovst og Provst for
Aarhus Kjøbstad og Hasle Herred; 1862 forflyttedes
han til Harridslev og Albæk i Aarhus Stift. Han døde
26. Maj 1867. Han var 3 Gange gift, nemlig 1. (1839)
med Augusta Amalie Durch-holz (f. 1817 d. 1842), en
Bagerdatter fra Roskilde; 2. (1843) med Ernestine
Sophie Oeltze (f. 1807 d. 1852), en Kjøbmandsdatter
fra Helsingør; 3. (1854) med dennes Søster, Nicoline
Vilhelmine Oeltze (f. 1814). -- Han faar den Ros,
at han blev dybt savnet af sin 
Menighed, hvis kristelige, trofaste og sjælden
begavede Sjælesørger han havde været.

Erslew, Forf. Lex. Wiberg, Alm. Præstehist. I, 537.

<i>L. Koch.</i>
</chapter>

<chapter name="Boesen, Jens Frederik, 1765-1839, Præst">
<b>Boesen, Jens Frederik,</b> 1765-1839, Præst. Søn
af ndfr. nævnte Sognepræst Ludvig B. og Ulrica
Eleonore f. Sechmann, er født i Rynkeby paa Fyn
3. Sept. 1765. Han blev Student 1782 og tog Attestats
1787. Aaret efter blev han Faderens Eftermand som
Sognepræst i Vigerslev og Veflinge i Fyn, hvor han
blev hele sit Liv. 1791 blev han Provst i Skovby
Herred, og 1815 fik han Rang med Amtsprovster. Han
ægtede 1791 Catharine Ewald (f. 1774 d. 1841), en
Præstedatter fra Hvidding, hvis Fader havde været
Lærer ved Waisenhuset i Kjøbenhavn og siden døde i
Christiansfeld, og han hørte selv til den Kreds af
fynske Præster, der sluttede sig til Herrnhuterne
og var Medlem af det i Artiklen R. Balslev (I, 470)
omtalte Selskab, der udgav opbyggelige Skrifter. Han
redigerede dets Tidsskrift: «Evangelisk Magasin
for danske Sandhedselskere» 1801-4 og «Kristeligt
Maanedsskrift» 1805-6. Hans præstelige Virksomhed,
navnlig hans Indflydelse paa Konfirmanterne, sporedes
længe i Sognet, og Folk rejste mange Mile for at
overvære hans Katekisationer Søndag Eftermiddag. Han
døde 23. Avg. 1839, efter at han Aaret i Forvejen
havde holdt 50 Aars Jubilæum. Menigheden satte ham
et Mindesmærke.

Erslew, Forf. Lex.

<i>L. Koch.</i>
</chapter>

<chapter name="Boesen, Johannes, f. 1847, Landskabsmaler">
<b>Boesen, Johannes,</b> f. 1847, Landskabsmaler, er
Søn af Provst Peter Joachim B. og Marie Christine
Sophie Frederikke f. Boesen. Den første kunstneriske
Vejledning modtog han hos Høegh-Guldberg i Aarhus,
1863 blev han Elev af Kunstakademiet, hvor han
taalmodig studerede i 8 Aar. Samtidig fik han
Skovgaard til Lærer. Baade ved Valget af Motiver
og ved Interessen for den enkelte Planteform
have B.s Billeder ofte mindet om, at han er
udgaaet fra Skovgaards Atelier. Siden 1868 har
han udstillet, største Parten af hans Billeder har
været danske Sommerlandskaber. I 1879-80 rejste han
for egen Regning i Tyskland, Italien og Frankrig,
i 1886 for et af Akademiets Stipendier i Tyskland,
Holland og Belgien. To Gange -- i 1869 og 1875 -- har
han vundet den Neuhausenske Præmie. Hans Hustru,
Kunigunde Mathea, er en Datter af fhv. Forpagter
paa Holckenhavn Christian Frederik Zoëga.

<i>Karl Madsen.</i>
</chapter>
<chapter name="Boesen, Ludvig, 1733-88, Præst">
<b>Boesen, Ludvig,</b> 1733-88, Præst, blev født i
Kjærteminde 16. Maj 1733, hvor Faderen, Morten B.,
senere forflyttet til Sognekaldet i Æbeltoft, den Gang
var resid. Kapellan. Moderen hed Johanne f. Schreil,
en Rektordatter fra Rønne. I hans 9. Aar døde Faderen
og efterlod Familien i meget fattige Kaar, hvorfor
flere af Børnene kom ud blandt fremmede. B. kom
til Helsingør og blev 1752 dimitteret fra denne
Bys Skole. Men hans store Fattigdom hindrede ham i
at blive i Kjøbenhavn, og han maatte tage over til
Jylland som Huslærer. Allerede under sin Skolegang
begyndte han at sysle med historiske og topografiske
Arbejder, og Frugten heraf blev hans «Helsingørs
Beskrivelse, samt Stadens og Egnens Historie og
Forandringer fra 70 Aar f. Chr. F. (!) indtil vore
Tider», der udkom anonymt i Aalborg 1757. Imidlertid
saa han sig dog i Stand til 1758 at tage Attestats,
og han blev derefter Informator paa Waisenhuset,
senere tillige Kabinetsprædikant hos Statsminister,
Grev Schulins Enke, ved hvis Protektion han 1764
blev kaldet til Sognepræst for Rynkeby og Revninge
Menigheder i Fyn. 1785 forflyttedes han til Vigerslev
og Veflinge, ligeledes i Fyn, men her virkede han
kun 2 1/2 Aar. Midt under Konfirmationshandlingen
Søndag efter Paaske (30. Marts) 1788 døde han,
knælende ved Kirkens Alter. Han var en inderlig from
og nidkjær Præst, der øvede sin Gjerning til megen
Velsignelse. Allerede da han var ved Waisenhuset,
stod han i nær Berøring med Brødremenigheden, og
denne Forbindelse vedblev til hans Død. Foruden
et Opbyggelsesskrift, «Vidnesbyrd om Jesu Lidelse,
samlede af danske Læreres Skrifter» (2 Dele, 1761-62;
det tillægges saa vel i Nyerups Lit. Lex. som i
Bibl. Dan. I, 456 fejlagtig en Præst Kragelund),
og ovennævnte Helsingørs Beskrivelse haves fra hans
Haand: «Beskrivelse over Stamhuset Lundsgaard» (1769),
«Korte geografiske Tabeller» (1775, 4to) samt «Herluf
Trolles Levned» (1780). I Manuskript efterlod han
flere biografiske og topografiske Skrifter, og han
leverede adskillige Bidrag til Hofmans Supplement
til «Danske Atlas». Han var gift med Ulrica Eleonore
Sechmann. Blandt hans Sønner er ovenanførte Jens
Frederik B., der blev Faderens Eftermand i Vigerslev
og med megen Pietet har skrevet hans Levned, først
trykt i Maus «Ny krist. Samler» I, 193 ff., senere
i «Kirkehist. Saml.» 3. R. IV, 629 ff.

G. L. Baden, Smaa Afhandl. I, 155 f.

<i>A. Jantzen.</i>
</chapter>

<chapter name="Boesen, Ulrik Sechmann, 1797-1867, Biskop">
<b>Boesen, Ulrik Sechmann,</b> 1797-1867, Biskop. Han
blev født 22. Juli 1797 i Faaborg, hvor hans Fader,
U. C. B., den Gang 
var residerende Kapellan. Hans Moder var Marie
Christine f. Schiøtt. Efter at have modtaget den
første Undervisning i Hjemmet kom han 1812 i Kolding
lærde Skole, og der fra blev han dimitteret 1815. Faa
Grund af Sygdom og Faderens økonomiske Vanskeligheder
maatte han tilbringe en Tid dels i Vordingborg,
hvortil hans Fader var bleven forflyttet, dels som
Huslærer paa Landet, og først 1823 blev han theologisk
Kandidat. 1826 blev han Præst i Nørre Løgum, og samme
Aar ægtede han sit Søskendebarn, Anna Johanne Boesen,
Datter af Justitsraad J. B. Paa Grund af sit danske
Sindelag og sin herrnhutisk farvede Orthodoxi havde
han mange Kampe i sin Præstegjerning, men han var
en Viljens Mand, og naar han tog, hvad han kaldte
«Amtsgesichtet», paa, forstummede Modstanden imod
ham. 1834 blev han forflyttet til Oxenvad og Jels, og
1846 til Fjelstrup. Da Oprøret udbrød, lovede han sin,
væsentlig dansksindede, Menighed at holde ud med den,
hvad der saa end skete. Kort efter Oprørets Udbrud
blev han af den provisoriske Amtmand Bruhn og Provst
Janssen stævnet til at møde i Haderslev, men han
nægtede at komme, fordi Lydighed mod denne Stævning
for den provisoriske Regerings Kommissærer vilde
være det samme som «at anerkjende, hvad Embedsed,
Pligt og Samvittighed forbød». Et Fjerdingaar senere
(Avg. 1848) blev han afsat, og det blev paalagt
ham at rømme sin Præstegaard inden 24 Timer. Han
tog da Ophold, først i Kolding, siden i Assens,
men 1849 fulgte han med General Rye tilbage til
Fjelstrup, hvorfra han dog snart igjen maatte
flygte. 6. Juli var han i Fredericia, og i Nov. 1849
blev han gjenindsat i sit Embede i Fjelstrup. Næste
Aar blev han konstitueret Provst for Haderslev
Provsti, og da 17 slesvig-holstensk-sindede Præster
i Provstiet sendte ham et Mistillidsvotum, svarede
han med det lille Skrift: «Hvem stifter Forargelse og
Samvittighedsforvirring i Kirken og Menighederne?»
1852 fik han oprettet et Bibelselskab for Haderslev
og Omegn, og det blev siden udvidet og kongelig
stadfæstet 1857. 1853 blev han kongevalgt gejstligt
Medlem af den sidste Provinsial-Stænderforsamling
for Hertugdømmet Slesvig, og da den blev aabnet,
holdt han den danske Prædiken, 11. April 1854 modtog
han, da Martensen havde trukket sig tilbage, efter
lang Betænkning Bispestolen i Slesvig med Bolig i
Flensborg, og som Biskop blev han tillige Medlem
af den kgl. Appellationsret i Flensborg og af den
theologiske Examenskommission; samme Aar fik han
Kommandørkorset af Danebrog. Da den sidste slesvigske
Krig udbrød, maatte han være forberedt paa alt
fra det tyske Partis Side. 8. Marts 1864 blev han
entlediget fra sit Embede som Biskop, men han blev
dog boende i Flensborg, indtil Godt var udnævnt til
hans Eftermand. Da flyttede han til Vejle, hvor han
døde 11. Febr. 1867. Han fik det Eftermæle af dem,
der havde kjendt hans Virksomhed i Sønderjylland paa
nært Hold, at han var en ægte dansk Mand og en nidkjær
Biskop. Sammen med Præsten Meyer i Vilstrup havde han
allerede 1844 udarbejdet en Salmebog «fuld af daarlige
Oversættelser fra Tysken» (Hammerich), der skulde
afløse den Pontoppidanske; den blev 1847 avtoriseret
til Brug i de danske Menigheder i Slesvig.

Erslew, Forf. Lex. Barfod og Rørdam, Kirke-Kalender
for Slesvig Stift 1862, S. 9. Den slesvigske Biskop
U. S. B.s Liv og Virken  i Korthed fremstillet, 1868. 
F. Hammerich, Et Levnedsløb, 1882, S. 166 f.
H. Martensen, Af mit Levnet II, 150 ff.

<i>Fr. Nielsen.</i>
</chapter>

<chapter name="Bogbinder, Ambrosius, --1536, Borgmester i Kjøbenhavn">
<b>Bogbinder, Ambrosius,</b> --1536, Borgmester i Kjøbenhavn,
Søn af nedenstaaende Hans Meissenheim B., havde
rimeligvis været Christian II's Legekammerat,
da denne opholdt sig i Faderens Hus, og viste sig
tillige med sin Broder Hans stadig som dennes ivrigste
Tilhænger. Han forekommer allerede 1516 som myndig,
stod i Forbindelse med Kongen, medens denne levede i
Landflygtighed, og fremtræder tidlig stærkt paavirket
af Tidens demokratiske og religiøse Røre, ofte
fanatisk og yderliggaaende. 1526 havde han saaledes
Sammenkomster med Kongens Tilhængere i Nederlandene
og bragte Skrifter med sig tilbage, der skulde virke
i demokratiskluthersk Aand. Uagtet Frederik I ikke
var ukjendt hermed, blev A. B. 1529 Borgmester i
Kjøbenhavn, samme Aar, som Hans Tausen begyndte sin
Virksomhed i Staden. Stærkt greben, som det synes,
af dennes mægtige Personlighed blev A. B. fra nu
af Hovedfører for det demokratisk-lutherske Parti
i Staden. Det kom til Uroligheder mod den nyvalgte
Biskop, Joachim Rønnov, og i Stridens Hede lod
A. B. endog i Raadets Forsamlinger falde ligefrem
oprørske Ytringer, som Frederik I dog indtil videre
lod gaa upaatalte hen. Selv efter at A. B. som
Stadens Borgmester i Spidsen for en fanatisk
Borgerskare 3. Juledag 1530 var trængt ind i Frue
Kirke, havde ødelagt Billeder og Tavler, udskjældt de
katholske Præster osv., førte dette kun til, at Frue
Kirke foreløbig blev lukket for begge Partier; men i
Slutningen af Aaret 1531, da Christian II var landet i
Norge, og da en større væbnet Styrke laa i Kjøbenhavn,
blev A. B. med sine Tilhængere fjærnet fra Raadet. 
Efter Frederik I's Død, da det katholsksindede
Rigsraad fik Kongevalget udsat, indgik A. B. hemmelige
Forbindelser med den lybske Borgmester Jørgen
Wullenwever og Borgmesteren i Malmø Jørgen Kock,
først om at bevæge den lutherske Hertug Christian til
mod Rigsraadets Vilje at bemægtige sig Tronen, og da
dette mislykkedes, til at rejse den fangne Christian
II's Sag; Kjøbenhavn og Malmø skulde da indtræde i
Hanseforbundet. Næppe var derfor Grev Christoffer
af Oldenborg ankommet i Juni 1534 med den lybske
Flaade, før A. B. begav sig om Bord til ham. Han
blev nu atter Borgmester i Kjøbenhavn og indtog under
hele Grevefejden en meget fremtrædende Stilling. Han
havde stor Del i den Adelsjagt, som i Begyndelsen af
1535 anstilledes paa Sjælland, og under Kjøbenhavns
paafølgende Belejring sendtes han flere Gange som de
belejredes Udsending dels til Fredsmøderne i Hamborg,
hvor Lybek sluttede Fred, dels til Nederlandene,
hvorfra han bragte Løfte om Hjælp til Fordel for
Christian II's Svigersøn, Pfalzgrev Frederik. Med
Fortvivlelsens Energi søgte han at holde Modet oppe
i den udhungrede Stad, og da det kom til Opløb mod
ham og hans Medhjælper, Borgmester Hans Bøse, lode
de Landsknægtene nedhugge 150 Borgere; man havde
endnu ikke ædt sine egne Børn som i Jerusalem,
ytrede de to Borgmestre. Ved Overgivelsen i Juli
1536 fik A. B. Tilgivelse, dog kun paa det Vilkaar,
at han for Fremtiden kun maatte bo, hvor Christian
III anviste ham Ophold. Men faa Dage efter stævnedes
A. B. af den gamle Raadmand Jens Kammersvends Enke,
fordi han under Belejringen havde ladet hendes Mand
henrette under Beskyldning for at have staaet i
Forbindelse med Fjenden. Han vovede ikke at oppebie
Sagens Udfald; Dagen efter fandtes han død i sit Hus;
formodentlig havde han taget Gift. Politisk Selvmord
havde han og hans Hjælpere allerede begaaet i det
Øjeblik, de af Fortvivlelse over Lybeks Frafald for
at undgaa Christian III's lutherske Regimente og af
Frygt for Adelshævnen havde kastet sig i Armene paa
en katholsk Fyrste, der som kejserlig Vasal rimeligvis
vilde have søgt at kue enhver demokratisk og luthersk
Bevægelse.; A. B. var gift; hans Svigerfader omtales
lejlighedsvis som en af Hovedmændene under Bevægelsen,
men navngives ikke. En Datter af ham var gift med en
Raadmand, Frants Ibsen.

O. Nielsen, Kjøbenhavns Hist. II, 175 ff. og fl. Steder. 
A. Heise, Fam. Rosenkrantz's Hist. II, Dipl. S. 155.

<i>A. Heise.</i>
</chapter>
<chapter name="Bogbinder, Hans Meissenheim, --o.1515, Raadmand i Kjøbenhavn 1499-1502, Borgmester 1503-11">
<b>Bogbinder, Hans Meissenheim,</b> --o.1515, Raadmand
i Kjøbenhavn 1499-1502, Borgmester 1503-11, anset
Kjøbmand, rimeligvis stammende fra Byen Meissenheim
i Hessen-Homburg, stod allerede fra Aaret 1487 af i
nøje Forbindelse med Kong Hans, der ofte tog Bad i
hans Badstue i hans store Stenhus i Højbrostræde og
ved Saadanne Lejligheder lod adskilligt tysk Ø1 bringe
til Badstuen til sig og sine Mænd. H. B. synes nemlig
at have haft Herberg i sin Gaard; efter hans Død
nævnes den i alt Fald som et af Stadens Herberger. Det
var vistnok netop i disse Aar, at Kongen havde sat
sin Søn Christian i Huset hos H. B. og dennes Hustru
Birgitte, der omtales som en sjælden agtet Dannekvinde
af en anset kjøbenhavnsk Borgerslægt, hvis Forældre
havde stiftet et Alter i Nicolai Kirke, som H. B. var
Værge for. Prinsen blev dog kun kortere Tid i dette
Hus, da Birgitte selv paa Grund af hans ustyrlige
Karakter fik Kongen til at tage ham bort. Af stor
Vigtighed blev dog dette Ophold i det borgerlige Hus
sammen med H. B.s to Sønner, Ambrosius og Hans. --
H. B. levede endnu 1515, men synes død kort efter;
Birgitte levede endnu 1520.

Hist. Tidsskr. III, 614 ff. Allen, De tre nord. Rigers 
Hist. III, 223 ff.  646.

<i>A. Heise.</i>
</chapter>

<chapter name="Bogbinder, Hans</b> (Meissenheim), --o.1564, Magister">
<b>Bogbinder, Hans</b> (Meissenheim), --o.1564, Magister,
ovenstaaendes Søn, Broder til Ambrosius, sluttede
sig ligeledes nøje til Christian II, færdedes i
Aarene 1527 og følgende i Udlandet, hvor han stod
i nøje Forhold til Mænd som Erasmus Roterodamus og
Oecolampadius. H. B. brugtes hyppigere i Sendelser
af Christian II; 1531 virkede han saaledes for
ham i Skotland, stødte derpaa til Kongen i Norge,
blev dennes Sekretær og sendtes til Ærkebispen
af Throndhjem, fra hvem han bragte et betydeligt
Skattebeløb til Christian II, hvilket dog først naaede
denne efter Overgivelsen til Knud Gyldenstjerne. Fra
Marstrand sendte Christian II ham i Forvejen med et
Brev til Frederik I; men efter Kongens Tilfangetagelse
synes han at have begivet sig til Udlandet. I 1534
førtes de hemmelige Underhandlinger mellem Lybek
og Grev Christoffer gjennem ham. Med denne fulgte
han tilbage til Danmark, blev ligesom Broderen 
under Kjøbenhavns Belejring sendt til Nederlandene
og Pfalzgreven, i hvis Tjeneste han traadte. 1543
sendtes han af denne i hemmelig Sendelse til Sverige
for at understøtte Nils Dackes Oprør med Penge. Efter
Udsoningen mellem Christian II og Christian III kom
H. B. 1550 tilbage til 
Danmark og sendtes 1552 af Christian III paa Zar
Ivan Vasiliewitsch's Opfordring til Rusland
for at forestaa Trykningen af den russiske
Bibeloversættelse. Denne udkom først 1564 og er
ogsaa forsynet med hans Navn; i Mellemtiden havde
han dog været i Danmark, som det synes i stor Nød;
thi 1558 skjænkede Universitetet ham paa Rektoren
Niels Hemmingsens Forslag en lille Sum til Klæder. --
Han havde i Udlandet gjort et rigt, men, som det
synes, ulykkeligt Parti. En Datter af ham, gift med
en Borgmester i Lund, døde 1564, vistnok omtrent
samtidig med ham selv.

Hist. Tidsskr. III, 614 ff.
Nyt hist. Tidsskr. V, 329 ff. 601 ff.
A. Heise, Christ. II i Norge S. 89. 146.

<i>A. Heise.</i>
</chapter>

<chapter name="Bohlmann, Georg Carl, f. 1838, Komponist">
<b>Bohlmann, Georg Carl,</b> f. 1838, Komponist. Han
nedstammer fra Bremen, hvor Bedstefaderen
var Musiker. Faderen, Reinhard Georg Carl B.,
indvandrede 1836 til Kjøbenhavn, hvor han nedsatte
sig som Tobaksfabrikant og ægtede Charlotte Antoinette
Hørring. Her fødtes 8. April 1838 Sønnen. Sin egentlig
musikalske Uddannelse fik denne i Bremen, hvor
han opholdt sig fra 1851-59 og modtog Undervisning
af Kapelmester Carl Heinemann. Efter at være vendt
tilbage til Kjøbenhavn virkede han dels som Musiklærer
og Arrangør, dels som Musikdirektør ved Theatre
osv. 1870 blev han ansat som Organist i Svendborg,
efter at han Aaret forud havde ægtet Andrea Maren
f. Thorsen, Enke efter Carl Frederik Hartmann; men
han længtes efter Hovedstaden med dens mere udviklede
Musikliv og flyttede derfor 1876 til Kjøbenhavn,
hvor han gjenoptog sin tidligere Virksomhed,
særlig som Lærer i Theori og Instrumentation,
i hvilket sidste Fag han er bleven en meget søgt
Vejleder og Raadgiver for de fleste af vore mere
bekjendte yngre musikalske Kræfter. Ved Siden af sin
Arrangørvirksomhed, der omfatter over 100 forskjellige
Numre, har han tillige haft Lejlighed til at vise sin
Begavelse som Komponist ved en Række større og mindre
Kompositioner, hvoriblandt kan nævnes: «Vikingefærd»,
Koncertouverture for Orkester, opført med Bifald i
Gewandhaus i Leipzig, Musikforeningen i Kjøbenhavn og
i Køln under Hiller, 2 Symfonier, flere Ouverturer,
Koncertstykker for Violin og andre Instrumenter,
en koncerterende Strygekvartet og en Mængde mindre
Sager, særlig i instruktiv Retning, som alle vidne om
stor Dygtighed og Flid. Efter at han paa Opfordring
havde instrumenteret A. F. Lindblads «Om vinterqväll»
til Brug for Musikforeningen i Kjøbenhavn og havde
udført dette til Gades 
Tilfredshed, blev han i 1865 hædret med det
Anckerske Rejselegat. B. har som Anerkjendelse
af sin Virksomhed siden 1887 nydt en aarlig
Statsunderstøttelse, ligesom det Raben-Lewetzauske
Fond har bevilget ham en Sum til Udgivelse af
Instrumentationsexempler. Ved Dagmartheatret er
han fra Efteraaret 1887 ansat som Musikdirektør.

<i>S. A. E. Hagen.</i>
</chapter>

<chapter name="Bohn, Herman Jensen, 1672-1743, russisk General">
<b>Bohn, Herman Jensen,</b> 1672-1743, russisk General,
født i Rønne, Søn af Kjøbmand Jens Hansen (Stuve)
og Barbara Bohn, følte tidlig Lyst til den militære
Stand, som han valgte trods Moderens Ønske. Han tog
til Kjøbenhavn for at lære Befæstningskunsten og
blev 1697 Underkonduktør og 1699 Sekondlieutenant ved
det sjællandske Regiment. Med de danske Hjælpetropper
4rog han 1701 til Sachsen, 1702 til Italien og deltog
i den spanske Arvefølgekrig, under hvilken han næste
Aar forfremmedes til Generaladjudant-Lieutenant og
2 Aar efter til Generalkvartermester-Lieutenant. Da
Peter den store henvendte sig til Kejseren af Østerrig
om en Generalkvartermester, blev B. ham anbefalet,
og han traadte henimod 1709 i russisk Tjeneste,
deltog bl. a. i Slaget ved Pultava og var med Zarens
Tropper i Kjøbenhavn 1716 som Generalmajor; vilde da
atter træde i dansk Tjeneste, men trak sig tilbage,
da man kun vilde byde ham Majors Bestalling. Han
fulgte med Tropperne til Rusland og ægtede 1722
en fornem og rig Dame, Catharina v. Brevern,
f. v. Reutern (f. 1679), Enke efter Vicepræsident
ved Justitskollegiet i St. Petersborg Hermann v. B.,
og blev 1723 optaget i det liflandske Ridderskab. --
Ved Peter den stores Begravelse overdrog Kejserinden
B. med to andre at lede Ceremonierne, og 1725 fik han
Alexander Newski Ordenen. 1726 blev B. General en chef
og fik Kommando over en til Persien bestemt Hær, men
fratraadte samme og overtog paa Grund af Fyrst Repnins
Død midlertidig hans Stilling som Generalgouvernør
i Liflahd, hvorefter han næste Aar udnævntes til
Vicepræsident for Krigskollegiet. 1731 tog han sin
Afsked og levede sine sidste Aar dels paa Godset Maart
i Estland (hvor han i øvrigt ejede flere Godser),
dels i Reval, hvor han døde 7. Juni 1743 og blev
begravet i Domkirken. Hans Hustru døde 1746 uden at
efterlade Børn af Ægteskabet med B. Efter Sigende var
det B.s Dygtighed som Korttegner, der først henledte
Chr. Gyldenløves Opmærksomhed paa ham og bidrog til
hans hurtige Forfremmelse i dansk Tjeneste under den
spanske Arvefølgekrig. I russisk Tjeneste gjorde han 
sig bekjendt ved sin Deltagelse i Anlægget af Ladoga
Kanalen. Faa sin militære Løbebane deltog han i mange
Slag og Belejringer, hvorfra han medbragte adskillige
Saar.

G. v. Brevern, Zur Geschichte der Familie von Brevern
II, Berlin 1880. Personalhist. Tidsskr. II, 69 ff.

<i>G. L. Grove.</i>
</chapter>

<chapter name="Bohn, Poul, 1697-1759, østerrigsk General">
<b>Bohn, Poul</b>, 1697-1759, østerrigsk General, Søn
af Stadskapitajn og Borgmester i Hasle Morten
Hermansen B. og Hustru Margrethe Ancker, Datter
af den fra den bornholmske Opstand mod Svenskerne
bekjendte Provst Poul A. (s. I, 214), er født i
Hasle. Han viste i sin Barndom en uovervindelig Lyst
til Tegning, kom til Kjøbenhavn, hvor hans Anlæg
for de mathematiske Fag udvikledes, og blev 1715
Student, 1716 Bakkalavr. Da hans Søskendebarn Herman
B. (s. ovfr.) som Generalmajor med de russiske Tropper
s. A. gjæstede Kjøbenhavn, bestemte han sig til at
søge sin Lykke ved at følge med ham til Rusland. Her
blev han ansat ved Ingeniørerne, men Forfremmelsen
kom ham ikke hurtig nok, hvorfor han efter godt 2
Aars Forløb tog til Polen og kort efter i Østerrigsk
Tjeneste, hvor han under General Wilczek opmaalte
Skove i Schlesien. Kjed af de fredelige Forhold
bestemte han sig atter til at gaa til Rusland, men
blev, medens han paa Vejen tog en Plan af en tyrkisk
Fæstning, opsnappet og kastet i Fængsel af Tyrkerne,
hos hvem han døjede meget ondt, indtil han slap ud
ved Hjælp af Fyrst Ragoczy af Transsylvanien. I hans
Residens Rodosto boede han i flere Aar, efter at han
dog først paa Tyrkernes Side havde maattet deltage som
Ingeniørofficer i et Tog til Persien, erhvervede sig
Fyrstens Yndest, blev adlet og udnævnt til Gentilhomme des
commandements. I Konstantinopel, hvor han jævnlig var,
stiftede han mange diplomatiske Bekjendtskab er og
skrev en Beretning om Revolutionen ved Porten i 1730
(findes i det kgl. Bibliothek), som han ved Berckentin
sendte Kongen, i det han samtidig udtalte Ønsket om
at træde i dansk Tjeneste. Dette skete dog ikke. 1734
længtes han atter ud i Verden, forlod Rodosto, tog til
Frankrig og kastedes 1734 i Bastillen som mistænkt for 
at have forraadt Frankrigs Planer til Østerrig og
Rusland. 1738 løslodes han og vendte da tilbage til den 
østerrigske Hær. Gik efter nogen Omflakken omsider atter i
kejserlig Tjeneste, hvor han 1743 blev Ingeniøroberst
og siden deltog i mange besværlige Felttog, fik venstre
Arm omtrent afskudt ved Hohenfriedberg 1745 og tilskrev
sig selv stor Andel i Sejrene i Italien. Under alle
Omstændigheder steg han til de højeste militære
Poster. 1746 blev han Oberstfeltvagtmester,
1752 Generalfeltmarskal-Lieutenant, 1746 fik han
General-Pro-Direktionen 
(under Hertug Carl af Lothringen som General-Direktor)
over Ingeniørkorpset og førte Tilsynet med
alle Maria Theresias Fæstninger i Tyskland,
Italien, Ungarn og Nederlandene. 1758 blev han
Felttøjmester. 12. Nov. 1759 endte han sit æventyrlige
Liv og blev begravet i Stephans Kirken i Wien. --
Med sin Hustru, Maria Rosina f. v. Grabenfeld, havde han
to Sønner, der bleve Officerer i Østerrigsk Tjeneste.

Dansk Krigsbibl. III, 147 ff.  Ny kongl. Saml., Fol.,
Nr. 340, og 4to, Nr. 1989.

<i>G. L. Grove.</i>
</chapter>

<chapter name="Bohr, Christian Friederich Gottfried, 1773-1832, Skolemand, Organist">
<b>Bohr, Christian Friederich Gottfried,</b> 1773-1832, Skolemand, Organist. 
Født i Helsingør 1773 (døbt 20. Okt.) af Forældrene 
Christian B., Gartner, og Johanna Engelcke f. Bomholt. 
Han blev Student fra Helsingørs Skole 1789, men blev kun i Kjøbenhavn i
Aar, væsentlig sysselsat med musikalske Øvelser og
Studier uden derved at kunne finde Livsophold. Han
drog derfor 1790 til Norge og tjente paa Frederikshald
sit Brød som Musiklærer, til han fik Ansættelse som
Organist i Frederiksstad, hvor han tillige begyndte
at studere Mathematik og Fysik. Her fra drog han
1797 til Bergen, blev 1798 Organist ved Korskirken
og Informator i Sprog, Musik og Mathematik. Fra nu af
knyttet til denne Stad fik han ved sin filanthropiske
Iver og sin ualmindelige Lærerdygtighed en stor
Betydning for dens Befolkning. Opfyldt af Iver for
Folkeoplysningen stiftede han 1802 sammen med Præsten
J. E. Welhaven og Svenskeren Porath en Søndagsskole
for Haandværkslærlinger, der har holdt sig til
vore Dage og virket til stor Velsignelse. B.s
Virken som Bestyrer af denne vandt ligesom hans
Arbejde som mathematisk Lærer ved den 1806 oprettede
Realskole stor Anerkjendelse i Samtiden. Ved Siden
af sin Lærergjerning og sit Orgel var han fra 1816
astronomisk Observator og fik af Hansteen den Ros,
at han var en af dem, der gjorde gode Observationer
med slette Instrumenter. Paa en Kjøbenhavnsrejse 1823
gjorde han sig bekjendt med den indbyrdes Undervisning
og fik ved sin Hjemkomst som Medlem af en Kommission
til Almueskolens Organisation denne indført i Bergen,
efter at han 1825 var bleven Overlærer ved Latinskolen
med Forpligtelse til at gaa Stiftsdirektionen til
Haande i Almueskolens Anliggender. 1826 blev han
tillige Organist ved Domkirken og Kantor og fik
som saadan Anledning til at virke for Salmesangens
Forbedring og udgive Hjælpemidler dertil. Ved disse
og sine Regnebøger har han virket til stort Gavn
for Samtid og Efterslægt. Han var en af de mest
fremtrædende Filanthroper, der har 
virket i Norge, og har som saadan sat sig
det hæderligste Eftermæle. Han var Medlem af
Videnskabsselskaberne i Throndhjem og Stockholm. I
Bergen var han Direktør for det harmoniske
Selskab. Han døde 10. Sept. 1832. Gift i Frederiksstad
4. Marts 1796 med Anna Kirstine Sandberg (f. i
Christiania 1766, døbt 4. Dec., d. 23. Dec. 1831),
Datter af Hans S., «Byens Skoleholder», og Antonette
Christiane f. Grøn.

J. Neumann, C. F. G. Bohr, et Mindeskrift, 1833. 
Halvorsen, Norsk Forf. Lex.

<i>D. Thrap.</i>
</chapter>

<chapter name="Bohr, Christian Harald Laurits Peter Emil, f. 1855, Læge">
<b>Bohr, Christian Harald Laurits Peter Emil,</b> f. 1855, Læge. 
Han er en Søn af ndfr. nævnte
Professor Henrik Georg Chr. B. og blev født i
Kjøbenhavn 14. Febr. 1855. Han dimitteredes 1872
fra det v. Westenske Institut og tog Lægeexamen
i 1878. Derefter var han i nogle Aar Assistent i
Universitetets fysiologiske Laboratorium hos Professor
Panum, tog 1880 Doktorgraden, arbejdede derpaa i flere
Semestre i Professor Ludwigs fysiologiske Institut i
Leipzig, holdt efter sin Tilbagekomst som Privatdocent
fysiologiske Forelæsninger ved Universitetet
og blev efter en Konkurrence med J. Buntzen og
L. Vogelius i Febr. 1886 Panums Efterfølger som
Lektor i Fysiologien ved Kjøbenhavns Universitet. Den
fysiologiske Videnskab skylder ham Arbejder af høj
Rang, og som Saadanne maa, foruden hans Disputats om
Mælken og Mælkekuglerne, fremhæves hans Undersøgelser
over Muskelsammentrækninger, over Blodfarvestoffets
Forhold, navnlig med Hensyn til Iltabsorption, og hans
Arbejde om Iltens Afvigelse fra den Boyle-Mariotteske
Lov ved lavt Tryk, hvilket skaffede ham Videnskabernes
Selskabs Sølvmedaille. 1888 blev han Medlem af
dette Selskab. Han er gift med Ellen Adler, Datter
af Grosserer D. B. A.

Smith og Bladt, Den danske Lægestand, 5. Udg.

<i>Jul. Petersen.</i>
</chapter>

<chapter name="Bohr, Henrik Georg Christian, 1813-80, Skolemand">
<b>Bohr, Henrik Georg Christian,</b> 1813-80, Skolemand. 
B. blev født 21. Jan. 1813 i Nakskov
og var en Søn af Peter Georg B., senere Rektor i
Rønne, og Birgitte Steenberg f. Sandal, Datter af
Professor H. P. S. Han blev Student fra Rønne 1829
og tog theologisk Examen 1837. For Selskabet for
Trykkefrihedens rette Brug udgav han 1838 «Lykkens
ABC eller allernyeste Drømmetavle» og 1839 en
Levnedsbeskrivelse af Peder Tordenskjold samt ydede
flere Bidrag til «Dansk Folkeblad». Efter at han
i flere Aar havde været Lærer ved det v. Westenske
Institut, overtog han 1844 Skolens Styrelse og hævede
den til stor Anseelse og meget stærk Frekvens. 
Foruden Programmer udgav han en Række i sin Tid meget
benyttede historiske Lærebøger. Han aftraadte Skolens
Styrelse til sin Søn 1873 og døde 21. Nov. 1880. Han
var gift med Augusta Louise Caroline Rimestad, Datter
af Justitsraad Christian Olsen R., Birkedommer i
Kjøbenhavns nordre Birk.

Erslew, Forf. Lex.

<i>S. B. Thrige.</i>

</chapter><chapter name="Boie, jvfr. Boye.">

<b>Boie,</b> jvfr. Boye.

</chapter><chapter name="Boie, Jørgen, --1569, Provst, Hofpræst">

<b>Boie, Jørgen,</b> --1569, Provst, Hofpræst, paa Latin
kaldet Georgius Boetius Agricola, var født i
Nordslesvig, hvor hans Fader, Lorents B., var
den første evangeliske Præst i Vilstrup. 1538
blev han immatrikuleret i Wittenberg, hvor han tog
Magistergraden. 1540-48 var han Professor Pædagogicus
ved Kjøbenhavns Universitet. I det sidstnævnte
Aar kaldte Hertug Hans den ældre paa Haderslevhus
ham til Sognepræst i Vilstrup efter hans Fader og
samtidig til Hertugens Hofprædikant og Skriftefader,
i hvilken Egenskab han fik Bolig i Haderslev; men
da Vilstrup ligger ikke meget langt fra denne By,
kunde han til Nød nok selv besørge begge Embeder. Sin
Herres Yndest lykkedes det ham i høj Grad at vinde,
hvorfor efterhaanden flere vigtige kirkelige Hverv
bleve ham overdragne; saaledes bleve 1552 Kirkerne
paa Nordstrand, hvilken Ø den Gang var af langt større
Omfang end nu, underlagte hans Tilsyn. 1555 ledsagede
han sin Herre paa en Rejse til denne Landsdel,
ved hvilken Lejlighed en særlig Kirkeordning for
Nordstrand blev udstedt. Da Ditmarsken 1559 var
erobret, udarbejdede B. i Forening med Kong Frederiks
og Hertug Adolfs Hofpræster en Kirkeordning for denne
Provins. 1560 beskikkedes han, uden derfor at opgive
sine tidligere Stillinger, til Provst (Superintendent)
i Haderslev Amt, og som saadan udarbejdede han
1564 et Skrift, der indeholder vigtige Oplysninger
om Kirkevæsenets Ordning, om Kirkernes Ejendomme
o. dsl. i Haderslev Provsti eller det gamle Barvit
Syssel, et Skrift, der afgiver et fordelagtigt
Vidnesbyrd om Provstens Forretningsdygtighed og
Nøjagtighed. 1566 indviede han Slotskapellet i
det af Hertug Hans nyopførte Haderslevhus eller
Hansborg. Ved denne som ved mange andre Lejligheder
viste Hertugen ved forskjellige Begunstigelser,
hvor megen Pris han satte paa ham. Han var den
første indfødte Sønderjyde, der betjente nogen højere
kirkelig Stilling i Nordslesvig efter Reformationen,
hvor man hidtil udelukkende havde betjent 
sig af Tyskere. -- B. døde 1. Maj 1569. Siden 1553
havde han været gift med Sara, Datter af Provst
Johan Meiger i Rensborg og Enke efter Provst Vincents
Alberti i Tønder.

Rørdam, Kbhvns Universitets Hist. 1537-1621 I, 580 ff. 
Kirkehist. Saml. 3. R. I, 693 ff.

<i>H. F. Rørdam.</i>
</chapter>


<b>Boiesen,</b> se Bojesen.

<chapter name="de Bois-Clair, Caspar Antoine, --1693--, Hofprædikant og Kunstner">
<b>de Bois-Clair, Caspar Antoine</b>, --1693--, Hofprædikant
og Kunstner, var født i Lyon og indtraadte først
i Jesuiterordenen, men under et Ophold i Holland
gik han over til Kalvinismen; 1690 kom han til
Kjøbenhavn, hvor han blev vel antagen ved Hoffet og
i den reformerte Menighed. Hos Christian V har hans
Talent som Maler vistnok især anbefalet ham. Efter
at have været her i nogle Aar besluttede han sig,
efter Forhandlinger med de kjøbenhavnske Theologer,
til at gaa over til den lutherske Bekjendelse. Dette
Skridt vakte en pinlig Opmærksomhed i den da talrige
reformerte Menighed i Kjøbenhavn, og man fik ham
derfor til at rejse bort. Men næppe havde han
sat denne Beslutning i Værk, før han fortrød sin
Flugt, vendte om og tog sin Tilflugt til Kongen,
udgav «Lettre justificative» (1693) for at vise
Oprigtigheden af sin Tilslutning til Lutheranerne
og bønfaldt om Kongens Beskyttelse. Denne opnaaede
han ogsaa i fuldt Maal, da han blev udnævnt til
fransk Hofprædikant med en anstændig Løn. «Der
var dog mange fornuftige Folk, som ikke havde den
Kredit for denne Mand, som han gjorde sig Umage for
at sætte sig i hos dem.» Imidlertid holdt Kongen
sin Haand over ham, og da en fransk Kapitajn angreb
ham i et Smædeskrift, blev dette 9. Jan. 1699 efter
kgl. Befaling brændt af Bøddelen paa Gammeltorv. --
Tanken om de tre Bekjendelser, B.-C. havde tilhørt,
fremtraadte ikke blot i hans Skrifter, men ogsaa
i hans Kunstnervirksomhed. Saaledes blev der 1696
ophængt et stort Maleri af ham i Trinitatis Kirke,
forestillende den hellige Timotheus som «en Mand
af tre Religioner», og i et Skrift fra samme Aar,
«Discours evangelique», har han tegnet et Billede
af Jomfru Marie med en snurrig Forklaring om, at hun
havde været af tre Religioner, den jødiske, kalvinske
og lutherske. Foruden de nævnte Billeder har man flere
af ham paa Rosenborg og i den kgl. Malerisamling. -- Da
Christian V døde 1699, holdt B.-C. fransk Ligprædiken
over ham; men dermed var hans Rolle udspillet her
i Landet. 
Han opholdt sig i Begyndelsen af Frederik IV's Tid i Glückstadt. 
Men forsvandt, og onde Tunger vilde sige, at han endte, 
som han havde begyndt, i den romerske Kirkes Skjød.

Zwergius, Siellandske Clerisie S. 721 ff. 
Weilbach, Konstnerlex. Suhms Saml. I, 3, 194 f.

<i>H F. Rørdam.</i>

</chapter><chapter name="Boisen, jvfr. Boysen.">

<b>Boisen,</b> jvfr. Boysen.

</chapter><chapter name="Boisen, Boie Frederik Outzen, 1793-1876, Præst">

<b>Boisen, Boie Frederik Outzen,</b> 1793-1876, Præst,
Søn af ndfr. nævnte Biskop P. O. B., er født i
Vesterborg 20. Okt. 1793. Han blev Student 1813,
Kandidat 1817, og det næste Aar ansattes han som
Vicepastor hos Faderen i Vesterborg og Lærer ved
Seminariet. Her ægtede han 1819 Christiane Hansine
Møller (f. 1795 d. 1886), Datter af Kammerraad og
Godsinspektør Chr. Ditl. M. I Aaret 1825 blev han
Sognepræst i Saxkjøbing og 1829 Provst for Musse og
Fuglse Herreder. Han forflyttedes 1836 til Søllerød,
og blev Provst for Smørum og Sokkelund Herreder 1840
og samme Aar Medlem af den Kommission, der nedsattes
til at bedømme Mynsters Udkast til et Ritual og en
Alterbog. Han valgtes til Medlem af Amtsraadet 1842
og stillede sig 1848 til den grundlovgivende Rigsdag
i Lyngby-Kredsen. 1852 kaldtes han til Sognepræst
i Gjentofte, hvor han 1862 byggede et Børneasyl,
hvortil han skjænkede 8000 Rdl.; 1867 fik han
Rang med Biskopper, ved sit 50 Aars Jubilæum 1868
blev han Kommandør af Danebrog, og Sognets Beboere
skjænkede ham 700 Rdl., hvoraf der oprettedes et
Legat for trængende Konfirmanter. Da en mange Aar
gammel Forsyndelse kom for Dagen, maatte han 1872
søge sin Afsked, som han fik uden Pension. Han døde
i Kjøbenhavn 13. Maj 1876. -- Han havde fra Faderen
arvet baade den pædagogiske Interesse og det rette
Greb paa at tale med Børn. Som Provst var han ikke
blot en ualmindelig flittig Visitator, men han havde
i høj Grad vundet Lærernes Tillid; de følte sig med
god Grund forvissede om at have en trofast Talsmand
i ham.

Elvius, Danmarks Præstehist. 1869-84 S. 146 f.

<i>L. Koch.</i>

</chapter><chapter name="Boisen, Carl Christian, 1804-66, Præst">

<b>Boisen, Carl Christian,</b> 1804-66, Præst, blev
født 27. Avg. 1804 i Vesterborg, hvor hans Fader,
ndfr. nævnte Biskop P. O. B., den Gang var Præst. 15
Aar gammel kom han i Nykjøbing Latinskole, men efter
et Aars Skolegang der blev han tagen ud for at blive
privat dimitteret af sin Fader 1821. Efter 1826
at have underkastet sig theologisk Embedsexamen
blev han 1827 konstitueret Lærer ved Vesterborg
Skolelærerseminarium, og da han havde 
virket som saadan i et Aar, foretog han med kongelig
Understøttelse en Udenlandsrejse paa 1 1/2 Aar. Han
opholdt sig især i Paris og Berlin, hvor han
syslede med kirkehistoriske Studier. Efter sin
Hjemkomst blev han 1830 Sognepræst for Nebbelunde
og Sæddinge Menigheder, og der udgav han sammen
med sin ældre Broder, den ndfr. omtalte L. N. B.,
«Kristelig Samler», et Tidsskrift til opbyggelig
Underholdning for Kristne af alle Stænder (I-V,
1836-42). I sine Studenteraar havde han sluttet
sig til Professor H. N. Clausen, men efterhaanden
brød han helt med Rationalismen. Efter at han under
et Ophold i Kjøbenhavn 1835 havde hørt Grundtvig
prædike i Frederikskirken, gjorde han et Besøg hos
ham, som varede til langt ud paa Aftenen. Da han kom
hjem til sin Præstegaard, skrev han en lille Bog «om
Betydningen af den kristelige Kirkes Bekjendelse», i
hvilken han, med en Del Uklarhed, fremsatte Grundtvigs
Opfattelse af Trosordet, og dette Standpunkt fastholdt
han i den følgende Del af sit Liv, om end ikke uden
Vaklen. 1842 blev han ansat som Præst ved Tugthuset
paa Christianshavn, og 1844 blev han Præst i Vonsbæk
i Haderslev Provsti. Det var hans Yndlingsplan at faa
oprettet et dansk Seminarium i Vonsbæk, og Christian
VIII, der havde megen Tillid til ham, var villig til
at understøtte ham til Udførelsen af denne Plan. Men
saa kom Tronskiftet og Oprøret, og i Maj 1848 blev han
afsat af Oprørsregeringen. Efter sin Afsættelse gjorde
han en Tid Tjeneste som Feltpræst og Feltprovst, men
1850 tiltraadte han atter sit Embede i Vonsbæk. Sidst
i dette Aar blev han forflyttet til Fredericia som
Præst ved St. Michaelis Kirke, og der fra kom han
1860 til Ribe som Stiftsprovst og Sognepræst ved
Domkirken. Der døde han 8. Febr. 1866. Han blev 1831
gift med Thora Marthea Jensine Schierning, Datter af
Kjøbmand G. S.

Erslew, Forf. Lex. Wiberg, Alm. Præstehist. II, 603. 
Budstikken 1866, Nr. 8.

<i>Fr. Nielsen.</i>
</chapter>

<chapter name="Boisen, Frederik Engelhart, 1808-82, Præst">
<b>Boisen, Frederik Engelhart,</b> 1808-82, Præst. Han var
en Søn af ndfr. omtalte Biskop P. O. B. og blev født
i Vesterborg 11. Febr. 1808. Indtil sit 15. Aar
blev han undervist i Hjemmet af sin Fader og sin
Halvbroder Boie B., der var Lærer ved Vesterborg
Seminarium. 1823 kom han i Nykjøbing Skole, og der
fra blev han dimitteret 1825. I sin Studentertid
havde han, som flere af hans Brødre, et venligt Hjem
i Stiftsprovst Clausens Hus, og der forberedte han sig
til den theologiske Embedsexamen, som han underkastede
sig i Aaret 1830. Derpaa opholdt han sig i Vesterborg 
hos Faderen, men efter dennes Død (1831) flyttede han
igjen til Kjøbenhavn med sine to yngre Brødre. Han
blev Lærer i Borgerdydskolen paa Christianshavn
og boede i Hus med J. C. Lindberg, der kom ham
og hans Brødre i Møde med stor Kjærlighed. Lidt
efter lidt ændredes hans religiøse Grundansknelse,
der var uddannet under Paavirkning af Faderens
og det kjøbenhavnske Hjems Rationalisme. Han blev
nu en stadig Tilhører ved Grundtvigs Prædikener i
Frederikskirken, og han omgikkes meget med Søren
Kierkegaard og hans Broder Peter, den senere Biskop,
der var forlovet med en af B.s Søstre. 1834 blev
B. udnævnt til Kateket og Førstelærer i Store
Heddinge, og samme Aar holdt han Bryllup med Eline
Birgitte Heramb (d. 1871), Datter af Major L. G. H. i
Kongsberg. Den unge Kateket kom snart i Ry for sin
Veltalenhed, og 1837 kaldte Grevinde Holstein, Grev
F. A. H.s Enke, ham til Skjørpinge. Dette Sogn laa i
den stærkt vakte Egn i Sjælland, og da B. kom der til,
sluttede han sig strax til Forsamlingsfolkene i dette
saakaldte «hellige Land». Hans Præstegaard blev et af
Samlingsstederne for de vakte, og B. var en Stund helt
revet med af den stærkt pietistisk farvede Bevægelse,
der den Gang havde sin Blomstringstid. Efter et
Besøg hos Grundtvig i 1845 fik han imidlertid Øjet
op for Skjævhederne ved Forsamlingslivet, og han
slog da «nogle forfærdelige Dommedagsslag imod det
udvortes Væsen». Næste Aar optraadte han første Gang
som folkelig Taler ved en Fest i Næstved til Minde
om Pestalozzi, og i det «danske Samfund», som ved
den Lejlighed blev dannet, holdt han senere jævnlig
Foredrag over folkelige Æmner. Men fra det Øjeblik
vendte de vakte Lægfolk sig fra den før forgudede
Præst, og de udtalte haarde Domme over ham, som om
han var falden fra den første Kjærlighed. Selv følte
han sig dog «frigjort fra Trældom under Loven og glad
ved Friheden under Naaden», og i den følgende Tid
sluttede han sig fastere til Grundtvig og de Mænd,
der stode i Kreds om ham.

Da der skulde vælges Medlemmer af den grundlovgivende
Rigsforsamling, stillede B. sig i Korsør imod
daværende Mag. A. Steen, og han blev valgt, skjønt
Bondevennerne støttede Steen, fordi de ikke fandt
det heldigt at vælge Præster. 1849 stillede han sig
atter i Skjelskør mod Kammerherre Castenskjold,
og ogsaa denne Gang opnaaede han at blive valgt;
men da han 1850 blev kaldet til Præst i Vilstrup,
syd for Haderslev, nedlagde han sit Mandat som
Rigsdagsmand. Hans Kjærlighed til Menigmand havde
paa Rigsdagen bragt ham til at søge sin Plads i
Bøndernes Midte, men han havde ikke synderlig
Indflydelse og talte kun sjælden. I Vilstrup
kastede han sig med stor Iver over alle Sider af
Præstegjerningen; men han havde store Vanskeligheder
at kæmpe med. Den herrnhutiske Paavirkning fra
Christiansfeld, Pietismen hos Nabopræsterne og
den gængse Overvurdering af det tyske Aandslivs
Fortrinlighed skaffede ham mange bitre Timer, og han
følte sig i flere Henseender skuffet med Hensyn til
det forventede Udbytte af sit Arbejde. Da han var
et Stemningsmenneske, skiftede store Forhaabninger
med Fortvivlelse, og ofte var han forsagt indtil
Haabløshed. I Vilstrup begyndte han (1852) Udgivelsen
af «Budstikken», et Folkeskrift til Oplysning og
Opbyggelse, sorn blev et stille Udløb for hans Sjæls
Tanker. De fleste Artikler i dette Fjortendagsskrift
skrev han selv, og som Aarene gik, sporedes det
ikke sjælden, at «Koen kunde være sen til at give
Mælk». Men hans «Budstikke» kom vidt om og var til
Gavn og Glæde for mange paa begge Sider af Kongeaaen.

1859 sagde han Sønderjylland Farvel for at overtage
Embedet som Sognepræst i Stege; til en Afskedsfest
for ham i den haderslevske Klub «Harmonien»,
hvor B. ofte havde holdt Foredrag, skrev daværende
Konrektor Lembcke Sangen: «Vort Modersmaal er
dejligt». B. kom til Stege med store Forhaabninger om
at kunne udrette mere, fordi han nu kun skulde virke
blandt danske Mænd og Kvinder. Men der ventede ham nye
Kampe. Medens i Sønderjylland, næst Kristendommen,
den danske Sag havde staaet i første Række for ham,
traadte i Stege Politikken i Forgrunden, og han,
den gamle Bondeven, følte sig i stærk Modsætning til
sine national-liberale Omgivelser. Med ungdommelig
Lidenskab og fast Tro paa Venstres Ret kastede han
sig ind i de politiske Stridigheder, og Bølgerne
gik ofte saa højt, at Præsten syntes at tabe, naar
Politikeren vandt. Ved Landstingsvalget i Næstved
1866 blev han valgt til Medlem af Landstinget, og som
saadan udtalte han sig bestemt imod den foreslaaede
Forfatningsforandring i den Overbevisning, at denne
Forandrings Vedtagelse vilde medføre, at «Fest for
vor Grundlov herefter kun vil blive en Glædesfest
for den ene Del af Folket, men en vemodig Mindefest
for den anden».

Det var dog langt fra, at han over Politikken glemte
sin Præstegjerning. Ogsaa i Stege holdt han med
stor Iver Forsamlinger, og om end hans Vidnesbyrd
nu klang anderledes, end da han i sin Ungdom talte
i «det hellige Land», var Grundtonen
den samme. Fra Stege gjorde han jævnlig store
Prædikerejser til forskjellige Egne af Danmark og til
Norge, og selv de, der hverken vare kirkelig eller
politisk enige med ham, havde ondt ved at unddrage
sig Virkningerne af hans forunderlig smeltende
Veltalenhed. I de sidste Aar havde disse Rejser
ofte det Formaal at indsamle Bidrag til Løventhais
Mission, som i B. havde en varm Ven. I Begyndelsen
af Aaret 1879 talte han med ungdommelig Kraft ved
et offentlig Møde i Forsamlingssalen paa Rødkilde
Folkehøjskole, der i ham havde en trofast Støtte;
men næste Nat blev han ramt af et Slagtilfælde,
som kastede ham paa et haardt Sygeleje. I Efteraaret
1879 maatte han standse Udgivelsen af «Budstikken»,
1881 søgte han sin Afsked, og 17. Sept. 1882 døde
han i Kjøbenhavn efter et nyt apoplektisk Anfald. I
de sidste Aar havde han været saa aandelig nedbrudt,
at han intet kunde huske. Tit om Natten, naar han
laa søvnløs, lod han da tænde Lys og forlangte sin
Alterbog for at læse over paa Trosbekjendelsen,
Fadervor og Nadverens Indstiftelsesord; thi endog de
kunde stundum svinde bort af hans Hukommelse.

Erslew, Forf. Lex. Elvius, Danmarks Præstehist. 1869-84 
S. 480 f. P. Bojsen, Budstikkens Udgiver, Præsten Fr. E. B.s 
Liv og Levned, 1883. V. Birkedal, Frits Boisen, en Ven, skildret af
en Ven, 1884.

<i>Fr. Nielsen.</i>
</chapter>

<chapter name="Bojsen, Frederik (kaldet Frede) Engelhart, f. 1841, Politiker">
<b>Bojsen, Frederik</b> (kaldet Frede) <b>Engelhart,</b> f. 1841,
Politiker. B., Søn af den foregaaende, født i
Skjørpinge ved Slagelse 22. Avg. 1841, fulgte 1850
med Faderen til Vilstrup i Nordslesvig og kom næste
Aar i Haderslev lærde Skole, hvorfra han 1859 blev
Student. Efter at have taget filosofisk Examen
1860 rejste B. til Upsala, hvor han studerede et
Aars Tid: han hørte særlig Professorerne C. Säve
(i de nordiske Sprog) og C. V. Böttiger (i nyere
Litteratur) og arbejdede paa en Afhandling,
omhandlende Sagnet om Stærkodder, for hvilken
han efter sin Tilbagekomst til Kjøbenhavn 1861
vandt Universitetets Guldmedaille. Uagtet stærke
Opfordringer til at vælge et friere akademisk Studium
besluttede B. at læse til theologisk Examen; men
ved Siden deraf drev han andre litterære Sysler. Med
Professor N. M. Petersen som Vejleder udgav han en
kortfattet dansk Retskrivningslære (1862), og som
«født Venstremand» skrev han til flere Blade. Han
deltog med stor Iver i det nordiske Studentermøde
i Kjøbenhavn 1862 og forlovede sig derefter med
Karen Cathrine Anker (f. 16. Juni 1843), Datter af
Grosserer Peter Martin A. paa Rød ved Frederikshald
(f. 1801 d. 1863). End 
videre overtog han efter sin Farbroder P. O. B.s
Død 1862 Posten som Førstelærer ved Enkedronningens
Asylskole.

Uagtet disse Sysler lykkedes det B. ved anstrængt
Flid at tage theologisk Examen i Marts 1864, men han
nægtede at aflægge den da fastsatte Kandidated. Endnu
forinden Examinen (der holdtes extraordinært for ham
og en anden Kandidat i lignende Forhold) havde han --
som Aaret forud havde lejet sig en Stillingsmand til
Soldatertjenesten -- meldt sig som Officersaspirant,
og efter at have bestaaet Prøven som Nr. 2 afgik
han i Maj til Hæren. Under Resten af Krigen gjorde
B. Tjeneste ved Bevogtningen af Fyns nordvestlige
Kyst; 1867 udnævntes han til Lieutenant og stod
i Forstærkningen indtil 1883. For at medvirke
til Folkets aandelige Løftelse efter Krigens tunge
Nederlag besluttede B. at grundlægge en Folkehøjskole
paa Møen, hvor hans Fader var bleven Præst. Hans
Giftermaal (han havde Bryllup 26. Juni 1865, men blev
allerede Enkemand 22. Sept. 1866) gav ham dertil rige
Midler, og Skolen aabnedes i Okt. 1865 samt fik næste
Aar en statelig Bygning paa Rødkilde i Stege Landsogn,
hvor B. havde kjøbt en stor Gaard. B. ledede selv
Skolen i flere Aar, men maatte, da han var bleven
Folketingsmand, overgive Ledelsen i andre Hænder
og overdrog 1873 Skolen helt til dens nuværende
Forstander, J. H. Andersen. Fremdeles blev B. 1865
Leder for Møens Skytteforening og Formand for Øens
Vaabenbrødre, 1867 Formand for Sogneraadet og for
Landbo-Sparekassen, Stillinger, han siden vedblivende
har indtaget.

Dog snart fik B. en videre Virksomhed. I Aarene
1865-66 havde han taget vigtig Del i Valgkampene
paa Møen, og i Sept. 1869 valgtes han selv her
til Folketinget; han er siden stadig bleven gjenvalgt, 
jævnlig uden Medbejler og ingen Sinde alvorlig
truet af Modstanderne. B. sluttede sig strax til det
nationale Venstre og gik med dette 1870 over til det
forenede Venstre, af hvis Bestyrelse han snart blev
Medlem. Efter at have taget vigtig Del i de politiske
Forhandlinger i Nov. 1877 blev B. ved Partiets
Sprængning en af Lederne for det moderate Venstre og
1884 for det nye danske Venstre samt var fra Okt. 1882
Medlem af Venstres Fællesbestyrelse. Allerede 1870
valgtes B. til Finansudvalget og har siden 1872 paa
et Par enkelte Samlinger nær været dettes Formand. Med
stor Flid satte B. sig ind i Statshusholdningens mange
Enkeltheder, skjønt han tilsyneladende ikke øvede
saa stor Indflydelse paa Finanslovens Behandling som
Udvalgets Ordførere.
Ogsaa kastede B. sig over Drøftelsen af de militære
Spørgsmaal, rejste i Sommeren 1871 til Schweits
for at sætte sig ind i dette Lands ejendommelige
Hærordning under den schweitserske General Herzogs
Vejledning og var siden 1872 Venstres egentlige
Ordfører i de gjentagne Forhandlinger dels om
Hærens Ordning, dels om Anlæg af Befæstninger. I
Sommeren 1880 var han en af Hovedmændene for den
Overenskomst, som da blev truffen om Hærens Ordning,
og ligeledes 1881 Ophavsmanden til den nye militære
Straffelov. I Forsvarssagen har han altid været en
afgjort Modstander af Kjøbenhavns Landbefæstning,
men derimod en Talsmand for Udvikling af Flaaden og
af Søminevæsenet. 1881 udgav B. et lille Skrift «Til
Oplysning om Hærlovs-Forhandlingerne» for at forklare
sin Stilling til disse Spørgsmaal.

B. har fremdeles været virksom i andre vigtige Sagers
Behandling, saaledes 1871 Medlem af Udvalget om de
lærde Skolers Undervisningsplan og 1887-88 Ordfører
for Udvalget om Kunstsmørret. 1883-84 var han Formand
for Tingets politiske Udvalg, og for at betegne, hvor
fremragende en Stilling han indtog, valgte Tingets
Flertal ham 1887-88 til 1. Viceformand. Ogsaa uden
for Rigsdagen har B. haft vigtig Del i den politiske
Opposition. I Jan. 1884 overtog han sammen med C. Berg
Ledelsen af «Morgenbladet» og blev senere Medlem af
Bladets Bestyrelse, og i Nov. 1884 indtraadte han i
Bestyrelsen for Kjøbenhavns liberale Vælgerforening.

Som Følge af Overanstrængelse blev B.s Helbred
svækket, og Vinteren 1879-80 tilbragte han derfor i
Syden (Algier og Mentona); han gjorde her Bekjendtskab
med Augusta Jakobine Konow (f. 1. Marts 1855),
Datter af Proprietær August K. paa Tjerne og
ligesom hans første Hustru Søster til en Svoger
af ham. B. holdt Bryllup med hende 3. Nov. 1880.

<i>Emil Elberling.</i>
</chapter>

<chapter name="Boisen, Lars Nannestad, 1803-75, Præst">
<b>Boisen, Lars Nannestad,</b> 1803-75, Præst. Han var en
Søn af ndfr. omtalte Biskop P. O. B. og blev født
i Vesterborg 8. Febr. 1803. Indtil sit 14. Aar blev
han undervist i Hjemmet af sin Fader, men 1817 kom
han i Nykjøbing Skole, og der fra afgik han til
Universitetet 1819. I Kjøbenhavn havde han, som
hans Brødre, et Hjem i Stiftsprovst Clausens Hus, og
han kastede sig med stor Iver over det theologiske
Studium. 1824 tog han theologisk Embedsexamen, og
kort efter blev han konstitueret som 
Adjunkt ved Nykjøbing Skole. I Efteraaret 1825
opgav han imidlertid dette Embede for, til Dels med
offentlig Understøttelse, at foretage en Studierejse
til Udlandet. Han opholdt sig omtrent et Aar i Halle
for at studere Hebraisk under Gesenius, Syrisk og
Arabisk under Rödiger. Derpaa lagde han Vejen om
ad Sydtyskland og Schweits, og i Vinteren 1826-27
boede han i Bonn for under Freitags Vejledning at
komme dybere ind i Studiet af det arabiske Sprog, og
samtidig studerede han Sanskrit under A. W. Schlegel
og Lassen. I Bonn traf han ogsaa sammen med en af
Ophavsmændene til den anglokatholske Bevægelse,
den senere saa navnkundige E. B. Pusey, og dennes
alvorlige, pietistiske Fromhed gjorde et dybt
Indtryk paa B. Skjønt han efter Mødet med ham slog
alle Tanker om en Professorstilling af Hovedet og
kun nærede Ønsket om at blive Præst, fuldendte han
dog sin Rejse og gik til Paris, hvor han fortsatte
sine Sanskritstudier under Chezys Vejledning og
lagde sig efter Persisk under Silvestre de Sacys
Ledelse. Efter at være vendt hjem 1827 udarbejdede han
en Afhandling om et Æmne af den arabiske Litteratur,
og ved den vandt han Magistergraden. 1829 blev han
Præst i Assens og Klakring, og samme Aar ægtede han
sin første Hustru, Beate Petrine Caroline Adelaide
Schiern (d. 1839), Datter af Overkrigskommissær
B. S. 1831 blev han af Grev Reventlow kaldet til at
være sin Faders Efterfølger som Præst i Vesterborg
og Birket, og samme Aar udgav han en «Kortfattet
arabisk Grammatik». Skjønt han ogsaa senere gjorde
sine østerlandske Studier frugtbringende, dels ved
Oversættelser fra Arabisk, Persisk og Sanskrit,
dels ved Udgivelsen af en udførlig, paa omfattende
Studier grundet, Fremstilling af Israels Historie
(I-V, 1847-63), var Præstegjerningen dog Hovedsagen
for ham. I Aarene 1833-34 var han traadt i personligt
Forhold til Grundtvig, og siden den Tid sluttede
han sig i theologisk og kirkelig, men ikke i
politisk Henseende til denne. Sammen med sin Broder
C. C. B. (se ovfr.) udgav han i flere Aar «Kristelig
Samler», og af og til tog han ved Bladartikler og
Smaaskrifter Del i den kirkelige Forhandling. Han var
ogsaa meget musikalsk begavet, og flere Kompositioner
udgik fra hans Haand. Den bedst kjendte er vel hans
Melodi til Grundtvigs Salme «At sige Verden ret
Farvel». I Aaret 1842 ægtede han sin anden Hustru,
Marthe (Mathilde) Frederikke Rützou, f. Ipsen, Enke
efter Præsten Poul R. i Assens og Klakring. Han døde
22. April 1875 efter i henved et halvt
Hundredaar med stor Nidkjærhed at have røgtet Præstegjerningen 
i sit Fødesogn.

Erslew, Forf. Lex. Elvius, Danmarks Præstehist. 1869-84 S. 577. 
Budstikken 1875, Nr. 13 og 14.

<i>Fr. Nielsen.</i>
</chapter>

<chapter name="Bojsen, Lars Peter, f. 1838, Skolemand og Politiker">
<b>Bojsen, Lars Peter,</b> f. 1838, Skolemand og Politiker. 
B. er ældste Søn af Præsten
F. E. B. (s. ovfr.) og født 15. April 1838 i
Skjørpinge ved Slagelse. Efter at have gaaet
i Haderslev Latinskole tog han Adgangsexamen
ved polyteknisk Læreanstalt og 1858-59
Landinspektørexamen. Paavirket i grundtvigsk Retning
fra sit Hjem besluttede han at virke i Folkehøjskolens
Tjeneste. Efter en kort Tid at have været Lærer ved
Rødding og Uldum Folkehøjskoler kjøbte han 1859
Gjedved Folkehøjskole ved Horsens, ved hvilken
han blev Forstander. Blandt hans Medlærere var
senere Præsten Niels Lindberg. Med Højskolen var
der i nogle Aar forenet en «Friskole» og fra 1862 et
«Friseminarium», hvorved B. ogsaa blev Forstander. Da
dette fik saa stor en Tilgang, at Elevantallet
en Tid naaede 200, nedlagdes Højskolen 1881. Som
Udgiver af «Dansk Skoletidende» 1866-70, de 4 sidste
Aar i Forening med Broderen Frede B., og som ivrig
Deltager i Skolemøder gjorde han sig til Talsmand
for vidtgaaende Reformer i Almueskolevæsenet. -- Paa
Omegnens Befolkning fik B. betydelig Indflydelse ved
sin Skole, ved store Foredragsmøder og ved Artikler
i «Horsens Folkeblad». Han agiterede i demokratisk
Retning og valgtes 1866 til Folketingsmand i
Vejle, men trak sig tilbage efter Vedtagelsen af
den gjennemsete Grundlov. I 1887 stillede han sig
til Folketingsvalg i Slagelse, men faldt for Rektor
Dahl. B, har i flere Aar været Sogneraadsformand og
siden 1884 Formand for «Horsens Landbrugsforening». I
Egenskab af Landmaaler har han udgivet en Ledetraad
i Landmaaling, udkommen i flere Oplag, B. deltog
i Udgivelsen af «Den nye Budstikke» 1880-82, en
Fortsættelse af F. E. Boisens «Budstikken». --
B. ægtede 2. Sept, 1862 Ingeborg Christiane Crone,
f. 13. Maj 1840, Datter af Kammerraad C., Landmand
i Braa ved Horsens.

P.  M. Jensen-Lyngbye, Gjedved Højskole og Seminarium, 1888.

<i>Joakim Larsen.</i>
</chapter>

<chapter name="Boisen, Peter Outzen, 1762-1831, Biskop">
<b>Boisen, Peter Outzen,</b> 1762-1831, Biskop, er født
16. Nov, 1762 i Emmerlev ved Højer, hvor Faderen, Boie
Outzen B., var Bonde og Kniplingshandler. Forældrene
vare fattige, men anvendte en stor Del af, hvad de
ejede, paa hans Opdragelse. Han kom 
i Huset hos en Præst, U. A. Petersen i Tinglev, og
gik i sit 20. Aar til Kiel, hvor Prokansler Cramer
blev hans Lærer, Raadgiver og anden Fader og tændte
den virksomste Gavnelyst i hans Sjæl. I Aaret 1785
tog han Embedsexamen med Udmærkelse, og samme Karakter
opnaaede han, da han tog Examen om i Kjøbenhavn for at
kunne faa Ansættelse i Kongeriget. Det var utvivlsomt
efter Cramers Anbefaling, at Grev C. D. Reventlow
1787 kaldede ham til Sognepræst for Vesterborg og
Birket Menigheder paa Laaland. Aaret efter ægtede
han sin Formands Enke, Anna Wiinholt, f. Hansen, der
døde 1798, hvorefter han 1799 ægtede Anna Nannestad
(f. 1775 d. 1853), Datter af Dr. theol. N. E N. i
Odense.

B. hører helt til den rationalistiske Oplysnings
Retning. Men medens de fleste Rationalister vilde
paavirke Viljen gjennem Forstanden, hørte B. til
den Side, der mere vilde opnaa dette gjennem
Følelsen, Kristendommen skal gjøres blid, rørende
og højtidelig. Fra dette Standpunkt arbejdede han,
«omsvævet af Cramers Aand», for den Oplysning, som
«vel ordnet er det eneste Middel, hvorved Almenvel
kan for hele Fremtiden sikres», den fremtidige Ungdom
dannes til en dydig Slægt og vor Gudsdyrkelse gjøres
blid, lærerig og opbyggelig for alle.

Grev C. D. Reventlow var Sjælen i den store
Kommission, der var nedsat til Almueskolevæsenets
Forbedring; han var som B. en alvorlig religiøs Mand
og nærede den største Iver for Skolevæsenet, og de
to Mænd arbejdede trofast sammen. En Hovedbetingelse
for Skolevæsenets Fremgang var Uddannelsen af dygtige
Lærere. Men fra mange Sider var man misfornøjet med
det paa Blaagaard anlagte Seminarium, og det var til
Dels for at skaffe Skolelærerne en hensigtsmæssigere
Undervisning, at B. i Aaret 1802 oprettede et
Seminarium i Præstegaarden i Vesterborg. Dette
fik snart et anset Navn, og B. havde ogsaa gode
Gaver til at meddele de unge noget af sin egen
Kjærlighed til og Iver for Oplysningen. Det var hans
Virksomhed for Skolevæsenet, der saaledes henledede
Opmærksomheden paa ham, at han 1805 blev kaldet til
Biskop i Akershus Stift; men han kunde ikke overtale
sig til at forlade sine Seminarister og frabad
sig derfor denne Befordring; han kaldtes da samme
Aar til Biskop for Laaland-Falsters Stift, hvorhos
han fik Tilladelse til at beholde sit Præstekald
og blive boende i Vesterborg. Som Biskop kom han
saaledes til at organisere sit Stifts Skolevæsen efter
Anordningerne af 1806 og 1814. Men han oplevede ogsaa
at se, at Interessen for Skolevæsenet kølnedes hos
den yngre Slægt og tog en uheldig Retning hos
Regeringen. I Aaret 1819 blev han Medlem af den
Kommission, der var nedsat angaaende den indbyrdes
Undervisnings Indførelse; hele denne mekaniske Methode
var ham som alle de ældre Pædagoger haardt imod, og
det var kun modstræbende, de bøjede sig for Frederik
VI's bestemte Vilje.

B. var mere en dygtig Skoleinspektør, end han egentlig
var Biskop; Skolen var ham det første, Kirken stod
kun i anden Række. Han fik den evangeliske Salmebog,
der før ham saa godt som ingen Indgang havde fundet
i Stiftet, indført overalt. Da i Begyndelsen af
dette Aarhundrede alle beskæftigede sig med at
arbejde paa den gamle Liturgis Forandring, indgav
ogsaa han 1805 en «Plan til en Forbedring af den
offentlige Gudstjeneste», hvorved denne skulde
blive mere rørende, højtidsfuld og religiøs, og det
Sprog, hvori den udførtes, renses for orientalske
Udtryk. Kancelliet fandt denne Plan overmaade vel
udarbejdet og nedsatte en Kommission til at behandle
den. Men B. havde kun opnaaet at vise, hvor uklar hans
theologiske Tankegang var, og hvor lidt Blik han havde
for Kirkens Tarv og Gudstjenestens Væsen; ikke blot
de Mænd, som erkjendte Dybden af og Skjønheden i den
gamle Liturgi, som Grundtvig og især Mynster, vendte
sig imod ham, men ogsaa den egentlige Rationalismes
betydeligste Repræsentant, H. G. Clausen. -- Netop
fordi B. hverken egentlig var Theolog eller nogen klar
Tænker, kunde han bedre end mange andre Rationalister
følge med, da en dybere Opfattelse af Kristendommen
efterhaanden begyndte at gjøre sig gjældende, om end
meget af, hvad der nu prædikedes, forekom ham at være
en Mysticisme, hvis Sandhed han ikke kunde erkjende,
og hvis Nytte han ikke indsaa. Da Bibelselskabet
oprettedes 1813, sluttede han sig til det med stor
Iver og arbejdede især paa at forsyne Skoler og
Konfirmanter med nye Testamenter. Af hans Skrifter
har hans «Andagtsbog» (1820) oplevet mange Oplag
lige til den senere Tid. Den Varme og Inderlighed,
hvormed den taler om Fromhed i de huslige Forhold,
har bevirket, at mange endnu søge Opbyggelse i den. --
B. døde 10. Maj 1831. 6 af hans Sønner bleve Præster,
og flere af dem have vundet et anset Navn.

Erslew, Forf. Lex. L. Koch, Den danske Kirkes Hist. 1801-17. 
Budstikken 1862, S. 603.

<i>L. Koch.</i>
</chapter>

<chapter name="Boisen, Peter Outzen, 1815-62, Asylbestyrer">
<b>Boisen, Peter Outzen,</b> 1815-62, Asylbestyrer, var født
i Vesterborg, Søn af den foregaaende; blev Student 1834 og to Aar 
efter Lærer ved den senere Dronning Caroline Amalies
Asyl; 1841, da han tog theologisk Attestats, blev
han tillige Lærer ved Dronningens Asylskole, og til
disse Stiftelser, hvis Opgave var, især ved bibelsk
og fædrelandsk Fortælling og Sang, at danne gode og
glade Mennesker, var han knyttet hele sit følgende
Liv, fra 1851 som deres Bestyrer. Siden 1848 forestod
han Enkedronning Caroline Amalies Uddeling af milde
Gaver. Fra sin Ungdom af saa han med Beundring og
Kjærlighed op til N. F. S. Grundtvig; 1847 ægtede
han dennes Datter, Meta Cathrine Marie Bang G., og
1854 blev han hans Kapellan ved Vartov. P. B. var
Børnenes og de fattiges Præst, og han holdt i
mange Aar Søndagsskole i Kjøbenhavn, efter at denne
Virksomhed, støttet af Prinsesse Caroline Amalies
levende Interesse for Sagen, midt i Trediverne
først var begyndt af de theologiske Kandidater
Gustav Schaarup, Peter Rørdam og J. H. Paulli. For
det navnlig i Fyrrerne blomstrende «Danske Samfund»
var P. B. -- ikke mindst ved sin Sang -- i en Række Aar
en Hovedstøtte, og da den første slesvigske Krig saa
mægtig greb og løftede Sindene, bragte hans levende
Fædrelandsfølelse ham til at samle og udgive «Nye og
gamle Viser af og for danske Folk» (1849), der vandt
en vid Udbredelse og oplevede mange Oplag. Ogsaa de
af ham samlede «Bibelske og kirkehistoriske Salmer
og Sange for Skolen» (1853) modtoges med Bifald. --
Endnu i sine bedste Aar døde han 21. Avg. 1862,
savnet af mange.

Erslew, Forf. Lex.

<i>H. F. Rørdam.</i>
</chapter>

<b>Boisset,</b> se Boysset.

<chapter name="Bojesen, Boe, 1769-1822, Læge">
<b>Bojesen, Boe,</b> 1769-1822, Læge, en Søn af Postmester
og Byfoged Søren B. og Dorothea Sophie f. Bruun,
fødtes i Nyborg 22. April 1769 og dimitteredes fra
den derværende Skole 1785. Han underkastede sig 1792
medicinsk Examen og tog det følgende Aar Doktorgraden,
men var allerede forinden bleven Reservemedikus paa
Frederiks Hospital hos Professor F. L. Bang. 1794
nedsatte han sig som Læge i Svendborg, 1804 fik han
Titel af kgl. Fysikus, 1805 blev han Stiftsfysikus
i Odense og 1806 tillige Meddirektør for Hospitalet
og Tugthuset i Odense. 1813 blev han Justitsraad, og
26. Febr. 1822 døde han. Han fremhæves som en udmærket
og højt paaskjønnet Læge. Hans Hustru var Johanne
Dorothea f. Ryge (d. 1845), Datter af Konferensraad R.

Thaarup, Fædrenelandsk Nekrolog 1821-26. Ingerslev,
Danmarks Læger og Lægevæsen II, 583. Smith og Bladt,
Den danske Lægestand, 4. Udg.

<i>Jul. Petersen.</i>
</chapter>
<chapter name="Bojesen, Ernst Frederik Christian, 1803-64, Rektor">
<b>Bojesen, Ernst Frederik Christian,</b> 1803-64, Rektor,
født i Kjøbenhavn 21. Marts 1803, Søn af Etatsraad,
Postdirektør Rasmus Brun B. (f. 1774 d. 1840) og
Antoinette Brigite f. Gianelli (f. 1772 d. 1823). Han
blev først undervist privat af Forfatteren Caspar
Johs. Boye og kom derefter i Borgerdydskolen i
Kjøbenhavn, for hvis Rektor, Professor Michael
Nielsen, han altid nærede stor Beundring og
Hengivenhed. 1820 dimitteredes han til Universitetet,
hvor han studerede Theologi og tog sin Attestats
1824; men samtidig dermed drev han, uden dog at
følge Universitetsforelæsningerne, flittig Studiet
af de klassiske Sprog og virkede ogsaa fra 1821 som
Lærer i dem ved Borgerdydskolen. I Studenterlivet tog
han ivrig Del, og navnlig ledede han de musikalske
Øvelser og Underholdninger i Studenterforeningen, i
det han besad en betydelig, under Kuhlaus Undervisning
udviklet, Sans og Begavelse for Musik. Herved kom han
ogsaa i Forbindelse med den Kreds, der samlede sig om
Fru Anna Wexschall, deriblandt J. L. Heiberg og hans
Hustru samt Hartmann, og fra hendes Hus hentede han
sin Hustru, hendes yngre Søster Frederikke Lovise
Brennøe (f. 18. Marts 1810), Datter af Sejl- og
Kompasmager Peter Christian B. Efter sit Bryllup
tænkte han paa at søge Præstekald og holdt derfor
1830 sin Dimisprædiken og tog den kateketiske
Prøve; men da det kom til Stykket, kunde han,
i det han egentlig aldrig havde haft nogen dybere
Interesse for Theologien, ikke bekvemme sig til at
forlade sin Virksomhed som Lærer og Inspektør ved
Borgerdydskolen og sin Ven Professor Nielsen, der
havde tænkt sig ham som sin Efterfølger. Han skrev
nu sin Magisterdisputats «De harmonica scientia
Græcorum, pars I» (1833) og sin Doktordisputats «De
problematis Aristotelis» (1836), en Undersøgelse
om dette Værks Natur og Oprindelse, oplyst ved en
kritisk-exegetisk Kommentar til en enkelt Sektion
deraf, der handler om den græske Musik; begge Værkerne
modtoges med stor Anerkjendelse af August Boeckh, en
af Tysklands ypperste Filologer og særlig Avtoritet
paa dette Omraade. Ved det andet Arbejde var han
ogsaa kommen ind paa det Omraade af Filologien, der
blev hans Speciale, Bearbejdelsen og Forklaringen af
Aristoteles' Værker, og hans filosofiske og filologiske
Studier herover bragte ham i nøjere venskabelig
Forbindelse med Poul Møller og Madvig. Det økonomiske
Tryk, hvorunder han levede i Kjøbenhavn, i Forbindelse
med, at Borgerdydskolen og dens strænge Styrer vare
komne noget i Miskredit, fordi de ikke harmonerede
med Tiden, vakte Ønsket hos ham om at forandre 
Stilling, og da Chr. Wilster døde, søgte og fik han
hans Plads som Lektor i Græsk ved Sorø Akademi 1840;
han overtog tillige Undervisningen i Græsk ved den
til Akademiet knyttede Latinskole. 1843 fandt man det
rigtigst at give denne en særlig Rektor, og B. blev
da først konstitueret og endelig udnævnt til Rektor
1847, i det han tillige fik Titel af Professor;
Akademiet nedlagdes 1849, og samtidig udvidedes
Skolen, ved hvilken saa B. var Rektor og Bestyrer af
Opdragelsesanstalten indtil 1863.

Den Alvor og Dygtighed, hvormed han røgtede sit
Kald, anerkjendtes af alle; men hans Strænghed og
Fornemhed over for Disciplene var maaske nok lidt
for stor. Som Lærer udmærkede han sig ved Korthed,
Klarhed og Bestemthed, og disse Egenskaber træde
ogsaa frem i hans gjentagne Gange udgivne og i flere
Sprog oversatte Skolebøger, «Haandbog i de romerske
Antikviteter» (1839, væsentlig bygget paa Madvigs
Forelæsninger) og «Haandbog i de græske Antikviteter»
(1841) saa vel som «Kortfattet dansk Sproglære»
(1845). Han var 1847 bleven Medlem af Videnskabernes
Selskab; men Skolen levnede ham ikke megen Tid
til videnskabelig Virksomhed, og om han end var
«en dygtig Filolog med megen naturlig Sprogtakt,
saa har han dog ikke ført egentlig originale og
dybtgaaende Undersøgelser og havde heller ikke
nogen særdeles omfattende Læsning». Dygtige og
grundige Arbejder ere dog dels hans to ovennævnte
Afhandlinger om den græske Musik (hvortil sluttede
sig en tredje i Programmet fra Sorø 1843), dels den
Række Programmer med Afhandlinger over Aristoteles,
som han udgav i Sorø 1844-59; et Par af disse («Om
Aristoteles' Statslære», 1852; «Om 8. og 9. Bog af
den Nikomacheiske Ethik med en Oversættelse», 1858
f.) har ogsaa Interesse for et større Publikum. 1857
blev han syg af en Brandbyld og maatte underkaste sig
gjentagne Operationer, og siden den Tid var han aldrig
mere rask; navnlig var hans Bryst blevet angrebet,
og forgjæves søgte han Helbredelse ved en Rejse til
Italien 1861. Under disse Omstændigheder ansaa han sig
for ude af Stand til at røgte sit besværlige Embede
i Sorø tilfredsstillende og ombyttede det derfor
1863 med Rektoratet i Roskilde. Hans Helbred blev
imidlertid stadig slettere, og efter at han med Besvær
havde styret Skolen her et Aar, maatte han søge Orlov
til en ny Rejse til Italien for sin Sundheds Skyld;
men strax efter Ankomsten der til døde han i Mentona
16. Dec. 1864.

Erslew, Forf. Lex. Avtobiografi i Universitetsprogr. 
til Reformationsfesten 1836. Illustr. Tid. VI, 1111 ff. (af g *c: Madvig).

<i>M. Cl. Gertz.</i>
</chapter>
<chapter name="Bojesen, Maria Christine, 1807-98, Forfatterind">
<b>Bojesen, Maria Christine,<b> 1807-98, Forfatterinde. 
Datter af Kjøbmand J. M. Weiss og
født i Odense 11. Dec. 1807. Gift med Skibskapitajn
E. F. Bojesen (d. 1835). I Kjøbenhavn bestyrede hun
fra 1837 til 1862 først et Pigeinstitut og derpaa
en højere kvindelig Undervisningsanstalt. M. B. har
udgivet talrige fortællende Børnebøger, dels originale
(mest bekjendt er «Rejse gjennem Danmark», 1863)
og dels Oversættelser, især fra Engelsk (Peter
Parleys «Fortællinger om Dyrene», 1853). Under
et fleraarigt Ophold i Udlandet skrev hun en
dansk Sproglære for Englændere. Hun var en af
de første hos os, som henledede Opmærksomheden
paa Diakonissegjerningen. 1867 stiftede hun
Forsørgelsesforeningen for Lærerinder og deltog 1878
i Oprettelsen af «Hvilehjemmet» paa Frederiksberg
for ældre Lærerinder. Hun døde 20. Febr. 1898.

Erslew, Forf. Lex.

<i>Joakim Larsen.</i>
</chapter>

<chapter name="Bojesen, Robert Peel, 1841-76, Maler">
<b>Bojesen, Robert Peel,</b> 1841-76, Maler. B. var Søn af
Distriktslæge, Justitsraad Boe B. i Holbæk (f. 1804
d. 1885) og Jensine Mathilde f. Opitius (f. 1810 d.
1879), og han blev født i Skive, hvor Forældrene
den Gang boede, 27. Dec. 1841. Han begyndte med
at fare til Søs, var derefter i Skibsbyggerlære i
Aabenraa, men fandt sig ikke tilfreds, kom til Maler
C. Dalsgaard i Sorø, hos hvem han lærte at tegne og
male, derpaa til Kjøbenhavn, hvor han i 1866 fik Plads
i Kunstakademiets Modelskole, og samtidig giftede
han sig med Johanne Charlotte Selmer, en Datter af
Overlæge, Etatsraad S. I 1870 fik han Afgangsbevis
som Maler, og i 1871 udstillede han sit første
«Genrebillede». Han deltog i 1873 i Konkurrencen
for den Neuhausenske Præmie med «Christian II og
Sigbrit opgjøre Toldregnskaberne», men uden at faa
Præmien, som derimod ved Konkurrencen for samme Præmie
tilkjendtes ham i 1875 for «Mogens Munk efterlader
Opsigelsesbrevet til Christian II i sin Handske»
(tilhører Grev Frijs-Frijsenborg). To af hans
Billeder, «Marsk Stigs Døtre» (1874) og «En Pige
med en Kat» (1876), kjøbtes af Kunstforeningen til
Bortlodning. Ved denne Tid synes hans Ungdoms Minder
at have vakt hans Lyst til at blive Sømaler, han
søgte Raad hos Sømaler Chr. Blache, gjorde flittige
Studier ved Øresund og vilde det følgende Aar atter
have konkurreret til den Neuhausenske Præmie for
Opgaven «Stille Sø med Skibe til Ankers», da Døden
bortrev den unge lovende Kunstner 4. Dec. 1876.

<i>Ph. Weilbach.</i>
</chapter>

<b>Bojsen,</b> se Boisen.
<chapter name="Bokelmann, Peter, 1505-76, Præst">
<b>Bokelmann, Peter,</b> 1505-76, Præst, var født i Brunsvig,
hvor hans Fader, Herman B., var Borger. Som Student
var han Luthers Tilhører i Wittenberg. Ved Aaret
1528 blev han Rektor i Husum, forflyttedes o. 1540
til Præst i Hattsted; og da den bekjendte Reformator
Herman Tast, Sognepræst i Husum, døde 1552, blev
B. hans Eftermand. 1557 blev det af Hertug Adolf
overdraget ham i Forening med Dr. Poul v. Eitzen,
Superintendent i Hamborg, og Hr. Volqvard Jensen,
Hofpræst paa Gottorp Slot, at anstille en omfattende
Visitation af de kirkelige Forhold i de gottorpske
Besiddelser. For øvrigt har B. gjort sig mest
bemærket ved sin Iver for at indføre en strængere
Kirketugt. Man har endnu flere Skriftstykker, der
vise, hvor meget denne Sag laa ham paa Hjærte. Uden
Personsanseelse revsede han, hvad han ansaa for
forkasteligt. Da Hertug Adolf, der var temmelig
ligegyldig i religiøse Sager, personlig havde hjulpet
Kong Philip II af Spanien med at undertrykke hans
protestantiske Undersaatter og nu efter sin Hjemkomst
fra Nederlandene besøgte Kirken i Husum, saa sagde
B. i sin Prædiken: «Vi maa vel billig takke Gud for,
at han har hjulpet vor naadige Herre hjem igjen. Men
hvem har han tjent? Fanden og hans Oldemoder.»
Da Hertugen efter Gudstjenesten havde indbudt den
gamle Præst til sit Bord, sagde han spøgende til ham:
«Der vankede stærkt Ø1 i Kirken i Dag, Fader»; men
for Resten gik han ikke videre i Rette med ham for
hans frimodige Ord. -- P. B. døde 20. Avg. 1576. Ved
sin Hustru Gardrut van Dam blev han Stamfader til en
talrig Efterslægt.

Krafft, Husum. Kirchen-Hist. S. 123 ff. Moller, Cimbria lit. II, 66. 
Ny kirkehist. Saml. IV, 536. 635 ff. 657. 673.

<i>H. F. Rørdam.</i>
</chapter>

<chapter name="Bokholt, Johannes, --1331, Biskop i Slesvig">
<b>Bokholt, Johannes,</b> --1331, Biskop i Slesvig. Han
var Dekanus i Domkapitlet i Lybek og Kannik i
Slesvig. 9. Febr. 1308 blev han valgt til Biskop
og viet i Ratzeburg, der siges ikke af hvilken
Ærkebiskop; rimeligvis var det Johan Grand i
Bremen. Han døde 6. Maj 1331 og blev jordfæstet i
Domkirken.

<i>A. D. Jørgensen.</i>
</chapter>

<chapter name="Boldig, Ernst Christian,</b> 1647-1706, Præst">
<b>Boldig, Ernst Christian,</b> 1647-1706, Præst, blev født
9. Nov. 1647 i Sønderborg, hvor Faderen, Provst
Johan B., var Slotspræst; hans Moder hed Jacobine
Herger. Efter Skoleundervisning i Sønderborg og
Lybek studerede han fra 1669 i Jena, hvor han tog
Magistergraden 1672. Senere fortsatte han sine Studier
i Kiel og Kjøbenhavn. Her var han i 3 Aar Huslærer
hos den 
indflydelsesrige Overrentemester Henrik v. Støcken. 1677 blev
han resid. Kapellan ved St. Mariæ Kirke i Helsingør,
rykkede 10 Aar efter op til Sognepræst sammesteds samt
Slotspræst paa Kronborg og døde 19. Marts 1706. Han
var bekjendt som en hyperorthodox Lutheraner og var
i Stand til at spore Kjætteri, hvor andre umulig
kunde finde sligt. Da det nye Ritual blev udstedt
1685, udstødte han et dybt Hjærtesuk af Frygt for
indtrængende Kalvinisme og gav sin Sorg Luft i sin
Kirkebog (Pontoppidan, Annales IV, 630 f.); og da
Spener havde udtalt «Haabet om bedre Tider», særlig
med Hensyn til Jødernes Omvendelse, Roms Fald og en
derpaa indtrædende blomstrende Tilstand for Kirken
paa Jorden, fandt han heri en farlig Kiliasme og mødte
med Stridsskriftet «Schlechte Hoffnung besserer Zeiten
etc.» (1695). Han er saaledes en af Pietismens ældste
Modstandere i Danmark. Hans Skrifter ere udelukkende
affattede paa Latin og Tysk. B. var gift med sin
Formands, Dr. theol. Just Valentin Stemanns, Datter,
Anna Sophie S., der tidligere havde været gift med
Formanden i Kapellaniet. Stiftsprovst H. G. Clausen
i Kjøbenhavn var en Sønnedattersøn af B.

Nyerup, Lit. Lex.

<i>A. Jantzen.</i>
</chapter>

<chapter name="Bolten, Johan Adrian, 1742-1807, Præst">
<b>Bolten, Johan Adrian,</b> 1742-1807, Præst, var født
i Süderstapel i Sydslesvig, hvor hans Fader,
Matthias Hermann B., var Præst; Moderen, Anna
Maria Amalia, var en Datter af Præsten Adrian
Pauli i Süderstapel. Efter at være undervist
mest i Hjemmet af Huslærere afgik B. 1759 til det
akademiske Gymnasium i Altona, hvor han især dyrkede
Orientalia. Gik 1760 til Kjøbenhavns Universitet,
hvor han, foruden at studere Theologi, med Flid lagde
sig efter de østerlandske Sprog under Professor Kalls
Vejledning og 1762 tog theolog. Attestats. Siden
opholdt han sig mest hjemme i Süderstapel; blev 1768
præsenteret til Professor i de østerlandske Sprog ved
Gymnasiet i Altona, men opnaaede ikke Posten. 1772
blev han Præst i Wöhrden i Ditmarsken, hvorfra han
1782 forflyttedes til Altona. Med en Historikers
Øje betragtede han de Egne, hvor han Tid efter anden
havde sit Hjem, og samlede med Flid de Oplysninger,
han kunde finde. Frugten heraf var en Række ret
værdifulde historisk-topografiske Skrifter, saasom:
«Beschreibung u. Nachrichten von der Landschaft
Stapelholm» (1777); «Ditmarsische Geschichte» (4 Dele,
1781-88); «Historische Kirchen-Nachrichten von der
Stadt Altona und deren verschiedenen  
Religionspartheien, von der Herrschaft Pinneberg und von der
Grafschaft Rantzau» (2 Dele, 1790-91); «Entwurf einer
schlesw.-holst. Buchdrucker-Geschichte» (i Niemanns
«Miscellanea», 2. B., 1800). Desuden har han udgivet
adskillige theologiske og orientalske Afhandlinger
og Skrifter. Han døde 11. Avg. 1807. Gift 1775 med
Anna Catharina Block (f. 1758 d. 1837).

J. A. Bolten, Hist. Kirchen-Nachr. v. der Stadt
Altona I, 130 ff. Kordes, Schlesw.-Holst.-Lauenb.
Schriftsteller-Lex. Lübker u. Schröder,
Schlesw.-Holst.-Lauenb. Schriftsteller-Lex. Alberti,
Schlesw.-Holst.-Lauenb. Schriftsteller-Lex.
Allgem. deutsche Biographie III, 113 f.

<i>H. F. Rørdam.</i>
</chapter>

<chapter name="Bombelles, Adelaide (kaldet Ida) Caroline Johanne Grevinde, 1792-1857">
<b>Bombelles, Adelaide</b> (kaldet Ida) <b>Caroline Johanne</b>
Grevinde, 1792-1857, var Digterinden Frederikke
Bruns (s. d. Art.) 3. og yngste Datter, født
20. Sept. 1792. Hendes Moder har til sine egne
Barndomserindringer knyttet Skildringen af «Idas
æsthetiske Udvikling» fra Barnsben af. Det var et
Løfte, hun havde givet Fru Staël, og som Bonstetten
ofte havde paamindet hende om at indfri. Skriftet
er en underlig Blanding af Sentimentalitet dg
Affekterthed og lader sig vanskelig nyde af Nutidens
Læsere; men fra hvert Blad aander den inderligste
Moderkjærlighed. Ida Brun lagde tidlig for Dagen
en stor musikalsk Begavelse, og dermed forbandt
hun et beundringsværdigt mimisk-plastisk Talent,
hvormed hun fremstillede antike Statuer af græske
Kvindeskikkelser. Hun var blond, velskabt, med et
ovalt, regelmæssigt, haarfagert Hoved, munter og
venlig; men alligevel, efter Oehlenschlagers Udsagn,
noget undine-kold. Sophienholms dejlige Sangfugl havde
begejstret mange Digtere og Skjønaander baade hjemme
og ude; men ubundet var hun endnu, da Grev Louis
Philippe de Bombelles 1813 kom her til som Østerrigsk
Gesandt. Han var 12 Aar ældre, meget koparret, hans
Stemme hæs, men lystig og overgiven. Han blev den
skjønne Ida Bruns Ægtefælle (1816). Umiddelbart efter
Brylluppet forflyttedes han som Gesandt til Dresden,
hvor hans Hus snart blev et livligt Midtpunkt for
Selskabslivet. Dresden ombyttedes senere med andre
Byer, og Grevinde B. blev Enke i Wien 1845. Selv
døde hun sammesteds 23. Nov. 1857, men blev begravet
i Kjøbenhavn. Budskabet om hendes Død fremkaldte et
af Heibergs skjønneste Digte (Poetiske Skrifter VIII,
394).

Fr. Brun, Wahrheit aus Morgentraumen u. Idas ästhetische Entwickelung, Aarau 1824. Mynster, Kirkel. Leiligheds-Taler II, 173 ff. 
Oehlenschlägers Erindringer IV, 152 f. 
J. L. Heiberg, P. A. Heiberg og Thomasine Gyllembourg, 1883, S. 443 ff. 
Borchsenius, Literære Feuilletoner, 1880, S. 22 ff.

<i>A. Jantzen.</i>
</chapter>
<chapter name="Bonar, Jacob Peter, --1717, Officer">
<b>Bonar, Jacob Peter,</b> -1717, Officer. 
Han var en Søn af
Oberst Wilhelm B. v. Kossy i Bremen, hvor denne ejede
nogle Godser. Moderen hed Elisabeth v. Brossat. B. kom
først i brunsvig-lyneborgsk Tjeneste, men blev
1681 ansat i den danske Hær som Premierlieutenant
i Kongens Livregiment til Fods (Livgarden). Aaret
efter blev han Kapitajn og Kompagnichef ved samme
Afdeling og fik 1692 Tilladelse til at gaa i fremmed
Krigstjeneste. Efter nogle Aars Forløb vendte
han tilbage og var 1699 tilstede ved Christian
V's Begravelse. Da Kongen af Danmark 1701 overlod
England og Holland en stor Del Tropper til Hjælp i
den spanske Arvefølgekrig, fandt der store Hvervinger
Sted, og Kongen sluttede saaledes ogsaa et Forbund
med Formynderne for de unge Hertuger af Württemberg-Oels, 
i Følge hvilket det blev overdraget B., som 1701
var blevet Oberst, at oprette et Infanteriregiment
i Hertug Frederiks og et Dragonregiment i Hertug
Christian Ulriks Navn, hvilke han skulde kommandere,
til Hertugerne vare myndige og selv kunde overtage
Kommandoen. Regimenterne bleve indlemmede i
Hjælpetropperne 1701 og 1703 og toge fra nu af Del
i Kampene i Holland og Flandern. B. kommanderede
personlig først Dragonregimentet og indlagde sig
især Ære i Slaget ved Ramillies 1706, men da den unge
Hertug selv overtog sin Afdeling 1709, kommanderede
han Infanteriregimentet til 1710, da Hertug Frederik
ogsaa selv overtog dette. B. blev s. A. udnævnt til
Brigadér, i hvilken Egenskab han deltog i Krigen til
dens Slutning 1714. S. A. blev han Generalmajor og
Kommandant i Kastellet Frederikshavn ved Kjøbenhavn,
en i disse Aar meget betroet og ansvarsfuld Post,
da Carl XII pønsede paa at gjøre Landgang paa
Sjælland. Den svenske Feltmarskal Grev Stenbock var,
efter at være blevet dansk Krigsfange ved Tønningen,
i nogen Tid fængslet i B.s Hus, indtil han, da det
blev oplyst, at han lagde Planer til at undvige, blev
hensat i Kastellet. B., der som Kommandant var Medlem
af den Kommission, som skulde undersøge de nævnte
Planer og tage de fornødne Forholdsregler imod hans
Undvigelse, lader til -- trods alle Beskyldninger
i samtidige svenske Skrifter -- at have vogtet
sin mærkelige Fange med lige saa megen Humanitet
som Omhyggelighed. De døde begge samme Aar, 1717.

<i>P. F. Rist.</i>
</chapter>

<chapter name="Bonde, --1282, Biskop i Slesvig">
<b>Bonde,</b> --1282, Biskop i Slesvig. B. var Kantor i
Slesvig Domkapitel og valgtes af dette i Aaret 1266
til Biskop. Han 
modtog Vielsen af Ærkebiskop Jacob Erlandsen, som den
Gang havde fundet et Tilflugtssted i Slesvig under sin
Strid med Kongen. Den pavelige Legat Guido beskikkede
B. til Dommer i Sagen mellem Biskop Tyge og Munkene i
Øm Kloster; da hin imidlertid sad alle hans Stævninger
overhørig, endte den med hans højtidelige Bandsættelse
i Slesvig Domkirke. Død 1282.

<i>A.D.Jørgensen.</i>
</chapter>


<b>Bonde, Christen Nielsen,</b> d. 1679, se Bundtz.

<chapter name="Bondesen, Ingvor Andreas Nicolaj, f. 1844, Forfatter">
<b>Bondesen, Ingvor Andreas Nicolaj,</b> f. 1844, Forfatter. 
Ingvor B. er Søn af Skolelærer i Illebølle
paa Langeland Peter Nicolai B. og Christiane
Margrethe f. Andresen. Han er født 26. Dec. 1844 og
blev i 1861 Elev paa Skaarup Seminarium, hvorfra
han dimitteredes 1864; blev samme Aar Hjælpelærer
hos Faderen indtil 1870, da han fik Ansættelse som
Skolelærer i Naarup, Verninge Sogn, mellem Odense og
Assens. Samme Aars 2. Avg. ægtede han Agnes Georgine
Jakobsen (f. 18. Nov. 1846), Datter af Skibskapitajn
J. I 1885 tog han sin Afsked fra Statsskolen for
ganske at hengive sig til Forfattervirksomhed og
lever nu i Kjøbenhavn. -- Under Mærket «Henning
Fox» har han udgivet «Styrismanden og hans Brud,
en Fortælling fra det 12. Aarhundrede» (1877),
«Kongsbrydens Fostersøn» (1878), «Svend», dramatisk
Digtning (1879), og under eget Navn «Hersen paa
Stejnarstad, en Fortælling fra Hellig Olavs Tid»
(1883), «Rettergang og Skriftegang», 3 Fortællinger
(1884), «Skovstrup-Folk», 2 Fortællinger (1885),
«Kastelsfangen» (1886), «I Strid og Stræb» (1887)
og desuden mange mindre Fortællinger, spredte i
Almanakker og Tidsskrifter. 1886-87 har han udgivet
«Æventyrets Dyreverden», et Resultat af den flittige
Syslen med vor Middelalders Kulturhistorie, Sagn og
Folkevisedigtning, hvorom flere af de ovennævnte Bøger
bære Vidnesbyrd. Det sidstnævnte Værks Opgave er at
give en Fremstilling af vore Forfædres Opfattelse
af Dyreverdenen, dens Forhold til Menneskelivet
og dens Indflydelse paa svundne Tiders Overtro,
Sædvaner, Tænkemaade og Følelsesliv, for saa vidt
som denne Opfattelse aabenbarer sig i vore Sagn,
Ordsprog, Æventyr og i vor hele Folkedigtning.

<i>Nic. Bøgh.</i>
</chapter>

<chapter name="Bondesen, Victor Christian Frederik, 1813-83, Læge">
<b>Bondesen, Victor Christian Frederik,</b> 1813-83, Læge,
en Søn af Sognepræst i Lynge og Uggeløse Eskild
B. og Sophie Magdalene f. Lund, blev født i Lynge
(ved Hillerød) 8. Dec. 1813, dimitteredes privat 1832
og tog Lægeexamen 1838. Han dyrkede 
derefter særligt Studiet af Anatomi og Kirurgi,
var Reservekirurg ved det kirurgiske Akademi og i en
lang Aarrække Prosektor ved det anatomiske Musæum,
ligesom han ogsaa 1846 konkurrerede til Lektoratet i
Anatomi sammen med A. Hannover og I. Ibsen. 1842 var
han bleven Militærlæge og deltog som konst. Overlæge
i Felttogene 1848-50. 1853 erhvervede han sig
Doktorgraden ved en anatomisk-kirurgisk Afhandling,

1854 blev han Overlæge i Armeen og virkede som
saadan i Felttoget 1864. 1880 blev han overordnet
Læge i 1. Generalkommandodistrikt og 1882 Kommandør af
Danebrog. I de lægevidenskabelige Tidsskrifter har han
givet forskjellige anatomisk-kirurgiske Meddelelser,
1871-74 var han fast Censor ved Lægeexamen. Han
var gift med Philesina Rebekka Baumann, Datter af
Distriktslæge i Assens, Justitsraad B. Han døde
20. Dec. 1883 i Kjøbenhavn. -- Hans Søn <i>Peter Joachim
B.,</i> født i Kjøbenhavn 4. Marts 1852 og dimitteret
fra Metropolitanskolen 1870, tog Lægeexamen 1877 og
dyrkede derefter særlig Studiet af Fødselshjælp og af
Kirurgi. Efter 1883 at have taget Doktorgraden med
en kirurgisk Afhandling blev han 1884 Reservekirurg
ved Kommunehospitalet.

Erslew, Forf. Lex. Smith og Bladt, Den danske Lægestand, 5. Udg.

<i>Jul. Petersen.</i>
</chapter>

<chapter name="Bonnesen, Theodor Valdemar, 1837-1893, Landvæsenskommissær">
<b>Bonnesen, Theodor Valdemar</b>, 1837-1893, Landvæsenskommissær. 
Han er født 22. Sept. 1837
i Kjøbenhavn og er Søn af Justitsraad,
Tobaksfabrikant Nicolai Frederik B. og Ane
Margrethe f. Løvstrøm. Efter i nogle Aar at have lært
praktisk Landbrug tog B. 1860 Landinspektørexamen og
praktiserede i et Par Aar som Landinspektør. I 1863
kjøbte han Nyrupgaard ved Kvistgaard Station, som han
atter, af Mistillid til, at de høje Landejendomspriser
vilde holde sig, solgte i 1873, hvorefter han kjøbte
en mindre Landejendom ved Fredensborg. I 1869 blev
han Formand for Overformynderiets Laanebestyrelse,
hvilken Stilling han endnu beklæder, og i 1872
udnævntes han til Landvæsenskommissær. I de Aar,
B. ejede Nyrupgaard, overdroges der ham forskjellige
landøkonomiske Tillidshverv, saaledes var han
t. Ex. i 1872-74 Formand for Frederiksborg Amts
Landboforening. Det er imidlertid mindre som Landmand
end som Hippolog, B. har vundet sig et Navn: han var
i 1876 Medstifter af Aktieselskabet «Frederiksborg
Hingstedepot», hvis Formand han blev, men da han i
1879 blev udnævnt til Medlem af Stutterikommissionen,
nedlagde han Formandsskabet. Som Stutterikommissær
virkede han til 1888. -- B. ægtede 
i 1863 Sophie Henriette Andrea Fasting, Datter
af Etatsraad, Amtsforvalter F. Efter hendes Død
(1867) ægtede han i 1869 Christine Henriette
Møller, Datter af afdøde Landstingsmand,
Kjøbmand M. i Hillerød, Han døde 5. Sept. 1893. 

<i>H. Hertel.</i>
</chapter>

<chapter name="Bonnevie, Andreas, 1782-1833, Præst">
<b>Bonnevie, Andreas,</b> 1782-1833, Præst, 
født i Mandal 1782 (døbt 15. Marts), en Søn af den ndfr. nævnte
Honoratus B. i hans 2. Ægteskab. Dimitteret 
fra Christianssands Skole 1797. Deltog som
Student meget i Tidens æsthetiske Liv og
skrev adskillige Lejlighedsdigte i «Minerva»
o. fl. Exam. theol. 1808. Tog s. A. Ansættelse som
Lieutenant ved Kronens Regiment og stod i Tjenesten
til 1814, da han blev udnævnt til Sognepræst i
Kalundborg og fik Titel af Konsistorialassessor. Han
tiltraadte ikke dette Embede, da Begivenhederne
i Norge lokkede ham hjem. Her blev han udnævnt til
Sognepræst til Kongsberg. Han repræsenterede Kongsberg
paa det første ordentlige Storting 1815-16, hvor han
hørte til de yderliggaaende Oppositionsmænd. Han kunde
aldrig komme til rette med Foreningen med Sverige og
leverede adskillige Digte og Smaaskrifter, hvori han
udtaler sig med stor Bitterhed om de nye Forhold. Fra
Kongsberg forflyttedes han 1824 til Øjestad, hvor
han døde 10. Marts 1833. Han blev 23. Dec. 1815 gift
med Maren Berg, Kammerherre Hans R. Juels fraskilte
Hustru (d. 8. Maj 1850). Han var en i alle Henseender
vel udrustet Mand med store selskabelige Talenter,
der havde sin Del i hans tidlige Død. Som Theolog
tilhørte han den rationalistiske Skole. Ingen Børn.

Thrap, Familjen Bonnevie, Chra. 1886. Halvorsen,
Norsk Forf. Lex.

<i>D. Thrap.</i>
</chapter>

<chapter name="Bonnevie, Honoratus, 1726-1811, Læge">
<b>Bonnevie, Honoratus,</b> 1726-1811, Læge, 
født i Odense (døbt 5. Dec.) 1726. Faderen af samme Navn
var Franskmand, kom til Norge 1715, gik her fra
Katholicismen over til den lutherske Bekjendelse og
blev i Brevik gift med Boel Corneliusdatter. Sønnen
var først paa Odense Apothek, men studerede siden
Medicin og. fik 1749 Attest fra det kirurgiske
Akademi, «konditionerede» 1751-52 hos Garnisonskirurg 
Mule i Christianssand, blev 1758
beordret til Stavanger og Ekersund i Anledning af
Radesygen. Han var her den første, som kom paa det
rene med, at Sygdommen var Syfilis (C. W. Boeck,
Traitée de la Radesyge, Chra. 1860). Efter denne
Rejse tog han Ophold i Mandal og blev konstitueret
til at udføre Lægeforretningerne i Lenet. 1777 blev
han Subkirurg i Mandals Len og oprettede et Sygehus
og Apothek i Mandal. 1800 blev 
han entlediget fra sin Stilling som Sygehuslæge
med fuld Gage i Pension. Ved Mandals Brand 1810
mistede han alle sine Ejendele, flyttede saa til
Sønnen, Tørris B. paa Falkensten, hvor han døde
8. Nov. 1811. Gift 1. 22. Sept. 1754 med Anne
Cathrine Lyders, Datter af Præsten Niels Pedersen
i Omblid, 2. 1760 med Cathrine Tørrissen (d. 1810),
Datter af Kjøbmand Tørris Andersen i Mandal. Han er
Stamfader for den i Norge og Danmark vidt forgrenede
Bonnevie-Slægt.

Thrap, Familjen Bonnevie, Chra. 1886.

<i>D. Thrap.</i>
</chapter>

<chapter name="Bonnichsen, Bonche (ell. Bønniche), 1756-1813, Officer">
<b>Bonnichsen, Bonche</b> (ell. Bønniche), 1756-1813, Officer, 
Søn af Premierlieutenant Harcke B. (d. 14. Marts 1771) 
og Dorothea f. Lund (gift 1753),
født i Bogense 1756, døbt 17. Dec. s. A., indtraadte
8 Aar gammel som Frikorporal i jyske Regiment
Ryttere, hvor han 1776 blev Sekondlieutenant, 1779
Premierlieutenant, 1789 Ritmester, 1803 Major og
1809 Oberstlieutenant. I Maj 1812 fik B. Ordre til
med 2. og 4. Eskadron af Regimentet, der nu kaldtes
jyske lette Dragoner, at marchere til Sydgrænsen
for at indlemmes i den der opstillede «bevægelige
Armédivision», og han forblev her detacheret indtil
Juli 1813, da hele Regimentet under Engelsted samledes
og kort efter blev underlagt Divisionen Vichery af
Marechal Davouts Hær. Som bekjendt gjorde de jyske
Dragoner Opsigt i den franske Division ved deres
fortrinlige Holdning og Tapperhed, og B., der 1813
var avanceret til Oberst, vandt under Felttoget
Anerkjendelse som en af Regimentets dygtigste
Førere og kjækkeste Soldater. Men i den blodige
Ryttertræfning ved Rahlstedt 6. Dec. 1813, Dagen før
Dragonerne skulde udskilles af Vicherys Division og
vende tilbage til det danske Korps, mistede Regimentet
sin tapre og afholdte næstkommanderende. Under den
vilde, frem- og tilbagebølgende Kamp styrtede hans
Hest, han omringedes af Kosakker og faldt, efter et
mandigt Forsvar til Fods, tillige med de ham til
Hjælp ilende Dragoner. Kosakkerne jordfæstede den
faldne Kriger med militær Honnør i Sick. -- B. ægtede
1803 Dorothea Soel, en Datter af Gaardejer Rasmus
S. i Viuf ved Kolding. Hun var født 22. Sept. 1773
og døde 15. Juni 1827 i Kjøbenhavn.

Hist. Beretn. om 5. Dragonregiment.

<i>S. A. Sørensen.</i>
</chapter>

<chapter name="Bonnichsen, Bonche, 1805-48, Officer">
<b>Bonnichsen, Bonche,</b> 1805-48, Officer, 
er en Søn af den foregaaende og blev født i Randers
24. Nov. 1805. Han blev 1817 
optaget paa Landkadetakademiet og gjennemgik dets
forskjellige Klasser med Udmærkelse. 1821 fik han
Sekondlieutenants Udnævnelse, men forblev endnu 2
Aar staaende ved Akademiet som Repetent. 1822, da den
svenske Kronprins Oscar gjæstede Kjøbenhavn, blev han
ansat hos Prinsen som Page, en Stilling, hvortil han
ved sin elegante Holdning, sit skjønne Ydre og opvakte
Væsen var som selvskreven. I Slutningen af 1823
afgik han til Tjeneste ved 1. jyske Regiment, hvor
han 1831 blev Premierlieutenant, 1840 Kapitajn. Ved
Hærordningen 1842 overgik han til 10. Bataillon og
deltog i 1848 med denne Afdeling som Kompagnichef
i Træfningerne ved Bov og ved Slesvig. Her blev
B. dødelig saaret i Spidsen for sit Kompagni under
Bataillonens heftige Kamp paa de kratbevoxede Højder
vest for Byen. Hæren tabte i ham en højt begavet
og anset Officer, elsket og afholdt af Overmænd
som undergivne, og Budskabet om hans Død blev med
Sorg modtaget i vide Kredse. Han døde 2 Dage efter
Slaget, 25. April, i Flensborg, og blev begravet
her paa St. Mariæ Kirkegaard. -- Lige Aarsdagen efter
Slaget ved Slesvig, 23. April 1849, blev hans yngre
Broder, <i>Rasmus B.,</i> født i Ekernførde 13. Sept. 1807,
dødelig saaret i Slaget ved Kolding som Kompagnichef
i 6. Bataillon (d. 25. April).

Den dansk-tydske Krig 1848-50, udg. af Generalstaben,
I, 1305. Selmer, Nekrolog. Saml. I, 40.

<i>S. A. Sørensen.</i>
</chapter>

<chapter name="Boomfeldt, Cornelius Mikkelsen, 1636-1704, Søofficer">
<b>Boomfeldt, Cornelius Mikkelsen,</b> 1636-1704, Søofficer,
født i Jylland, tjente først i Kavalleriet og deltog
som Rytter i Slaget ved Nyborg 14. Nov. 1659. Senere
for han til Søs i hollandsk Krigstjeneste, hvor
han oplevede talrige Søslag i Aarene 1672-75. 1675
ansattes han som Maanedslieutenant og tjente sig
efterhaanden op til Kommandørkapitajn. B. førte
under Niels Juel og Tromp flere Skibe og deltog med
megen Hæder i Kampene mod de svenske; saaledes var
han med Orlogsskibet «Christianus Qvartus» med i
Slaget ved Øland, i Kjøge Bugt og i de haardnakkede
Kampe, Admiralerne Henrik Span og Juel førte mod
Svenskernes Flaade i Kalmar Sund. Da den bekjendte
Kapitajn Andreas Dreyer 2. Juli 1679 sænkede sit Skib
«Enigheden» i Indløbet til Kalmar Sund, assisterede
B. ham saa godt, at han fremhævedes i Niels Juels
Rapport. I den bekjendte Kamp om «Nyckelen» samme
Maaned blev han saaret. 1698 fik B. sin Afsked paa
Grund af Alderdom. Han var gift med Vibeke Maertzen
og havde 4 Sønner.

Lützow, Hist. Efterretn. om danske Søe-Officierer I.

<i>C. With.</i>
</chapter>
<chapter name="Borch, jvfr. Bork.">

<b>Borch,</b> jvfr. Bork.

</chapter><chapter name=">Borch, Anders, 1667-1733, Præst">

<b>Borch, Anders,</b> 1667-1733, Præst. 
Født 4. Maj 1667 i Elverum, hvor Faderen, Jens B., var
Sognepræst. Moderen hed Maren Andersdatter
Opdal. Deponerede 1685, blev derpaa, efter en kort
Tid at have været Huslærer i Odense, personel
Kapellan hos Slotspræst Lars Ipsen Qvislin paa
Akershus. Efter Qvislins Død (Sept. 1700) fik han
Embedet som Slotspræst og Sognepræst til Aker. Der
havde mellem Qvislin og Christianias Præster idelig
været Strid, væsentlig om Indtægter, og Slotspræsten
var gjærne bleven den sejrende. Striden vedblev
efter hans Død, men nu blev Forholdet omvendt,
navnlig efter at B. Deichmann var bleven Biskop
(1711). Den mægtige Mand viste sig altid ugunstig
mod B. Da Carl XII havde indtaget Christiania 1716,
blev B. med Garnisonen indesluttet paa Akershus
Fæstning. Det fortælles, at han raadede til at skyde
Byen i Brand, og at den første Bombe traf hans eget
Hus. Efter Krigen fik han nye Indkomsttrætter, men
som en Fredens Mand taalte han alt. Han roses som en
lærd, begavet, sagtmodig og redelig Mand. Han var
gift med sin Formands Datter, Anna Marie Qvislin,
og døde 27. Dec. 1733. -- Han oversatte Jonas Ramus'
«Nori regnum» 1711 og havde 1709 udgivet en Bog,
«Bibelske Sjungekor», der oftere er oplagt.

Personalhist. Tidsskr. V, 214 (hvis Data næppe alle 
ere paalidelige). Nyerup, Lit. Lex.

<i>D. Thrap.</i>

</chapter><chapter name="Borch, Anders Iversen, 1664-1709, Rektor">

<b>Borch, Anders Iversen,</b> 1664-1709, Rektor, 
født 4. Jan. 1664 i Veø (Romsdalen). Faderen, Iver
Andersen, var Foged, og Moderen, Anna Munthe,
Datter af Biskop i Bergen Ludvig M. Deponerede
1681 fra Throndhjem, vandt som Student megen Yndest
hos Dr. Oluf Borch, der «forærede ham sit Navn til
Amindelse». 1687 blev han Vicerektor i Throndhjem
med Succession i Rektoratet, som han overtog
1693. Magistergraden erhvervede han 1688. Hans 1702
opførte Skolebygning brændte 1708, og det siges,
at han af Græmmelse herover tog sin Død 23. Juli
1709. Han er som Filolog og Skolemand en af de
ypperste, Norge har frembragt, optraadte allerede
1682 med en Disputats om de hebraiske Accenter,
gjorde siden dybe Studier i latinsk Lexikografi og
arbejdede paa en Ordbog, som dog ikke blev færdig. Ved
Siden heraf fortsatte han sine Studier over det
gamle Testamente og har rimeligvis i dette Stykke
haft Indflydelse paa sin berømte Discipel Thomas
v. Westen. 4 af hans Disciple, blandt hvilke Peder
Hersleb, bleve 
Biskopper. Han var gift med Barbara Simonsdatter Hoff,
rimeligvis Datter af hans Forgænger i Rektoratet,
Lektor, Mag. Simon H., der ved sin Uorden i
Regnskaberne for Skolen vel ogsaa har bidraget
til at gjøre de sidste Aar tunge for den dygtige Rektor. 

Giessing, Jubellærere II, 2, 261. L. Daae, Throndhjems 
Stifts geistl. Hist. S. 134. H. H. Müller, Indbydelsesskr. 
til d. off. Exam. i Throndhjems Kathedralskole 1855, S. 12 f.

<i>D. Thrap.</i>
</chapter>

<chapter name="Borch, Caspar Abraham, 1746-1805, Professor">
<b>Borch, Caspar Abraham,</b> 1746-1805, Professor, 
født 6. Okt. 1746 i Sundals Præstegaard i Throndhjems
Stift, hvor hans Fader, Peder B., var Præst; Moderen
hed Karen f. Schielderup. Student 1764 fra Throndhjems 
Skole, dimitteret af Gerhard Schøning, 1765 Exam. philos.,  
1769 theol. Embedsexamen. Kom 1769 til Sorø Akademi som 
Hovmester for en Schøller; da denne døde Aaret efter, 
tog Andreas Schytte ham til sig; blev 1772 Huslærer i 
Ods Herred, men blev et halvt Aar efter, samme Aar, antagen
som Repetent ved Sorø Akademi. 1773 blev han konstitueret 
til at holde offentlige Forelæsninger for Professor Schøning, 
1775 blev han kaldet til i dennes Sted at være Professor
eloqventiæ et historiarum ved Akademiet. Død 1805. Gift 1778 
med Anne Margrethe Rosenstand-Goiske. Hans Skrifter, som nævnes 
hos Worm og Nyerup, fremkom især som Lejlighedsskrifter og
Programmer ved Akademiet; de have nu ringe Betydning.

Worm, Lex. ov. lærde Mænd III.

<i>Chr. Bruun.</i>
</chapter>

<chapter name="Borch, Hans, 1730-78, Medlem af Kancellikollegiet">
<b>Borch, Hans,</b> 1730-78, Medlem af Kancellikollegiet,
en Søn af Sognepræst Thomas B., fødtes 24. Nov. 1730
i Vejlø paa Sjælland, blev 1747 Student fra
Frederiksborg Skole, 1755 Sekretær i det danske
Kancelli, 1768 Kancelliraad, 1770 Justitsraad, 1771
Arkivar i det danske Kancelli, men afgik allerede i
Slutningen af s. A. for at blive Justitssekretær
i Højesteret, blev 1772 Assessor sammesteds,
s. A. tillige Kommitteret ved Missionskollegiet
og Direktør ved Waisenhuset, 1773 første
Expeditionssekretær i det danske Kancelli og Medlem
af Kancellikollegiet, 1774 tit. og 1777 virkelig
Etatsraad og døde 20. Okt. 1778.

Nyerup, Lit. Lex.

<i>G. Kringelbach.</i>
</chapter>

<chapter name="Borch, Jørgen, 1767-1824, Præst">
<b>Borch, Jørgen,</b> 1767-1824, Præst, 
var eneste Søn af Provst Andreas B. i Nakskov; hans Moder 
var en Datter af Biskop Hee i Aarhus. Han blev født i Odense,
hvor Faderen den Gang var Præst, og dimitteredes fra
Nakskov Skole 1782. Først studerede 
han Filologi, men vendte sig senere til Theologien
og underkastede sig 1791 theologisk Embedsexamen med
udmærket Berømmelse. Efter at han 1793 havde taget
Magistergraden, blev han strax efter Sognepræst i
Gislum i Viborg Stift, men forflyttedes her fra 1799
til Gloslunde paa Laaland, i hvilket Embede han døde
17. Marts 1824. Foruden et Par latinske Disputatser
og adskillige Oversættelser fra Tysk fortjener
blandt denne lærde og flittige Præsts litterære
Arbejder at fremhæves en fuldstændig og vellykket
Oversættelse af Herodot, Frugten af mange Aars stadige
og omhyggelige Yndlingsarbejde. Den blev først udgivet
efter hans Død af daværende Adjunkt Hundrup i Randers
(1839-40, 2 Bind), der havde forefundet og tilkjøbt
sig Manuskriptet paa Professor Rasks Avktion, men i
øvrigt aldrig havde kjendt Oversætteren. B. var gift
med Ingeborg Klog fra Vestmanø.

Erslew, Forf. Lex. Hundrups Fortale til Oversættelsen af Herodot.

<i>A. Jantzen.</i>
</chapter>

<chapter name="Borch, Martin, f. 1852, Arkitekt">
<b>Borch, Martin,</b> f. 1852, Arkitekt. 
Han er Søn af Proprietær Frederik B. til Skjerngaard i Jylland og
Johanne Frederikke f. Frausing og fødtes 1. Marts
1852. Efter at have været i Tømmerlære gjennemgik han
Kunstakademiet og vandt i 1878 den lille Guldmedaille,
ligesom han senere har vundet Præmier i de store
Konkurser til et Kunstmusæum og til Christiansborg
Slots Gjenopførelse. Blandt hans andre Arbejder
kan nævnes en Del Landbygninger, et Børnehjem paa
Jægerspris, flere rige Møblementer og Kongeværelset
paa Udstillingen i Kjøbenhavn 1888. Solid Grundighed,
ædruelig Opfattelse og god, behersket Smag udmærke
B.s Kunst. I 1880 ægtede han Marie Henriette Nyrop,
Datter af Pastor Christoffer N. og Helene f. Ahlmann.

Weilbach, Konstnerlex. Tidsskrift f. Kunstindustri 1887-88.

<i>Erik Schiødte.</i>
</chapter>

<chapter name="Borch, Oluf (ell. Ole), 1626-90, Professor">
<b>Borch, Oluf</b> (ell. Ole), 1626-90, Professor, 
var født 7. April 1626 i Nørre Bork, Ribe Stift, hvor hans
Fader, Oluf Clausen, var Præst; Moderen hed Margrethe
Lauridsdatter. Faderen skal have været en brav Mand;
men da han havde paadraget sig Herremanden Laurids
Powisch's Had, gav dette Anledning til, at han 1647
mistede sit Embede og maatte henleve Resten af sit
Liv under fattige Kaar hos en Broder, der var Degn i
Roskilde. Den Gang denne haarde Skæbne ramte Familien,
var O. B. dog for længst ude fra Hjemmet. Han kom
nemlig tidlig i Ribe Skole, 
og ved sin udmærkede Begavelse og store Flid
gjorde han hurtig Fremgang. 1644 afgik han til
Universitetet. Her sluttede han sig især til de
berømte medicinske Professorer, som paa den Tid
fandtes, Oluf Worm, Simon Paulli, Thomas Bartholin;
thi Medicinen med dens Hjælpevidenskaber, Anatomi,
Botanik og Kemi, blev snart hans Yndlingsstudium,
hvormed han forbandt Filologi, Filosofi og
Poesi. Tiden begunstigede den polyhistoriske Lærdom,
og B. lod ikke ret mange af de den Gang tilgængelige
Veje til Kundskab ubetraadte. Efter at han 1649
for første Gang var optraadt i Litteraturen med en
Dissertation («De cabala characterali»), hvori han
imødegik adskilligt af Tidens Overtro, blev han 1650
Hører ved Kjøbenhavns (vor Frue) Latinskole. Det var
vel en beskeden Stilling, men Opholdet i Hovedstaden
frembød den Fordel for ham, at han kunde fortsætte
sine Studier. Han afslog derfor Tilbudet om at blive
Rektor paa Herlufsholm, men gav til Gjengjæld 1654
den lærde Verden en Prøve paa, hvad man kunde vente
af hans omfattende filologiske Studier, ved sit
Skrift «Parnassus in nuce», en lexikalsk Vejledning
til Affattelsen af latinske Vers, der jo paa hin Tid
betragtedes som Dannelsens skjønneste Blomst.

1655 kaldtes B. til at opdrage Rigshofmester Joachim
Gersdorfs Sønner, hvilken Stilling han beklædte i
5 Aar. I denne Tid indfaldt Kjøbenhavns langvarige
Belejring, under hvilken B. ved enkelte Lejligheder,
særlig under Stormen 11. Febr. 1659, med Hæder deltog
i Hovedstadens Forsvar. Kort efter Fredens Slutning
beskikkedes han til Professor ved Universitetet
med Filologi som Hovedfag og Botanik og Kemi som
Bifag. Samtidig tillodes det ham dog at rejse
udenlands i 2 Aar for videre at uddanne sig i de
nævnte Fag. Mod Slutningen af Aaret 1660 begav han
sig paa Rejsen til Holland. Universitetet i Leiden
fastholdt ham i længere Tid, og han traadte i det
venligste Forhold til de mange derværende ansete
Videnskabsmænd, navnlig ogsaa til sin Landsmand Niels
Steensen, der samtidig opholdt sig der. Medicin,
Kemi og Naturvidenskaberne i det hele vare hans
Hovedstudium. I Foraaret 1661 døde hans store
Beskytter J. Gersdorf, hvilket gik ham nær. Dette
Dødsfald gav Anledning til, at Gersdorfs Sønner bleve
sendte ud til ham, for at han ogsaa i Udlandet kunde
fortsætte Vejledningen af dem, noget, han da ogsaa,
efter sin solide og pligtopfyldende Karakter, gjorde
med stor Omhu. Da den ham tilstaaede Rejsetilladelse
var forlænget, begav han sig 1663 fra Holland til
England og der fra til Frankrig, hvor han navnlig i
Paris kom i levende
Berøring med hin Tids videnskabelige Liv. I Angers
tog han 1664 den medicinske Doktorgrad. Da den ene af
de unge Gersdorfer 1665 var død i Paris, kaldtes
de 2 andre Brødre tilbage til Hjemmet, hvorpaa
B. alene fortsatte Rejsen gjennem Sydfrankrig til
Italien. Som en fremragende Videnskabsmand vandt han
alle Vegne smigrende Anerkjendelse; især tiltaltes
han af Forholdene i Florents, som Medicæerne havde
gjort til et Sæde for Videnskab og Kunst. Efter at
have besøgt Rom, Neapel og mange andre Stæder vendte
B. endelig over Tyskland og Holland i Slutningen
af 1666 tilbage til sit ventende Professorat i
Kjøbenhavn. Hans Virksomhed udvidedes dog strax ud
over dette, da Kong Frederik III, der som bekjendt
selv var en Elsker af Videnskaberne, 21. Juni 1667
tillagde Kammerkollegiet følgende Ordre: «Vider, at vi
naadigst have antaget os elskelige Dr. Oluf Borch at
være vores Medicus regius og særdeles ved Experiens
flittelig udforske Metallernes Natur og grundeligen
eftersøge, hvad sikker Nytte de udi Lægedom og did
henhørende Beskaffenheder haver, og hvorledes de
nytteligere, end ordinarie sker, kan bruges, og os
underdanigst det berette og deklarere.» Kammeret
skulde i den Anledning udfærdige hans Bestalling og
sørge for hans Løn. Lønningsvæsenet var i Frederik
III's og hans nærmeste Efterfølgeres Tid et svagt
Punkt. B. maatte vistnok derfor prise sig lykkelig, da
der 1669 blev anvist ham den umiddelbare Oppebørsel af
«Korntienden, Smørredningen og Tiendeost med Ledingen
af Raabygdelagets Fogderi udi Agdesidens Len» i Norge,
-- skjønt slig Oppebørsel med tilhørende Afsætning
af Varerne naturligvis havde sine Vanskeligheder,
naar vedkommende Beneficiarius var langt fjærnet fra
Stedet.

Skjønt stærkt sysselsat med Lægepraxis og flittig
i sit mangesidige akademiske Kald som Professor
i Filologi, Medicin, Botanik og Kemi, med en
dertil knyttet vidtløftig litterær og administrativ
Virksomhed, overtog B. dog 1681 tillige Bestyrelsen af
Universitetets Bibliothek og 1686 Pladsen som Assessor
i Højesteret. 1689 fik han Titel af Kancelliraad.

Saa stort et Navn B. i sin Tid havde som
Videnskabsmand, saa har dog intet i højere Grad givet
ham Krav paa Eftertidens Ihukommelse end den Stiftelse
for studerende, som han grundede. Da han var ugift --
om Anledningen hertil fortælles forskjellige Sagn --
og særlig ved sin Lægepraxis havde erhvervet en for
hin Tid betydelig Formue, besluttede han sig nemlig
i de sidste Aar
af sit Liv til at grunde et Kollegium, hvor et
vist Antal studerende kunde have Lejlighed til en
forholdsvis sorgfri Syslen med Videnskaberne. Til
den Ende afkjøbte han Universitetet en af dets
Professorresidenser i Store Kannikestræde; denne
lod han nedrive og paa Grunden opføre en for hin
Tid anselig Bygning, der kunde afgive Bolig for 16
Studenter og en større Sal, bestemt til akademiske
Øvelser. Til Kollegiet, som han selv ønskede kaldt
«Collegium Medicæum», men som Eftertiden nævnede
efter dets Stifter, testamenterede han desuden sit
Bibliothek og sine naturvidenskabelige Samlinger
samt en Kapital paa 24000 Rdl., hvoraf Renten
skulde anvendes dels til Stipendier for Kollegiets
Alumner, dels til Vedligeholdelse af Bygningen. Det
hele var ordnet med saa megen Omhu, at skjønt B.s
Kollegium tvende Gange har været lagt i Aske, hvorved
Bibliotheket og Samlingerne ere gaaede til Grunde,
saa bestaar det dog endnu væsentlig usvækket i sin
Virksomhed og har i de henrundne Tider ydet en kjær
Ungdomsbolig for mange, der siden have vundet et godt
Navn i Kirkens, Skolens og Statens Tjeneste.

Efter længere Tids Lidelser af Stensmerter og en
mislykket Operation døde B. 13. Okt. 1690. Hans
Karakter berømmes højlig af hans samtidige. Med
en ualmindelig videnskabelig Iver forbandt han en
retsindig Tænkemaade, en oprigtig Kristentro, et godt
Hjærte og en Haand, der var aaben for andres Nød. Hans
akademiske Stiftelse vil forhaabentlig bevare hans
Minde til de sildigste Tider.

E. F. Koch, Oluf Borck,  1866.

<i>H. F. Rørdam.</i>

-- Som <i>Filolog</i> erhvervede O. Borch sig et saa stort
Navn, at han regnedes blandt Datidens ypperste
Latinere. Hans første filologiske Arbejde, som
udkom, medens han var Lærer ved vor Frue Skole, var
«Parnassus in nuce» (1654); det var en Slags lexikalsk
Haandbog i latinsk Prosodi, sammensat af en Række
fra forskjellige latinske Forfattere hentede versus
memoriales, hvori de Ord forekom, hvis Kvantitet han
ansaa det for hensigtsmæssigt at angive, fordi den
ikke kunde udledes af almindelige Regler. Hans Hensigt
med Bogens Udgivelse var at jævne Vejen for dem, der
gjærne vilde befatte sig med at skrive latinske Digte,
men skræmmedes derfra ved Prosodiens Vanskelighed;
og det var hans Haab, at den latinske Digtning nu
ogsaa vilde blomstre op i Danmark, for at Tidsalderen
end mere «kunde komme til at ligne det 
berømte Augusti seculum, som den ellers lignede i
saa mange andre Henseender». I Fortalen priser han
Latinen som det ypperste Sprog, «hvis Dyrkning i
højeste Grad tilraades af de uendelige Fordele, det
yder paa alle Musernes Kamppladser; thi det er lige
saa nyttigt for den lærde, som Køllen var det for
Hercules. Men det kan ikke bibringes eller tilegnes
ret uden Kjendskab til Digtningen ...; og vel kan
den lærde Stat bestaa uden Poesien, men den bliver da
som Himlen uden Stjærner, som et Legeme uden Sjæl.»

I sin Professortid udgav han dernæst en Række
filologiske Skrifter, af hvilke her først nævnes
de grammatisk-lexikalske. Han sluttede sig i disse
nærmest til den hollandske Filolog Gerard Joh. Voss og
Tyskeren Caspar Schoppe (Scioppius) i deres Kamp mod
det med Barbarismer fyldte Latin, som man da talte
og skrev. En Hovedgrund til den slette Latinitet
saa vel som ogsaa til Manglerne i Voss' og Schoppes
Arbejder fandt han i de indtil da fremkomne Lexikas
store Ufuldstændighed og Fejlfuldhed; herom handlede
hans «Dissertatio de lexicis Latinis (et Graecis)»
(1660), som efter en Fremstilling af Lexikografiens
Historie gav en anselig Række Tillæg til Voss'
Skrift «de vitiis sermonis Latini». 1675 kom saa
hans Hovedarbejde: «Cogitationes de variis lingvæ
Lat. ætatibus», dediceret til Griffenfeld, «magnus
Atlas patriæ». I dets læseværdige Indledningsparti
berigtiger han Schoppes Deling af det latinske Sprog
i Perioder og de forskjellige Forfatteres Henførelse
til de forskjellige Perioder; Hovedpartiet optages af
Tillæg og Forbedringer til Voss' ovennævnte Skrift
og indeholder rige Bidrag til latinsk Lexikografi,
indsamlede ved en vidt udbredt Læsning af de latinske
Forfattere, hvorved det dog hist og her skorter ham
noget paa en tilstrækkelig skarp Kritik, ligesom ogsaa
adskilligt er opfattet urigtig. Skriftet foranledigede
Tyskeren Christopher Keller (Cellarius), der et Par
Aar efter udgav sin «Anti-barbarus», til at skrive
sine «Curæ posteriores de barbarismis et idiotismis
sermonis Latini», hvori han med Benyttelse af B.s
Arbejde, som han højlig roste, rettede flere af
sine tidligere Paastande; dog opponerede han paa
flere Punkter mod B., som derved bevægedes til 1682
at skrive sin «Dissertatio de curis post. Cellarii»,
hvori han dels forsvarede sig, dels tilføjede en Række
nye lexikalske Bemærkninger som Tillæg til Cellarius'
Arbejder. Dette Skrift udkom ogsaa samme Aar under
Titelen «Analecta ad Cogitationes de lingva Lat.»,
forenet med et Par mindre Afhandlinger. Sidst
i denne Række kan nævnes hans Tale ved en
Baccalaureuspromotion 1686 «de studio puræ
Latinitatis», hvori han sidste Gang slaar et drabeligt
Slag for sit saa kjære og højt priste Latin imod
Barbarismen. Alle disse Skrifter fortjene at roses,
ikke alene for deres Indhold og Sprogform, men ogsaa
for den mønsterværdige Høflighed i Polemikken, han
altid iagttager over for sine Modstandere, i det han,
som han ogsaa siger, stadig holder sig for Øje, at
hine som han selv stræbe mod det ene og samme Maal,
Sandhedens Erkjendelse.

En anden Række Arbejder af ham kommer ind paa
Filologiens historiske Side. Her maa først nævnes
hans «Conspectus præstantiorum scriptorum Latinæ
lingvæ» (1679 og mange Gange senere), en til Skolebrug
bestemt, kortfattet Litteraturhistorie, en mærkelig
og for sin Tid fortræffelig Bog, hvis Methode endnu
fortjener at paaagtes, medens vor Tid selvfølgelig
vil finde ikke lidet at udsætte paa Enkelthederne
deri. Han omtaler kun de latinske Skribenter,
af hvem der er bevaret Værker, og henfører dem
til 4 ætates, nemlig aurea fra 218 f. Chr. til 14
eft. Chr., argentea til 117 e. Chr., aenea til 410,
hvorefter saa følger ferrea et fictilis til hen imod
Middelalderens Slutning, behandlet i største Korthed;
fyldigere tales der især om Skribenterne fra de to
første ætates, med Angivelse af deres Levetid og af
og til en lille biografisk Notits samt Opregning af
deres Hovedarbejder, med en Karakteristik af deres
Fortrin og Fejl i Stil og Stofbehandling, givet
med Oldtidsforfatteres Ord, hvor dette lader sig
gjøre, samt med Paavisning af den Nytte, de kunne
yde Nutidslæsere, dels som stilistiske Mønstre, dels
fra Indholdets Side, særlig i moralsk Henseende;
endelig tilføjes gjærne Smaanotitser om de bedste
Udgaver af dem. Hertil slutter sig det mere lærde
Værk: «Septem dissertationes academicæ de poëtis»
(1676-81; udg. samlede i Frankfurt 1683); de 2 første
handle (efter en Indledning om Digtning og Digtere
i Almindelighed) om de græske Digtere til ned i den
byzantinske Tid, de 2 følgende om latinske Digtere
til ned i Middelalderen, de 3 sidste om dem, der
siden Renæssancetiden og lige til hans egen Tid i de
forskjellige Lande (sidst Danmark) have befattet sig
med latinsk Digtning, dog saaledes, at ogsaa hist og
her Digterværker i de nyere Sprog berøres. Methoden
ved Omtalen af de enkelte Digtere er i det væsentlige
den samme som den i «Conspectus», men Bemærkningerne
ere her fyldigere; særlig kan det mærkes, at han
ynder at anføre smaa Prøver af de enkelte Digtere,
helst sententiøse Steder og Moralvers. Hans historiske
Kritik ved Oldtidsdigterne har sine store Svagheder; i
øvrigt er det et interessant Arbejde. Endnu maa nævnes
hans «Dissertationes sex de antiqva urbis Romæ facie»
(1683-87), en Topografi af det antike Rom med mange
indstrøede antikvariske og historiske Bemærkninger;
endelig en lille Afhandling «de oraculis antiqvorum»
(fra 1682, i hans «Dissertationes academicæ», udg. af
Søren Lintrup i 2 Bind, 1714-15), hvor han hylder
Opfattelsen af Oraklerne som Djævelens Værksteder,
for øvrigt et ubetydeligt Arbejde.

Sin almindelige Sprogbetragtning har han fremstillet
i en «Dissertatio de causis diversitatis lingvarum»
(1675). Han antager, at der oprindelig var ét Sprog,
givet Menneskene af Gud og saaledes beskaffent, at
der i det var den nøjeste Overensstemmelse mellem
Ordene som Tingenes Billeder og Tingene selv,
men udviklet videre af Menneskene ved den dem
givne Evne til selv at opfinde Ord, som da fælles
Vedtægt paatrykker deres Betydning. Adskillelsen
mellem og Udviklingen af flere forskjellige Sprog
begyndte ved den babelske Forvirring, og Ursproget
bevaredes derefter rent kun hos Hebræerne, medens
de øvrige Folk blot beholdt enkelte Dele deraf,
hvorfor der ogsaa i alle Sprog findes enkelte Ord
beslægtede med de hebraiske; men ellers have disse
øvrige Folk selv maattet udvikle deres Sprog, der da
ere blevne forskjellige fra hinanden og have fjærnet
sig fra Grundsproget i samme Forhold, hvori Folkene
under Adspredelsen have fjærnet sig i Rum og Tid fra
det Punkt, hvor Adskillelsen begyndte. Han anfører
dernæst flere Grunde til Udviklingen af Sprogenes
Forskjellighed: de forskjellige klimatiske Forhold,
hvorunder Folkene levede, med den dermed følgende
Forskjel i Levemaade, som afficerede Taleorganerne;
den forskjellige Opfattelse og Gjengivelse af de fra
Tingene udgaaende Lyd (thi onomatopoietika spille
en stor Rolle i denne Sprogbetragtning); Lyst til
Forandring og Skjødesløshed i Bevarelsen af det
overleverede; Folkenes Indvirken paa hinanden ved de
forskjellige Maader, hvorpaa de komme i Berøring med
hinanden, ved Krige, Handel, Ægteskabsforbindelser,
Indvandring, Naboskab osv. Meget er her uklart, og
Betragtningen i sin Helhed kan Nutiden ikke gaa ind
paa; men der fremsættes ret interessante Tanker og
paa en tiltalende Maade. 

<i>M. CL Gertz.</i>

-- Af O. Borchs <i>kemiske</i> Skrifter ere de omfangsrigeste
og de, som have vakt størst almindelig Opmærksomhed,
hans Bidrag
til Kemiens Historie, især: «De ortu et progressu
chemiæ» (1668) og «Hermetis, Ægyptiorum et chemicorum
sapientia» (1674). I disse søger han at bevise saa
vel Alkemiens Værd over for dens Modstandere, især
Polyhistoren H. Conring, som dens høje Ælde. Men han
viser i disse Skrifter langt mere Skarpsindighed og
Belæsthed end skarp kritisk Sans, om det end maa
indrømmes, at hans selvstændige Undersøgelser af
græsk-alexandrinske Manuskripter paa Udlandets store
Bibliotheker have bragt værdifulde Bidrag til Kemiens
ældste Historie. Som praktisk Kemiker optræder han
derimod i «Docimastice metallica» (1677), et Værk,
der blev oversat paa flere Sprog, og som giver en
for hans Tid klar og temmelig fuldstændig Methode
til Undersøgelse af de vigtigste Metalmalme, men
desuden og især i en Mængde mindre Afhandlinger i
Th. Bartholins «Acta medica», Afhandlinger, der vise,
at han har været en dygtig Experimentator, en skarp
Iagttager, og at han har haft et omfattende Kjendskab
til sin Tids praktiske Kemi. I disse Arbejder optræder
B. kun som Empiriker; theoretiske Spekulationer over
Betydningen af Forsøgene erklærer han hyppig, at han
ikke vil indlade sig paa. Der er mærkelige Ting i
disse Afhandlinger, som vel fortjente at gjøres til
Gjenstand for et nøjere Studium.

<i>S. M. Jørgensen,</i>


-- O. Borch var ingen genial Forsker, og store
Opdagelser eller Opstilling af nye betydningsfulde
Synspunkter knytte sig ikke til hans flittige
Virken paa <i>Lægevidenskabens</i> Omraade. Det beror
ogsaa paa en Fejltagelse, naar E. F. Koch i sin
Monografi over B. (og derefter forskjellige andre
Forfattere) vindicerer ham den vigtige Opdagelse af
Taarekirtlernes Udførselsgange og Taareafsondringens
Betydning. Opdagelsen er gjort af Steno i Leiden,
medens B. opholdt sig her og tog Del i sin store
Landsmands anatomiske Forskninger, hvorfor den første
Meddelelse om Opdagelsen skyldes B. i et Brev til
Th. Bartholin (Ep. med. Cent. III, Nr. 85). Det
fremgaar med afgjort Tydelighed af Brevet, at
B. ikke gjør det mindste Krav paa at være end ikke
Medopdager. Men for øvrigt skylder Dyreanatomien
B.s utrættelige Flid adskillige oplysende Bidrag,
ligesom han ogsaa anvendte sine udstrakte botaniske
og kemiske Studier til bedste for Lægevidenskaben
og Lægekunsten. Som ivrig Talsmand for den nye
kemiatriske Retning virkede han for Indførelse af
denne Retnings mineralske og metalliske Midler i
Lægekunsten, og han har ligeledes beriget 
Lægemiddellæren med forskjellige Plantedroguer, saaledes
islandsk Mos. Lægemidlerne og deres Anvendelse ofrede
han bestandig en særlig Interesse, og paa sin store
Studierejse var han, som det noksom fremgaar af
hans Dagbog, altid meget ivrig for at notere berømte
fremmede Lægers vidtløftige Receptformler. Det sidste
større Skrift, B. udgav, var en populær Lægebog («De
usu plantarum indigenarum in medicina», 1688) med
udførlige Anvisninger til at helbrede de almindelige
Sygdomme ved Hjælp af indenlandske Planter. Skriftet
blev hurtig oversat fra Latin baade paa Tysk og
Dansk og har vistnok haft en ikke ringe praktisk
Betydning. At han ikke blot var en meget afholdt
og anset, men ogsaa en ivrig forskende praktisk
Læge, derom vidne de meget talrige kasuistiske
Meddelelser, han har givet i Th. Bartholins «Acta
med.», og som Universitetslærer tog han sig med samme
Nidkjærhed af Medicinen som af sine øvrige Lærefag. I
hans akademiske Dissertationer ere flere vigtige
lægevidenskabelige Æmner behandlede; saaledes findes
der en udførlig Afhandling om smitsomme Sygdomme,
hvilken dog heller ikke synes at indeholde noget
væsentligt nyt, men i det mindste paa de fleste
Punkter følger den noget ældre dygtige Monografi
over Æmnet af Fracastorius, en berømt italiensk Læge,
der ligesom B. ogsaa gav sig meget af med Digtekunst.

<i>Jul. Petersen.</i>
</chapter>

<chapter name="Borch, Peder Iversen, 1563-1627, Lektor">
<b>Borch, Peder Iversen,</b> 1563-1627, Lektor, 
var sikkert en Søn af Sognepræsten til Nørre Bork,
Iver Nielsen. Efter at have været Hører ved
Frederiksborg Skole (fra 1584), i Sorø (fra 1586)
og nogen Tid at have studeret udenlands kaldedes
han, da han -- skjønt anbefalet af Niels Hemmingsen
og Hofpræsten Christoffer Knoff for sin Troskab og
Dygtighed -- ikke havde kunnet opnaa Præstekald,
1591 til Rektor paa Herlufsholm, hvor han især
gjorde sig fortjent af Undervisningen i Græsk, til
hvilket Sprogs Studium han udgav flere Skolebøger
(en af dem tilegnede han Christian IV). 1594 tog han
Magistergraden, trak sig, uvist af hvilken Grund,
tilbage fra sit Embede og privatiserede i nogle Aar,
dels i Næstved, dels i Kjøbenhavn, hvor han havde
Studenter i Kost, indtil han 1599 af Kongen, efter
Samraad med Sjællands Biskop, udnævntes til Kantor og
Lektor i Theologien ved Throndhjems Kapitel, hvilket
Embedes Indkomst Kongen 1601 forøgede med Værdalens
Præstekald. B. omtales som en dygtig Mand, der med
Flid passede sit Embede; sin litterære Virksomhed
fortsatte han, i det han 1599 
udgav en Oversættelse af Alexander den stores og
Didymus' Breve og 1619 en liden Traktat om Mose
Bøger. Han døde 3. April 1627. B. var to Gange gift;
sin første Hustru Magdalene maatte han skilles fra
for hendes Utroskab; hans anden Hustru hed Mette.

Personalhist. Tidsskr. III, 127. Wad, Rektorerne
p. Herlufsholm S. 6 ff.

<i>G. L. Wad.</i>
</chapter>

<chapter name="Borch, Rasmus, 1768-1846, Samler">
<b>Borch, Rasmus,</b> 1768-1846, Samler, 
født 9. Febr. 1768 i Roskilde; Faderen Anders B. var Kjøbmand i denne
By, Moderen hed Karen Margrethe f. Fugl. 1785
Student, 1792 theologisk Examen. 1794 Lærer
ved Opfostringshuset, hvis Forstander han blev
7. Febr. 1803. 1844 Kancelliraad, 1845 entlediget,
død i Roskilde 29. Jan. 1846. Han var en flittig
Gransker i den danske Litteraturhistorie,
udgav selv kun «Brev til Udgiveren af Skriftet
om Holberg som Lystspildigter fra Roeskildensis»
i «Dansk Minerva» VI (1818), men hans Samlinger og
Notitser kom andre Forfattere som Nyerup og Rahbek
og især T. H. Erslew til gode. Portræt lithograferet
1844. Hans Bogsamling solgtes ved Avktion 1847; han
efterlod en Portrætsamling paa henved 4000 Blade,
som arvedes af Læge C. K. Schiøtz i Roskilde (der var
gift med B.s Adoptivdatter), og som efter dennes Død
erhvervedes af Musæet paa Frederiksborg Slot.

Erslew, Forf. Lex. Nekrolog af F. Fabricius foran
i Fortegn, over B.s efterladte Bogsamling, 1847.

<i>Chr. Bruun.</i>
</chapter>

<chapter name="Borch, Simon Christian, f. 1847, Polyteknike">
<b>Borch, Simon Christian,</b> f. 1847, Polytekniker. 
Han er født 20. Marts 1847 i Kjøbenhavn; Faderen
var Garvermester, Kapitajn ved Borgervæbningen
Johan Sigfred B., og Moderen Bodil Christine
f. Frederiksen. Efter at have taget Præliminærexamen
(1863) blev han polyteknisk Kandidat (i Mekanik)
1870, hvorpaa han ved Etatsraad C. G. Hummels
Død i 1872 blev ansat som Assistent ved den
polytekniske Læreanstalts Konstruktionsøvelser
under Mekanikus J. P. Winstrups Ledelse. Siden
1874 er han fast ansat som Lærer i teknisk Mekanik
og Maskinlære ved den nævnte Anstalt. 1875 udgav
han C. G. Hummels Forelæsninger over Maskinlære, i
1879 sammen med Professor L. F. Holmberg en Lærebog
i teknisk Mekanik og endelig i 1880 og 1885 sine
egne Forelæsninger over Maskinlære, hvorhos visse
Afsnit af de ved forskjellige Landmandsforsamlinger
udgivne Beretninger om foretagne Maskinprøver
skyldes ham. Sammen med Cand. polyt. P. C. Henriksen
oprettede han i 1882 Firmaet Borch & Henriksen, der
driver Maskinfabrikation og Jærnstøberivirksomhed
i Kjøbenhavn. 
4. Sept. 1880 ægtede han Frederikke Charlotte
Amalie Lihme (f. 8. Febr. 1855), Datter af daværende
Kjøbmand i Aarhus Johan Grundtvig L. og Thora Nielsine
Andriette Christine f. Riis.

<i>C. Nyrop.</i>
</chapter>

<chapter name="Borchard Gelbgiesser, --o.1600--, Metalstøber">
<b>Borchard</b> Gelbgiesser, --o.1600--, Metalstøber. 
Fra hans i Kjøbenhavn beliggende Støberi er der fra 1585
til 1613 udgaaet mindst 35 Kirkeklokker, og han er
herefter hin Tids danske Støber, til hvem det største
Antal Kirkeklokker kan henføres. 15. Avg. 1588 blev
han antagen i Kongens Tjeneste som Bøssestøber
(Kanonstøber) med Bolig i det gamle Clara
Kloster, der laa i Nærheden af den nuværende
Møntergade og Gammelmønt; det kongelige Støberi
var den Gang her. B. G. har bl. a. støbt de to
Feltslanger, som Christian IV 1607 sendte sin
Svoger Jacob I som Gave; de vare «paa det skjønneste
udstaferede». Sandsynligvis har hans fulde Navn været
<i>Borchard Jensen Qvelkmeyer,</i> og er denne Gisning
rigtig, blev han begraven 25. Avg. 1613 i Nicolai
Kirke. Som hans Enke nævnes Lisbet Rolfsdatter.

C. Nyrop, Danmarks Kirkeklokker S. 101 ff.
Hist. Tidsskr. 5. R. IV, 381 ff.

<i>C. Nyrop.</i>
</chapter>

<chapter name="Borchardsen, Hans, 1597-1643, Biskop">
<b>Borchardsen, Hans,</b> 1597-1643, Biskop. 
Hans Fader, Borchard Hansen, var Borger i Kjøbenhavn, og
her. fødtes Sønnen 28. Okt. 1597. Han blev Student
1613 fra Sorø. I sin Ungdom (1622-29) var han Lærer
for Prins Frederik, den senere Frederik III, blev
dernæst Sognepræst ved vor Frue Kirke i sin Fødeby
og til sidst (1635) Biskop i Ribe. Han fik tillige
et Kanonikat i Aarhus og et Vikariat i Lund og blev
1636 Doctor theol. (Magistergraden havde han taget
1625). Om hans Embedsførelse som Biskop er intet
mærkeligt at fortælle. Hans Hustru var Anna Cathrine
Jørgensdatter, Datter af en Raadmand i Kjøbenhavn,
rimeligvis Jørgen Jensen, Raadmand 1622-33. Hans
mærkeligste Skrift er en Ligtale over Lensmanden paa
Riberhus, Rigsraad Alb. Skeel, der udkom under den
Titel: «Den gode Strid og Retfærdigheds Krone». Han
blev tidlig svagelig og døde 4. Jan. 1643 i en ung
Alder, efterladende sin Enke med flere Børn.

Kinch, Ribe Bys Hist. og Beskr. II, 439 f. Hundrup,
Lærerstanden ved Helsingørs lærde Skole S. 6 f.

<i>J. Kinch.</i>
</chapter>

<chapter name="Borchgrevinck, Melchior, --1632, Musiker">
<b>Borchgrevinck, Melchior,</b> --1632, Musiker, 
en af de sidste Repræsentanter for den nederlandske Tonekunst
i Danmark, var sikkert en Søn af Bonaventura B., der 1. Jan. 
1587 fik Bestalling 
som Kapelmester ved det danske Hof, men allerede
i Juli s. A. igjen blev afskediget, medens nogle
af de «Geseller», han havde medbragt, forbleve i
Tjenesten som Instrumentister. En af disse var M. B.,
hvem det i Løbet af faa Aar lykkedes at blive et
af Kapellets mest betroede Medlemmer. Efter i 1596
at være forfremmet til Hoforganist rejste han 1599
med to af Kapeldrengene til Venedig, hvor Christian
IV lod flere Sangere og Instrumentister undervise
i Kunsten, og modtog, da han det følgende Aar var
vendt tilbage, de mest smigrende Beviser paa Kongens
Yndest. 1601 forlenedes han med et Kannikedømme
i Roskilde, og nogle Maaneder senere skjænkede
Kongen ham sit Kontrafej, en Ære, der ellers kun
blev de allerberømteste udenlandske Musikere til
Del. Vinteren 1601-2 tilbragte han atter i Italien
med en af sine Lærlinger. I Venedig efterlod B. sig
det bedste Ry. Saaledes kalder Orazio Vecéhi ham i et
til Christian IV dediceret Madrigalværk, «Le veglie
di Siena» (Ven. 1604), «en i Sandhed fortræffelig
Musiker» og beraaber sig i saa Henseende paa den
navnkundige Giov. Gabrielis Avtoritet. Den første
større danske Musikpublikation bærer B.s Navn. Det
er Madrigalsamlingen «Giardino nuovo bellissimo
di vari fiori musicali sceltissimi», der udkom
i Kjøbenhavn 1605 og 1606 i 2 Bind, indeholdende
Kompositioner af nogle og tyve inden- og udenlandske,
især italienske, Mestre. Hans eget Bidrag bestod i
Madrigalerne «Amate mi ben mio» og «Baci amorosi e
cari». 1607 udgav han «9 Davids Salmer med 4 Stemmer
rimvis udsat». Nogle Danse af ham for 5 Instrumenter
findes trykte i en hamborgsk Samling Paduaner og
Galliarder fra 1607 og 1609. Ved Kapelmester Trehous
Afskedigelse i 1611 blev B. faktisk Kapellets Leder;
men først i Jan. 1618 udnævntes han til «øverste
Kapelmester», i det der samtidig oprettedes en
ny Post som Underkapelmester. Kongens Deltagelse i
Trediveaarskrigen, der gjorde det nødvendigt at spare
paa alle Kanter, medførte, at en Del af Kapellets
Medlemmer blev afskediget i Dec. 1627, deriblandt
B., der formodentlig trak sig tilbage til sin Gaard
i Roskilde. I Marts 1631 blev han paa ny ansat i
sin tidligere Stilling, men døde ikke længe efter,
20. Dec. 1632. Hans Enke omtales endnu i 1634 som
boende i Kantors Residens i Roskilde.

<i>V. C. Ravn.</i>
</chapter>

<chapter name="Borchsenius, Otto Frederik Christian William, f. 1844, Forfatter">
<b>Borchsenius, Otto Frederik Christian William,</b> 
f. 1844, Forfatter. Otto B., Søn af Kjøbmand
G. E. B. og J. E. f. Reistrup, 
er født 17. Marts 1844 i Ringsted og blev 1863
Student fra Sorø Akademi. Efter Philosophicum
studerede han nordiske Sprog og Litteratur
uden dog at tage Embedsexamen, deltog ivrig i
Studenterlivet og var gjennem flere Aar Senior i
Studenterforeningen. Han debuterede 1866 med en
Oversættelse af Cl. Brentanos Æventyr «Gokkel og
Hinkel» og udgav 1869 sammen med Prof. M. Weibull i
Lund «Idun, nordisk Studenterkalender», indeholdende
Bidrag af nordiske Forfattere; for Indtægten lagdes
den første Grund til det Oehlenschläger-Tegnérske
Stipendium. I Forening med F. L. Liebenberg
udgav B. en forkortet Udgave af Oehlenschlägers
Erindringer (1872), og nu fulgte en betydelig
Oversættervirksomhed, som, indledet med en Række af
Viktor Rydbergs Skrifter og fortsat med Romaner,
Noveller, Skuespil og Digte af Ebers, Hamerling,
Snoilsky, A. Ch. Edgren, Aug. Strindberg, afsatte Spor i
den hjemlige litterære Udvikling. Sidst i Treserne 
havde B. begyndt sin frugtbare publicistiske Virksomhed 
som æsthetisk Medarbejder af «Fædrelandet». Senere, 1875-78, 
skrev han i «Nær og fjærn» de fleste litterære Kritikker 
samt en Række litteraturhistoriske Afhandlinger, der udkom 
samlede i «Fra Fyrrerne» (I-II, 1878-80). De give et 
livligt og alsidigt Billede af de litterære og sociale 
Bevægelser i Fyrrerne og Halvtredserne og ere prægede af
Frisind og et klart historisk Syn. Nær til disse
Skrifter slutte sig «Litterære Feuilletoner» (1880) 
og to fortræffelige Monografier af Bredahl og
Kaalund («To Digtere», 1886). Efter i længere
Tid at have været Medarbejder ved «Ude og hjemme» 
blev B. Medredaktør af Bladet fra Jan. 1880 til dets 
Ophør (1884) og senere en kort Tid af dets Efterfølger, 
«Hjemme og ude». Det førstnævnte Blad tilhørte nærmest 
det saakaldte «litterære Venstre», for hvilket Dr. G. Brandes
var Hovedlederen; men som Tilhænger af den religiøs-humane 
Livsopfattelse, som navnlig Viktor Rydberg er Tolk for, 
maatte B. bryde med den moderne Naturalisme. Det skete
vel samtidig med Drachmanns «Ostende-Brügge»,
men kom først ret frem, da B. 1885 indtraadte i «Morgenbladets»  
Redaktion, og endnu mere, da han 1887 blev Bladets Hovedredaktør.
Uden at fravige sit frisindede Standpunkt har han her paa 
litterære og sociale Omraader optaget Kampen mod Dr. G. Brandes
og dennes Tilhængere. B. har skrevet flere smukke lyriske Digte, 
og et lille Udvalg foreligger i «Sange og Digte» (1887),
der ogsaa indeholder en Række fortræffelig oversatte Poesier.
Af andre litterære Arbejder kan nævnes Udgaver af P. A. 
Heibergs «Udvalgte Skrifter» og H. V. Kaalunds,
«Efterladte Digte» samt flere Læsebøger, der erindre om,
at B. i en Aarrække -- indtil  1885 -- var ivrig Skolemand.

B. blev 1873 gift med Skuespillerinde Betty
Guldbrandsen; Ægteskabet opløstes 1879. Gjennem sin
litterære Virksomhed er han kommen i nært Forhold
til Kaalund, Liebenberg, Hostrup, Bjørnson,
Drachmann og særlig til Viktor Rydberg, der
1882 har tilegnet B. sin ypperlige Digtsamling.

<i>Bertel Elmgaard.</i>
</chapter>

<chapter name="Borchsenius, Villads, 1739-78, Præst">
<b>Borchsenius, Villads,</b> 1739-78, Præst, 
blev født paa Aastrup ved Roskilde 2. April 1739; Faderen hed
Gabriel Esaias B., Moderen Ingeborg f. Hammendrup,
Han blev Student fra Slagelse Skole 1756 og tog 3 Aar
efter Attestats. 1764 blev han Sognepræst for Husby
Menighed og Prædikant til Wedellsborg Kapel i Fyn og
døde 25. Febr. 1778. Hans Navn er blevet bekjendt ved
hans uheldige «Historisk Katekismus, indeholdende
en Kristens Skilderi eller det vigtigste af den
kristelige Lærdom om Sæder og Dyder» (1777), som blev
konfiskeret efter Biskop Ramus' Foranstaltning strax
efter dens Udgivelse. B. havde vistnok de bedste
Hensigter med Bogen, men den vidnede om en saare
ringe Dømmekraft og anvendte Bibelens Lærdomme paa en
saa taabelig Maade, at Kirkestyrelsen kunde have god
Grund til at søge at hindre dens Udbredelse. Forbudet
blev begrundet ved, at mange Udtryk i Bogen vare
«paradoxe, ubestemte og urigtige, saa at den hverken
kan eller bør blive bekjendt in Publico» (Luxdorphiana
S. 292 ff.). B. var 2 Gange gift. En Datter af første
Ægteskab blev Digteren Chr. Winthers Moder og Biskop
Rasmus Møllers anden Hustru.

Nyerup, Lit. Lex.

<i>A. Jantzen.</i>
</chapter>

<b>Borck,</b> se Borch.

<chapter name="Bording, Anders Christensen, 1619-77, Digter">
<b>Bording, Anders Christensen,</b> 1619-77, Digter, 
er født i Ribe 21. Jan. 1619 og Søn af den ndfr. nævnte
Christen Lauridsen B. I sine Digte mindes B. sin
Barndom som munter og sorgløs, skjønt den falder i
en mørk Tid, der maa have kastet sine Slagskygger
over den: Hexeforfølgelserne og tyske Indfald under
Trediveaarskrigen hærgede Ribe, og den i Privatlivet
herskende Raahed og Voldsomhed havde afsat blodige
Spor i Digterens egen mødrene Slægt.

Fra sin Fødebys Skole blev B. 1637 sendt til
Universitetet, og hans Vers, deriblandt ogsaa nogle
latinske, bære Vidne om, at han maa have været vel
hjemme i Tidens klassiske Dannelse. 
Men hans Studier afsluttedes først sent ved en
Lærdomsprøve og førte ham aldrig ad den slagne
Landevej til nogen borgerlig Stilling. Familiens
betydelige Formue smeltede sammen, saa at B. maatte
ernære sig selv som Huslærer paa jyske Herregaarde,
først paa Stadsgaard (Constantinsborg) ved Aarhus,
saa paa Brusgaard ved Randers i den Juulske Slægt,
til hvis Medlemmer han har rettet flere af sine
Digte. Her synes Digteren at have ført et muntert
Ungdomsliv og skrevet de fleste af sine «verdslige
Viser» i Tidens erotiske Hyrdestil. I nogle Aar havde
han Tilhold hos sin ligeledes poetisk begavede ældre
Broder, Præsten Laurids B. i Ulvborg ved Holstebro,
men besluttede sig dog nu til at tage Magistergraden
ved Sorø Akademi 1653. Hans spredte Digte havde
imidlertid skaffet ham et Ry, der bevægede Rigsraad
Tage Thott til at tage ham i sit Hus i Skaane, hvor
den gamle Adelsmand gjærne saa sig omgiven af lærde
og dannede Klienter, deriblandt ogsaa den berømte
Latindigter og kgl. Historiograf Vitus Bering. Da
Tage Thott døde 1658, stod B. hjemløs og ene, og nu
begyndte hans Trængselsaar sammen med Fædrelandets
Trængsler i Svenskekrigen. Han synes med Studenterne
at have deltaget i Kjøbenhavns Forsvar og blev saa
1662 udnævnt til Rektor i Slangerup, en Stilling, som
han dog næppe har egnet sig til, og som han allerede
forlod Aaret efter. Derpaa førte han i Hovedstaden en
ynkelig Tilværelse som Supplikant og Lejlighedspoet,
hvilken han selv skildrer i sine «Forhaabnings-
og Forhalingsgriller», «Sendebrevet» til Gabel,
«Æresknuden» til Generalavditør Poul Tscherning og
«Den haarde Nøds bønlig Klageskrig» til Kongen. Men
selv i denne Elendighed,

<poem>da han som en Betler laa
og maatte Klæder leje,</poem>

forlod hans lette Sind og muntre Lune ham ikke, og disse 
Digte høre til hans allerbedste. Han havde ogsaa Venner 
ved Hove, og i Begyndelsen af 1664 opnaaede han et 
Kannikedømme som Lektor i Theologi ved Ribe Domkirke. 
Men hans ustadige Digternatur tillod ham ikke engang at 
opfylde de faa dermed forbundne Pligter. Forelæsninger 
forlangtes ikke mere, efter at Præsteuddannelsen fra Kapitlerne 
var gaaet over til Universitetet; men selv det til Lektoratet 
knyttede Præstekald maatte han lade besørge ved Vikar, og i
sin Fødeby følte han sig under de forandrede Forhold
ikke synderlig vel. Efter et Aars Forløb opgav han
sin Stilling og begyndte, hvor han slap, i Kjøbenhavn.

Her var den nye Enevælde i Begreb med at indrette sig
efter fransk Mønster, og fra Frankrig kom ogsaa den
kuriøse Idé at forherlige den ved en Slags Hof- og
Statstidende paa Vers. Man kastede sine Øjne paa B.,
og fra 1666 blev han aflagt med nogle norske Tiender
for at udgive vor første regelmæssige Avis, «Danske
Mercurius», i rimede Maanedsnumre. Hans nærmeste
Forbillede synes at have været Nytaarsoversigterne i
Hamborger-Poeten Grefflingers ellers i Prosa skrevne
«Nordischer Mercur». Med dette poetiske Fabrikarbejde
sled nu B. sin Tid hen indtil sin Død, skjønt han ved
Tronskiftet 1670 mistede sine Tiender og først et Par
Aar efter fik Erstatning. For Resten skilte han sig
bedre, end man skulde vente, ved den trivielle Opgave
at sætte hver Maaneds politiske og andre Nyheder
paa Rim med passende Virak til den landsfaderlige
Styrelse; hans Blad synes at have været meget yndet,
og han selv nød stort Digterry, da han døde 24. Maj
1677, ugift og i sin kraftigste Alder. Endnu mere
voxede dette Ry i den følgende Tid, da Ole Borch,
Reenberg og Sorterup kappes i Lovtaler over B. med
Holberg, der

<poem>... ser en Hoben Trøst tit udi Brandtes Viser,
et Blad af Bordings Vers mod alle dem dog priser,</poem>

og med Gram i Fortalen til Bordings «Poetiske Skrifter», da disse
første Gang bleve samlede 1735 af Rostgaard og P. Terpager.

Til Forstaaelse af, at B. i næsten 100 Aar kunde
indtage Ærespladsen paa det danske Parnas som den,
«hvis Navn var Digtekunstens eget», maa det erindres,
at han optraadte kort efter, at Arrebo havde banet
Renæssancens nye Kunstpoesi Vej hos os, og omtrent
samtidig med, at Wichman og Søren Terkelsen fortsatte
dens Tilegnelse i stadig mere ufri Tilslutning til
tysk Digtning. Poesien opfattedes den Gang nærmest
som Middel til Sprogets Opdyrkning, og hele Vægten
blev lagt paa dens formelle Side i Modsætning til
Middelaldersdigtningens plumpe Uregelmæssighed. Men
B.s Hovedfortrin er nu netop hans overraskende
sproglige og metriske Lethed, der ligesom med ét
Slag virkeliggjorde Tidens Forhaabninger om, at det
danske Sprog skulde hæve sig lige saa højt som de
beundrede fremmede. Dernæst er han national i Aand
og Tone: han udtaler sig med Varme om Modersmaalet
og om Forpligtelsen til at vaage over dets Renhed;
selv optager han ældre Ord og Vendinger i stort Antal
og benytter ved Siden af Alexandrineren og de kunstige
tyske Visemelodier med Forkjærlighed 
den gamle firfodede Jambe, der giver Verset et lettere
og friere Sving. Han forløfter sig ikke paa Opgaver,
der ligge over hans Kræfter, og hvor han holder sig
fri for Renæssancepoesiens højtidelige Stil og oftest
falske Pathos, faa hans i og for sig ubetydelige
Vers. en særegen Tiltrækning ved den Fordringsløshed
og Naturlighed, hvormed de ere behandlede, saa vel
som ved det jævne, ægte danske Lune, der krydrer dem,
og som end ikke lader sig uden Vidnesbyrd i «Danske
Mercurs» trættende Spalter. Endelig udmærkede B. sig
ved større Originalitet end Forgængerne, for saa vidt
disse udelukkende eller dog hovedsagelig havde virket
som Oversættere.

Dermed er imidlertid ogsaa sagt, hvad der kan siges
til B.s Ros. Nye Tanker og vide Syner maa vi lige
saa lidt søge hos ham som egentlig digterisk Flugt
og Inspiration. Hans «aandelige Viser» staa tilbage
for Arrebos, endsige for Kingos, og hans «verdslige
Viser» røbe stærk Paavirkning af Terkelsens «Astrææ
Sjungekor» og dettes tyske Mønstre, ogsaa i den
gjennemgaaende Hyrdetone. Den betydeligste af dem,
Phaëtonsvisen, er en ikke overalt lige vellykket
Efterdigtning efter Ovid. Betegnende for B. selv som
for Tidsforholdene i det hele er det, at han i Grunden
vandt sine Lavrbær i en aldeles underordnet Digtart,
Lejlighedspoesien. Digteren var den Gang saa temmelig
afskaaren fra Beskæftigelse med alle højere og ædlere
Ideer: Fædreland og Frihed vare farlige Ord at nævne
under den unge Enevælde, da Nationalfølelsen opslugtes
af Loyaliteten over for Kongen; Naturfølelsen er
heller ikke stærkt udpræget hos B., og Erotikken
maatte vogte sig for at «stride mod Ærbarhed» og krøb
derfor helst i den fremmede Hyrdedragt. Ved Siden af
Latindigtningen var det ene den religiøse Digtning,
der nød Opmuntring, helst naar den som hos Kingo
støttedes af en anset Stilling; men verdslig Poesi
paa Modersmaalet havde intet Publikum, og den, der
som B. vilde leve af sin Pen, var ilde stedt endnu
langt ned i Tiden, som vi se af Ambrosius Stubs og
Ewalds Exempel. Det gjaldt da at finde Patroner,
som vilde lønne Digteren, enten direkte med Penge
eller ved at skaffe ham Ophold og Livsstilling, og
denne Nødvendighed paatrykte let Poesien et Præg af
personlig Smiger, for ikke at sige Kryberi, hvilket
B. ikke var Mand for at hæve den ud over. Som adelige
Herrers afhængige Husfælle, som nødlidende Supplikant
og betalt Lejlighedsdigter, til sidst som en Slags
fast ansat Hofpoet har han aabenbart altid taget sig
Livet let og Digtningen ligesaa, som en
Adspredelse eller en Indtægtskilde. Derfor blev hans
meste Poesi «Frydeskrig» ved fyrstelige Personers
Fødsel, Hylding eller Bilager, «Cimbriske Nordens
Taare» ved deres og «Hjærtesuk» ved andre Stormænds
Død, Bryllupsdigte og Gravvers, versificerede
Ansøgninger og Taksigelser, ofte i overdrevne,
opstyltede Udtryk med stadig tilbagevendende
Opfordringer til Havet, Bælt og Sund om at standse
sit Løb og afgive tilstrækkelig Væde til Taarer ved
den afdødes Baare, eller Forsikringer om, at Stævns og
Møens Klint skal flytte sig til Island eller Hessen,
før hans Minde udslettes.

B. betegner altsaa ikke som Arrebo nogen ny Epoke i
vor Digtekunst. Han tog kun Lejlighedsdigtningen,
som han fandt den, og stemte den en Tone højere
ved den Kvikhed, Smag og Lethed, som er noget
individuelt hos ham, og som han ikke kunde meddele
sine Efterfølgere. Derimod bearbejdede han Sproget
for dem og føjede ogsaa denne lavere Art af Poesi
ind under den nye Kunstdigtnings Regler; men derved
bidrog han rigtignok sit til, at Lejlighedsdigtningens
Vande efter hans Tid i endnu højere Grad end før
overskyllede hele vor poetiske Litteratur.

Nyerup og Rahbek, Den danske Digtekunst III. Petersen,
Den dsk. Lit. Hist. III. Stolpe, Dagspressen i Danmark
II. J. Paludan, Renaissancebevægelsen i Danmarks Lit.

<i>J. Paludan.</i>
</chapter>

<chapter name="Bording, Christen Lauridsen, 1578-1640, Læge">
<b>Bording, Christen Lauridsen,</b> 1578-1640, Læge. 
Han var en Søn af Mag. Laurids Bording (ell. Bordum)
i Aarhus og fødtes her 8. Sept. 1578. Efter et
Par Aars Udenlandsrejse blev han Skolemester i
sin Fødeby, men opgav denne Plads for at gjøre et
længere Ophold i fremmede Lande, hvor han træffes
i Leipzig og Padua. Efter sin Hjemkomst blev han
Læge hos Prins Christian, Christian IV's Søn, og
tog 1611 Doktorgraden i Kjøbenhavn. Derefter blev
han 1613 Medikus i Ribe, efter at denne Stilling i
nogle Aar havde været ubesat efter Amerinus' Død,
og ægtede der Ingeborg, Raadmand Anders Sørensen
Klynes yngste Datter, med hvem han fik en temmelig
stor Formue. Som Læge har han næppe været meget
virksom. 1638 blev han Ærkedegn i Kapitlet; i
det dermed forbundne Regnskabsprovsti var han dog
mindre heldig med Bestyrelsen af de ham underlagte
Kirkers Kapitaler. Han døde 28. Marts 1640; hans
Enke overlevede ham i 28 Aar tillige med 2 Sønner
og 2 Døtre; blandt de første er den bekjendte Digter
Anders Bording.

Kinch, Ribe Bys Hist. og Beskr. II, 365 f.

<i>J. Kinch.</i>
</chapter>
<chapter name="Bording, Jacob, 1511-60, Professor, Livlæge">
<b>Bording, Jacob,</b> 1511-60, Professor, Livlæge, 
var født i Antwerpen, hvor hans Fader, Nicolaus B., var
en velhavende Kjøbmand. Besøgte først Pædagogiet i
Løwen, siden Universitetet i Paris, hvor han lagde sig
efter Lægevidenskaben og den Aristoteliske Filosofi;
studerede senere videre ved den berømte Lægeskole
i  Montpellier; blev 1538 af sin Velynder Kardinal
Sadoletus kaldet til Rektor ved Skolen i Carpentras
og tog 1540 den medicinske Doktorgrad i Bologna. 
Ved Læsning af Melanchtons Skrifter blev han imidlertid 
stemt for Reformationen, hvorfor han 1541 maatte opgive 
sin Stilling i Carpentras og begive sig tilbage til Antwerpen, 
hvor han i 4 Aar praktiserede som Læge. Men da hans
religiøse Bekjendelse ogsaa her vakte Forfølgelse
imod ham, begav han sig 1545 til Hamborg, hvor
han i nogle Aar virkede som Stadslæge. Her fra
kaldtes han 1550 til Professor i Medicinen i Rostock;
samtidig var han Livlæge hos Hertugen af
Meklenborg. Da Kong Christian III var bleven
opmærksom paa ham, kaldte han ham 1557 her
til for at overtage den ledige Plads som Livlæge og
Professor i Medicinen ved Kjøbenhavns Universitet.
I denne Stilling gjorde han udmærket Fyldest, og han
roses som «en kostelig lærd og velforfaren Mand» af
en hæderlig og retskaffen Karakter. Christian III
satte megen Pris paa ham og forlenede ham
1558 med Kongsgaarden Hvidør. Ved Juletid samme
Aar stod han ved sin Herres Dødsleje paa Koldinghus,
og 13. Febr. 1560 holdt han paa Latin Ligtale over
ham i Odense og skildrede smukt og sandt
den afdøde Konges Karakter. Frederik II beholdt B. i
sin Tjeneste; men han døde allerede 5. Sept.
1560 som Universitetets Rektor. Til Melanchton
stod B. i et nært Forhold, og man har flere Breve
vexlede mellem dem. Hans videnskabelige
Hovedværk:  «*Physiologia, Hygieinæ, Pathologia*,
prout has medicinæ partes in inclytis academiis 
Rostochiensi et Hafniensi publice enarravit J. B.» 
blev først mange Aar efter hans Død udgivet i Rostock 
(1591) i 2 Dele af Dr. Levinus Battus. -- I Carpentras
havde B. 10. Nov. 1538 ægtet Francisca Nigroni,
af genuesisk Slægt. Hun overlevede ham med
en stor Børneflok og drog efter Mandens Død til
Rostock. Blandt Sønnerne er især bekjendt Juristen
Jacob B., der blev Professor i Rostock og Kansler
hos Hertugen af Meklenborg.

Rørdam, Kbhvns Universitets Hist. 1537-1621 I, 642 ff. 
Steph. Doleti Orationes, Epistolæ et Carmina. 
Schirrmacher, Joh. Albrecht I, Herzog v. Mecklenburg I, 57. II, 395 ff.

<i>H. F. Rørdam.</i>
</chapter>
<chapter name="Bording, Laurids, 1610-77, Lektor">
<b>Bording, Laurids,<b> 1610-77, Lektor. 
B. var født 10. Febr. 1610 i Aarhus, hvor hans Fader, Jens B.,
var Raadmand. 1631 blev han Student og var fra
1633-38 Hører paa Herlufsholm, som han forlod for
at rejse udenlands som Præceptor for Tønne Juul til
Taarupgaard. Efter at have besøgt Holland, England,
Frankrig, Italien og Schweits kaldtes de tilbage i
Krigsaaret 1644. Efter et 2aarigt Ophold i Sorø som
Hovmester for Axel Sehested ledsagede han denne paa
en fleraarig Udenlandsrejse, der til Dels førte ham
til de samme Steder, han tidligere havde gjæstet. Da
B. 1652 var kommen hjem, kaldedes han til Professor
i Historie ved Sorø Akademi, men opgav s. A. dette
Embede, da han udnævntes til Lector theol. og Kannik
i Aarhus; Aaret efter erhvervede han Magistergraden
i Sorø. Han havde nu naaet det Maal, han havde stræbt
efter, som det fremgaar af Breve fra ham til Ole Worm;
hans Ærgjerrighed var tilfredsstillet ved at opnaa
Lektoratet, og hans Ønske om at bo i sin Fødeby,
til hvilken han ved Slægt og Venskabs Baand var
stærkt knyttet, var opfyldt. Her levede B. et roligt
Liv indtil 1674, da han følte Kræfterne svækkes
og derfor opgav Embedet. Han trak sig nu tilbage
til Ryomgaard, som han havde ladet sig udlægge for
Gjæld; for sig og Descendenter opnaaede han den
Begunstigelse at faa adelige Privilegier med Hensyn
til sit Jordegods. B. døde paa sin Gaard 30. April
1677. Man har fra hans Haand kun et eneste lille
litterært Arbejde, en Slags historisk Propædevtik
under Titel: «De utraqve historia recte legenda
atqve intelligenda» (1654). B. havde 25. Sept. 1653
ægtet Ingeborg Broberg, f. 8. Juli 1633, Datter af
Borgmester i Aarhus Rasmus Nielsen; hun overlevede
ham længe og døde paa Ryomgaard 25. Marts 1709.

Personalhist. Tidsskr. 2. R. II, 85 ff.
Kirkehist. Saml. 3. R. VI, 595 ff.

<i>G. L. Wad.</i>
</chapter>

<chapter name="Borgaard, Albert, 1659-1751, Officer">
<b>Borgaard, Albert,</b> 1659-1751, Officer, 
er født i Holbæk i Jylland 10. Nov. 1659. Da han var omtrent 15 Aar
gammel, blev han Kadet ved Dronningens Regiment
til Fods og var saaledes allerede 1675 nærværende
ved Wismars Belejring. Aaret efter var han med et
Detachement Infanteri om Bord paa Flaaden og deltog i
Niels Juels store Søslag under Øland 1. Juni. Senere
deltog han i næsten alle de vigtigste Slag i den
Skaanske Fejde. I Slaget ved Lund gjorde han første
Gang Tjeneste ved Artilleriet som Konstabel og kan
vel allerede fra nu af regnes som hørende til denne
Vaabenart. Det var saaledes fra en tidlig Alder,
at han 
begyndte sit Krigerliv, og han maa allerede den Gang
have tildraget sig Opmærksomhed og have lagt Dygtighed
for Dagen; thi efter Freden 1679 blev han udnævnt til
Fyrværker og ansat ved Landmaalingen paa Sjælland, ja
Aaret efter blev han sendt til Berlin for at gjøre sig
bekjendt med det brandenborgske Artilleri og der fra
til Strasburg for at uddanne sig i Ingeniørvæsen. 1682
blev han udnævnt til Sekondlieutenant ved sit Regiment
og kaldt tilbage til Glückstadt. Kort efter blev han
beordret til at ledsage daværende Oberst i dansk
Tjeneste Hertug Ferdinand Vilhelm af Württemberg,
der havde faaet Tilladelse til som frivillig at rejse
til Wien for at deltage i det berømte Forsvar af
denne By imod Tyrkerne. Ved sin Hjemkomst 1684 blev
B. brugt som Ingeniør i Oldenborg og fik derefter
atter Ordre til at følge Hertugen, der som Volontær
gik til Ungarn. Selv deltog han 1686 som Volontær
i Ofens Belejring, hvor han gjorde stort Bytte. Paa
den Tid blev han udnævnt til menig i Drabantgarden,
men da han kom hjem 1687, blev han anvendt ved
Kjøbenhavns Befæstning. Skjønt alt saaledes lovede
B. en lys Fremtid, ung, anset og anerkjendt, som
han var, forlod han dog pludselig paa den Tid (1688)
sit Fædreland for aldrig at gjense det mere. Grunden
hertil er aldrig blevet klart oplyst. Det fortælles,
at han, misfornøjet over en Forbigaaelse i Avancement,
lod sig forlede til at udfordre sin Major, og at han
derfor, da der netop var udstedt strænge Forbud imod
Dueller, skyndsomst maatte forlade Landet, uagtet
Duellen ikke fandt Sted.

I nogle Aar søgte han nu sin Lykke forskjellige
Steder, først i Polen, saa i Preussen, indtil
han 1691 som Volontær i den franske Hær tillige
med nogle Landsmænd tog Del i Namurs Belejring
og udmærkede sig saaledes, at Ludvig XIV lod ham
udbetale en større Sum Penge og tilbød ham Kapitajns
Bestalling. Men B. har næppe haft Lyst til at tjene
imod sine Landsmænd, der som Hjælpetropper kæmpede i
den engelsk-hollandske Hær; thi strax efter Namurs
Erobring 1692 tog han Tjeneste i den engelske Armé
som Fyrværkermester, og fra nu af indtil sin Død blev
han i engelsk Tjeneste. England maa derfor regnes som
hans andet Fædreland, som alle hans store Egenskaber
kom til gode. 1695 blev han udnævnt til Kapitajn og
Adjudant. Efter Freden i Rijswick 1697 var han en
af de meget faa fremmede Officerer i det engelske
Artilleri, som ikke bleve afskedigede, men han blev
beordret til at lede Indskibningen af Artilleriet
til England, hvortil
han nu første Gang kom 1698. I nogle Aar opholdt
han sig her i Uvirksomhed, og han gjorde den Gang
et Forsøg paa at komme tilbage til Danmark. Saa
udbrød den spanske Arvefølgekrig. Næsten uafbrudt
i 9 Aar deltog han i Kampen i Spanien og fulgte --
som Chef for det engelske Artilleri -- Hæren paa dens
mangfoldige besværlige Marcher og Kontramarcher og
var tilstede ved alle Slag og Belejringer. 1706 blev
han Oberst af Artilleriet og 2 Aar efter Chef for det
hele engelsk-østerrigske Artilleri i Spanien. Altid
utrættelig og forrest i Kampen blev han tit og ofte
saaret, ved Zaragoza fik han 1710 4 Saar, men deltog
dog i Slaget ved Villaviciosa 10. Dec. s. A., hvor
han -- efter at have indlagt sig stor Berømmelse --
atter blev meget haardt saaret og fanget. Efter et
langt Sygeleje lykkedes det ham at blive udvexlet
og at komme tilbage til England, hvor han 1712
blev udnævnt til Overfyrværker, en høj Stilling i
det engelske Artilleri. Aaret efter endte Krigen i
Spanien ved Freden i Utrecht.

Kort efter sin Hjemkomst indgav han til Regeringen en
Plan om en Omdannelse af Artilleriet. Men uagtet han
var i høj Gunst hos Dronning Anna -- maaske til Dels
paa Grund af hans Landsmandsskab med hendes Gemal,
den danske Prins Jørgen --, kom disse Planer dog først
senere til Udførelse. 1714 mistede han ikke alene sin
høje Beskytterinde, men samme Aar døde ogsaa hans
Hustru, Barbara Bradshaw, med hvem han var blevet
gift o. 1702. Han giftede sig igjen 1715 med Cathrine
Mikkelsen, en Søster til Præsten ved den danske Kirke
i London, til hvem B. i mange Aar stod i Forhold som
en af denne Kirkes Forstandere.

Under de krigerske Bevægelser, som opstode i England
ved det Stuartske Oprør 1715-16, lærte man først
Artilleriets daarlige Tilstand at kjende, og nu blev
det B. paalagt at indgive Forslag til Anskaffelsen
af nyt Materiel. Hans gjennemgribende Forslag bleve
antagne og udførte under hans Ledelse, og han blev
paa den Maade saa at sige den egentlige Skaber af
det engelske Artilleri. Ved Expeditionen til Vigo
i Spanien 1719 fik han som Chef for Artilleriet
Lejlighed til selv at prøve og for andre at bevise sit
Systems og sine Opfindelsers Fortrinlighed. Uagtet
hans nærmeste foresatte hæmmede ham en Del i hans
Virksomhed og i hans Avancement, fortsatte B. dog sine
Bestræbelser, og han opnaaede da ogsaa at se disse
paaskjønnede i rigt Maal. Han var i særdeles Gunst
hos Kong Georg I, der udnævnte ham til Brigader 1727,
og da Kongen døde, udnævnte hans Efterfølger
ham s. A. til Oberst for det kgl. Artilleriregiment. Det var B. 
selv, der havde oprettet dette Regiment, der indbefatter det hele
engelske Artilleri, og som senere er blevet saa
betydelig udvidet. Det fik Garnison i Woolwich tillige
med Akademiet, der uddannede Artilleriofficererne,
for hvilket B. tillige var Chef.

1735 blev han udnævnt til Generalmajor og 1739
til Generallieutenant. Han var den Gang 80 Aar
gammel, men kraftig og livsfrisk varetog han sin
anstrængende Virksomhed. Han døde først 7. Febr. 1751,
92 Aar gammel og blev begravet i den danske Kirke i
London. Regimentets Officerer lode hans Maleri ophænge
i Repositoriet i Woolwich med en Indskrift, der nævner
hans Deltagelse i 18 Batailler og 24 Belejringer og
bl. a. fremhæver, at Storbritannien skylder ham, at
Artillerividenskaben blev bragt i regulært System. Han
efterlod sig ikke alene et udmærket Navn i den
engelske Hærs Historie, men et Ry for at have været
en Mand af den strængeste Redelighed og Hæderlighed.

Milit. Repertorium V. L. Stephen, Dictionary of nat. biography V.

<i>P. F. Rist.</i>
</chapter>

<chapter name="Borgaard, Carl Peter, 1801-68, Forfatter og Oversætter">
<b>Borgaard, Carl Peter,</b> 1801-68, Forfatter og Oversætter. 
Han blev født i Kjøbenhavn 20. Dec. 1801
som Søn af Klædekræmmer Peter B. og Karen f. Hvass
og sattes efter Konfirmationen i Lære hos den rige
Lærredshandler Kierkegaard paa Kjøbmagergade. Her
var han til sit 23. Aar, da hans Principal kom hans
stadig tiltagende Vide- og Læselyst til Hjælp ved at
sætte ham i Stand til at studere; 1826 tog han Artium
og Aaret efter anden Examen. Men i Steden for at
forfølge den videnskabelige Bane videre slog B. ind
paa et frit æsthetiserende Liv og deltog med Iver
i Studenterforeningens selskabelige Samkvem. 1838
opførtes anonymt hans Enaktslystspil «Formiddagen
efter Ballet», som imidlertid, trods en livfuld og
naturlig Dialog, henlagdes efter kun 3 Opførelser,
fordi Publikum energisk protesterede mod Stykkets
Sujet, der var hentet fra en i det kjøbenhavnske
Selskabsliv nylig forefalden Begivenhed. Samme Aar
tiltraadte B. en 2aarig Udenlandsrejse til Tyskland,
Østerrig, Italien og Schweits som Mentor for den
unge Baron Herman Løvenskiold, der alt den Gang
var en lovende Komponist og efter Hjemkomsten skrev
Musikken til B.s 1841 opførte Æventyrkomedie: «Hulen
i Kullafjæld». Aaret efter dramatiserede B. La Motte
Fouqués berømte Æventyr «Undine», og Bearbejdelsen
opnaaede, med Musik af J. P. E. Hartmann, 9
Opførelser. Af Oversættelser for det danske Theater
har han 
leveret ikke mindre end hen imod 40, hovedsagelig
Stykker af Scribe, Dumas, Delavigne, Bayard, Victor
Hugo, Fr. Halm o. fl., og denne Virksomhed fortsatte
han for det norske Theater. Efter at han i Fyrrerne en
Tid lang havde redigeret Ugebladet «Portefeuillen»
(hvori han skrev en sammenhængende Række Skitser
af kjøbenhavnsk Samfundsliv under Titelen «En
Mackintoshes Memoirer») samt forsøgt sig med
Udgivelsen af en belletristisk Journal, «Freia»,
overtog B. nemlig i 1851, kort efter Studentermødet
i Christiania, den kunstneriske Ledelse af den norske
Hovedstads Theater. Medens han personlig var vel yndet
af Kunstnerne og afholdt af sin store Omgangskreds,
savnede hans studenterburschikose Personlighed og
hans kontemplativt fredelskende Gemyt sikkert i alt
for høj Grad den Energi, som udkrævedes paa denne
besværlige Post, særlig under saa vanskelige Forhold,
som utilstrækkelige Subsidier og den norske litterære
Ungdoms begyndende Kamp mod de danske Skuespillere
frembøde. B. hævdede dog sin Stilling indtil
Jan. 1863, da han med Indtægten af en Afskedsbenefice
og en lille Pension, som hans mange Venner havde
sikret ham, forlod Norge og paa ny bosatte sig i sin
Fødeby. Skjønt her en yngre Studenterslægt var voxet
op, var B.s Navn den dog endnu i Minde som knyttet
til «Ruskantaten» i dens ældste Form, til adskillige
joviale Sange og til Plougs Vise: «At du, som, smykt
med ærværdigt Mos». Den gamle Student trivedes, trods
de forandrede Forhold, godt i Foreningen, men afgik
efter nogle Aars Forløb pludselig ved Døden 22. April
1868.

Erslew, Forf. Lex. Halvorsen, Norsk Forf. Lex.
Cabiro, Udvalgte Feuilletoner, 1870.

<i>P. Hansen.</i>
</chapter>

<chapter name="Borgen, Bonaparte, 1798-1884, Rektor">
<b>Borgen, Bonaparte,</b> 1798-1884, Rektor, 
blev født 17. Jan. 1798 paa Gaarden Bolettesminde i Holbæk
Amt, hvor hans Fader, Andreas B., den Gang levede
som Landmand. Hans Moder var Bodil Maren f. Hansen,
Datter af Kjøbmand H. i Holbæk. Han blev 1815 Student
fra Borgerdydskolen i Kjøbenhavn, underviste derpaa
i begge Borgerdydskolerne, blev 1824 Timelærer
ved Metropolitanskolen, tog 1825 filologisk
Embedsexamen, blev 1826 Adjunkt og 1830 Overlærer ved
Metropolitanskolen, 1837 Rektor i Randers, hvorfra
han 1844 forflyttedes til Metropolitanskolen. 1845
blev han Professor, 1862 Etatsraad. 1871 tog han sin
Afsked. Han døde 7. Marts 1884 i Kjøbenhavn. Han var
gift med Marcine Christine Borgen, Datter af hans
Farbroder, Bogholder B. Han har udgivet 
nogle Programmer, af hvilke 3 indeholde Brudstykker
af en latinsk Grammatik, og nogle Digte. Han var
en yderst samvittighedsfuld og nøjagtig Lærer. Hans
Nidkjærhed kunde stige til lidenskabelig Heftighed,
men beherskedes af hans inderlige Godmodighed og
Humanitet.

Erslew, Forf. Lex. Metropolitanskolens Program 1872.

<i>S. B. Thrige.</i>
</chapter>

<chapter name="Borgen, Vilhelm August, 1801-84, Skolemand">
<b>Borgen, Vilhelm August,</b> 1801-84, Skolemand,
Broder til den foregaaende og født 2. Juli 1801 paa
Nøragergaard ved Slagelse. B. blev Student 1819 og
efter anden Examen 1820 Lærer ved det lærde Institut
i Fredericia, 1824 Lærer ved Borgerdydskolen i
Kjøbenhavn, hvorfra han var dimitteret, og 1829
ved det v. Westenske Institut, hvis Bestyrer han
var fra 1832 til 1844, de 7 første Aar i Forening
med K. C. Nielsen, senere Rektor ved Realskolen
i Aarhus. Fra 1844 var han Direktør for Borger-
og Almueskolevæsenet i Kjøbenhavn, indtil han
indtraadte som Kultusminister i det Rotwittske
Ministerium (2. Dec. 1859 -- 24. Febr. 1860). 1846
valgtes B. til Stændersuppleant for Kjøbenhavn og
havde som Landstingsmand for 2. Valgkreds 1849-66
Sæde paa Rigsdagen, hvor han sluttede sig til
Venstre. B. deltog i Oprettelsen af Idiotanstalten
paa GI. Bakkehus, i hvis Bestyrelse han sad 1855-80,
de sidste 20 Aar som Formand. B. blev tit. Professor
1851, Etatsraad 1878. Han ægtede 1837 Marie Vilhelmine
Andrea Schøning, Datter af Oberstlieutenant og
Kommandant paa Bornholm P. H. S. B. døde 27. Maj
1884. -- Som Rigsdagsmand og Minister var han ikke
fremtrædende; men som praktisk Skolemand havde han
megen Betydning. Han var en grundig og aandfuld
Lærer og som Skolebestyrer usædvanlig klar over
Undervisningens Maal og Midler. Som Kjøbenhavns første
Skoledirektør fremkaldte han gjennemgribende Reformer
i Kommunens Skolevæsen (Opførelse af Skolebygninger,
Forening af de spredte Skoler til organiske Enheder,
Ansættelse af Skoleinspektører, Forhøjelse af Lærernes
Løn og Forbedring af Undervisning og Disciplin). I
Idiotanstaltens Bestyrelse var han den ledende
Personlighed, og hans pædagogiske Indsigt var af stor
Betydning ved Organisationen af denne Anstalt. Af
hans Skrifter om og for Skolen have hans «Vejledning
til Affattelse af Udarbejdelser i Modersmaalet»
(1840) og hans danske Læsebøger (1843 og senere),
hvilke sidste han udgav i Forening med G. F. F. Rung,
oplevet mange Oplag.

Erslew, Forf. Lex. Nord. Convers. Lex., 3. Udg.

<i>Joakim Larsen.</i>
</chapter>
<chapter name="dal Borgo di Primo, Olinto, 1775-1856, Diplomat">
<b>dal Borgo di Primo, Olinto,</b> 1775-1856, Diplomat. 
Født i Pisa inden for Ægteskab bar han sit
borgerlige Familienavn <i>Giusti</i> til Trediveaarsalderen,
da han ved Adoption erholdt den pisanske Advokat
dal Borgos adelige Navn og Vaaben. I 1811 fulgte
han som Privatsekretær Gesandten H. Schubart
til Danmark, udnævntes her til Legationsraad og
ægtede Aaret efter en Adoptivdatter af Statsminister
Schimmelmann, Louise f. Wesselhoff. Hans Oversættelse
af Oehlenschlägers «Correggio» paa Italiensk udkom i
Pisa 1812. I 1817 drog han som dansk Generalkonsul til
Brasilien, hvorfra han siden hjembragte en betydelig
Samling tropiske Fugle, som han skjænkede Musæet i
Kjøbenhavn. I 1821 fulgte han det fordrevne Kejserhof
til Lissabon og forfremmedes til Gehejmelegationsraad;
blev Kammerherre 1825. Efter et længere Ophold i
Danmark sendtes han 1830 som Chargé d'affaires til
Madrid, blev Kommandør af Danebrog 1840. Udnævntes
i 1848 til Ministerresident ved de spanske og
portugisiske Hoffer og døde en Maaneds Tid efter sin
Entledigelse fra denne Post, 5. Nov. 1856. Hans Yndest
som Diplomat skaffede ham foruden mange fremmede
Ordener Værdigheden som spansk Baron <i>d'Asilo</i>. Hans
rene og pletfri Karakter erkjendtes af Samtidens
ædleste og er hævet over Medisancens Angreb (i 
«Breve fra danske og norske, udg. af L. Daae», 1876).

Schubarts Papirer i Kongerigets Arkiv og sammes 
Avtobiografi i Ny kgl. Saml. 1386 d, Fol. 
Erslew, Forf. Lex.

<i>J. Bloch.</i>
</chapter>

<chapter name="Borgsmed, Peder, --1572, Præst">
<b>Borgsmed, Peder,</b> --1572, Præst, 
kaldes Ryanus og betegnes derved som født i Ry i Jylland. Da han
i Okt. 1516 immatrikuleredes ved Universitetet
i Rostock, føjedes der «de Arusia» til hans Navn,
hvoraf vel kan sluttes, at han kom fra Aarhus Skole,
der den Gang styredes af den navnkundige Skolemand
Dr. Morten Børup. I Aaret 1530 forekommer han som
evangelisk Prædikant i Horsens, da han udgav et
lille reformatorisk Skrift, «En liden Indgang i
Skriften», trykt i Viborg. Lyskander roser ham
som en velstuderet, forstandig og retsindig Mand,
en dygtig Prædikant og en ivrig Modstander af
Romerkirken; ligeledes omtaler han ham som heldig
Salmedigter. Vi kjende dog kun en enkelt Salme af ham,
der findes i Hans Thomesens Samling. Han skal være
død 18. Dec. 1572. Det kan bemærkes, at han ikke,
som flere have antaget, er identisk med Peder Storm,
der ogsaa var Præst i Horsens i Reformationstiden.

Danske Mag. I, 157 ff. Worm, Lex. ov. lærde Mænd.

<i>H. F. Rørdam.</i>
</chapter>
<chapter name="Bork, Ole, 1772-1846, Præst">
<b>Bork, Ole,</b> 1772-1846, Præst, 
Søn af Graver ved Frue Kirke i Aarhus Peder Jensen og Johanne Andersdatter,
er født i Aarhus 29. April 1772. Han blev opkaldt
efter Stiftamtmand O. B. de Schouboe, hos hvem
Faderen havde været Tjener. Han blev Student 1790,
tog Attestats 1793 og blev derefter Huslærer hos
Provst Høegh i Gjentofte. 1796 kaldedes han til
Sognepræst i Gjødvad og Balle i Aarhus Stift og
ægtede Else Høegh (f. 1767 d. 1821), en Datter af
O. Høegh-Guldbergs Broder, Præsten N. H. i Norge. 1805
forflyttedes han til Borup i samme Stift, og 1819-23
bestyrede han tillige Gimming og Lem Sogne. Ved sit
50aarige Jubilæum 1846 blev han Konsistorialraad
og døde 15. Dec. s. A. -- Han var en nidkjær Præst
og en begavet Taler, der indtil sin høje Alderdom
hver Søndag samlede sin Menighed i en exempelløs
Fuldtallighed i sin Kirke og katekiserede efter
Prædikenen den voxne Ungdom med et Liv, som atter
affødte Liv. Han har bl. a. udgivet en «Geografisk
og historisk Lærebog for Almueskolerne» (1815;
2. Opl. 1818), «Nyttige Breve for Menigmand» (1821)
og «En Andagtsbog for Børn» (1834).

F. Barfod, Danmarks Gejstlighed I, 201 f. Erslew,Forf. Lex.

<i>L. Koch.</i>
</chapter>

<chapter name="Bornemann, Anker Vilhelm Frederik, 1763-1854, Justitiarius i Højesteret">
<b>Bornemann, Anker Vilhelm Frederik,</b> 1763-1854, Justitiarius i Højesteret, en Søn af ndfr. anførte Generalavditør Vilhelm B. 
(d. 1801), fødtes 26. Juli 1763, blev 1779 Student, 
1782 juridisk Kandidat, s. A. Protokolsekretær i Højesteret, 
1788 Assessor i Hof-og Stadsretten, 1793 Assessor i Kjøbenhavns
Politiret, 1795 Generalavditør for Norge, 1798
tillige Deputeret i det norske Generalitets- og
Kommissariatskollegium, 1801 Generalavditør for
Danmark og Hertugdømmerne, 1802 tillige extraordinær
Assessor i Højesteret, 1805 desuden Civildeputeret i
det danske General-Kommissariatskollegium, 1811 adlet
og 1822 i Følge Reskript fra Kongen, udstedt samme
Dag, som Justitiarius Feddersen døde, Justitiarius i
Højesteret, en Udnævnelse, der synes at have været
Rettens Medlemmer mindre behagelig. 1824 blev han
Kommandør af Danebrog, 1826 Storkors af Danebrog
og 1828 Gehejmekonferensraad; 1843 entledigedes han
og døde 19. Juli 1854. -- I Conradine Dunkers «Gamle
Dage» omtales han under Skildringen af Selskabslivet
i Christiania i Slutningen af det 18. Aarhundrede
som en munter, vittig, underholdende og i Anekdoter
uudtømmelig Mand, derhos som Medstifter af og
administrerende Direktør for det dramatiske Selskab
i Christiania, ved hvis Forestillinger han glimrede
i komiske Roller, navnlig som 
en mesterlig Gjengiver af sin fordums Lærer
J. H. Wessels «Johan v. Ehrenpreis.». At han derimod
langtfra var almindelig afholdt i de Kredse, i
hvilke han senere bevægede sig her i Kjøbenhavn,
fremgaar af forskjellige Udtalelser i de af L. Daae
udgivne «Breve fra danske og norske» (1876). --
Han ægtede 2. Juli 1794 Anna Caroline Svane;
efter hendes Død (3. Febr. 1803) giftede han sig
12. Okt. 1804 med Harriet Parsons (f. 25. Dec. 1772
i Devonshire i England, d. 22. Febr. 1866).

<i>G. Kringelbach.</i>
</chapter>

<chapter name="Bornemann, Cosmus, 1637-92, Professor og Borgmester">
<b>Bornemann, Cosmus,</b> 1637-92, Professor og Borgmester,
var født i Haderslev 28. Dec. 1637; hans Fader var
ndfr. nævnte Lic. juris Philip Julius B. Efter at være
privat undervist blev han indskreven ved Universitetet
1652, hvor han studerede i nogle Aar, indtil han
1656 tog Bakkalavrgraden og rejste til Rostock
for at fortsætte sine Studier, men inden Aarets
Udgang kaldte Efterretningen om hans Moders dødelige
Sygdom ham tilbage. Den snart efter udbrydende Krig
holdt ham hjemme, og han deltog som Korporal ved
Studenterkorpset i Kjøbenhavns Forsvar. Da Krigsfaren
var overstaaet, gjenoptog han sine Rejseplaner og
begav sig 1660 til Danzig; med det nederlandske
Gesandtskab, der havde overværet Fredslutningen i
Oliva, fulgtes han der fra til Nederlandene, hvor han
væsentlig studerede i Franeker, besøgte siden Frankrig
og vendte tilbage til Danmark 1665. B. var som sin
Faders Søn vel anskreven hos Kongen, og en formaaende
Velynder synes han at have haft i Kansler Theodor
v. Lente. B. fik da ogsaa snart Embede, i det han
1667 ansattes som Professor juris ved Universitetet;
Aaret efter erhvervede han den juridiske Doktorgrad
for en Afhandling «de hereditate peregrinorum»,
og 1671 overtog han Funktionen som Vicebibliothekar
ved Universitetets Bibliothek, ved hvilket han 1689
succederede Oluf Borch som første Bibliothekar. 1684
og 1689 var han Rektor. Ved Siden af sin akademiske
Virksomhed havde han ogsaa anden Embedsgjerning, i det
han 1684 blev Borgmester i Kjøbenhavn, 1685 tillige
Assessor i Højesteret og 1689 Kancelliraad. B. døde
3. Sept. 1692. Hans Virksomhed har kun efterladt
sig saare svage Spor; en Disputats «de ostracismo»,
som han holdt i Franeker (1663), og en latinsk
Lejlighedstale udgjøre tillige med ovfr. nævnte
Disputats hele hans Forfattervirksomhed. B. havde
7. Okt. 1668 ægtet Ole Worms Datter Dorthe, f. 1644
d. 1707.

Universitetsprogram over B. Worm, Lex. ov. lærde
Mænd. Moller, Cimbria lit. Ny kgl. Saml. Nr. 361, 8vo.

<i>G. L. Wad.</i>
</chapter>
<chapter name="Bornemann, Frederik Christian, 1810-61, Retslærd">
<b>Bornemann, Frederik Christian,</b> 1810-61, Retslærd,
Søn af ndfr. nævnte Prof. M. H. B., fødtes i
Kjøbenhavn 18. Okt. 1810. Han nød Undervisning i
Metropolitanskolen og dimitteredes fra denne til
Universitetet 1827 med Udmærkelse. Med samme Udfald
bestod han Aaret efter den filosofiske Examen. Han
studerede derefter Retsvidenskaben, men fortsatte
tillige, levende bevæget af Tidens aandelige Rørelser,
Studiet af Filosofien. I Aaret 1833 tog han den
juridiske Embedsexamen, ved hvis theoretiske Del
han hædredes med Udmærkelse. I Begyndelsen af 1834
ansattes han som Volontær i det danske Kancelli,
men tiltraadte allerede samme Efteraar med offentlig
Understøttelse en toaarig Rejse til Frankrig og
Tyskland, under hvilken han beskæftigede sig med
Studiet af Retsvidenskaben og Filosofien, særlig
ved det sidste Lands berømteste Universiteter. I
Aaret 1839 to£ nan den juridiske Licentiatgrad,
blev kort efter Kancellist i det danske Kancelli,
men ansattes allerede samme Aar som Lektor ved det
juridiske Fakultet og viede derefter sine Manddomsaar
til den akademiske Lærervirksomhed, fra hvilken
han 22 Aar efter bortkaldtes ved en tidlig Død,
6. Okt. 1861. I Aaret 1840 var han bleven udnævnt
til Professor extraordinarius i Lovkyndigheden og
1844 til Professor ordinarius, hvilket medførte hans
Indtræden i Konsistorium. I Aaret 1848-49 var han
Universitetets Rektor, fungerede som Prorektor i 1851
efter H. C. Ørsteds Død og valgtes efter Konsistoriums
Omdannelse to Gange senere til Rektorembedet, som han
beklædte det Aar, han døde. I Aaret 1846 udnævntes han
til extraordinær Assessor i Højesteret og 1856 til
Etatsraad. Han ægtede 1839 Konferensraad, Professor
L. Engelstofts Adoptivdatter, Mette Marie E., som
døde allerede i Aaret 1846. I Aaret 1849 ægtede han
Elvire Marie Anna Adolphine Préalle, Datter af fransk
Emigrant P., Institutbestyrer i Slesvig, senere i
Kiel.

Som Universitetslærer maa B. regnes blandt de
ypperste, det juridiske Fakultet har at nævne, og den
Indflydelse, han har øvet paa det juridiske Studium og
derved middelbart paa det praktiske Retsliv, er meget
betydelig. Af Retsvidenskabens to Foryngelseskilder,
Retshistorien og Retsfilosofien, var han efter sit
hele Anlæg og Udvikling naturlig kaldet til at øse
af den sidste, og til at gjøre dette med Udbytte for
Rettens Theori og Praxis besad han i en sjælden Grad
Forudsætningerne. Udgaaet fra et Hjem, hvor almene
aandelige Interesser havde et Fristed, under Omgang
med en Fader, for hvem Rettens universelle Problemer
vare den daglige 
Syssel, og allerede fra Skolen i nært Venskabsforhold
til en Aandsfælle som H. Martensen fik han tidlig
Interesse for filosofiske Studier. Sin bestemte
Retning fik denne Interesse ved den fra Hegel udgaaede
Fornyelse af Filosofien, der i B.s Ungdomsaar blev
en af det aandelige Livs Bærere ogsaa hos os. Men
i ikke mindre Grad besad han Forudsætninger for
den vanskelige Opgave at gjøre den videnskabelig
begrundede Overgang fra Filosofiens almene, abstrakte
og theoretiske Udgangspunkter til det positive,
konkrete og praktiske, som hører Retten til, i en
klar, omhyggelig og dybtgaaende Tænkning, i en levende
Retssans og ikke mindst i den lette Forstaaelse af det
virkelige Retslivs praktiske Forhold, uden hvilken
Opgaven vilde være uløselig. Medens fra Begyndelsen
det almene og abstrakte traadte stærkest frem,
forandrede Forholdet sig lidt efter lidt i Løbet af
hans akademiske Lærervirksomhed, i det dog stedse
dennes filosofiske Grundkarakter bevaredes, og i
samme Grad voxede hans Indflydelse paa Retsstudiet.

At B. tog den almindelige Retslære i Arv
efter sin Fader, var naturligt. Han fik her den
gunstigste Lejlighed til at forsøge den Fornyelse
af Videnskaben paa spekulativ Grund, som han i
det Indledningsforedrag, hvormed han 1839 aabnede
sin Lærervirksomhed (Saml. Skr. V, 3 ff.), havde
betegnet som sit Maal. Han foredrog først den nyere
Retsfilosofis Historie (Saml. Skr. V, 481 ff.),
særlig dvælende ved Kant og Fichte og ved Betydningen
af det Skridt, der var sket ved Hegel. I Systemet
selv begrundede han dernæst sit eget Hovedsynspunkt
om Retten som et objektivt Sædelighedsrige,
som Samfundets Sædelighed, skilt fra Moralen som
Individets Sædelighed. Denne Udvikling forelagde
han i omhyggelig og aandfuld Udarbejdelse i sit 1845
trykte Universitetsprogram: «Om Retsordenens Natur
og Væsen». Under det stadig tilbagevendende Foredrag
af den almindelige Retslære blev dette Grundlag
væsentlig uforandret, medens den ovenfor antydede
Udvikling traadte frem ved Gjennemførelsen af den
ledende Tanke i de enkelte retlige Livsforhold. Mange
ere de Stadier, igjennem hvilke det hele Systems
Fremstilling, mere og mere uddybet ved egen Granskning
og Paavirkning særlig af den tankebeslægtede tyske
Retsfilosof Stahl, efterhaanden antog den Skikkelse, i
hvilken det foreligger i det 1. Bind af de efter hans
Død trykte «Samlede Skrifter», og i hvilken det paa
intet Punkt staar uden for 
Retsvidenskaben, men overalt viser sig som et for det
virkelige Retsliv frugtbringende Led af denne.

Af den positive danske Rets Discipliner var det
Arveretten og Strafferetten, som bleve B.s Lærefag,
og hvis Fremstilling han med overlegen Haand formede
efter sin videnskabelige Plan. Forelæsningerne
over Arveretten, først paa Grundlag af Christian
V's Lov, senere af Arveforordningen 21. Maj 1845,
og i denne sidste Skikkelse trykt i Saml. Skr. II
med nogle exegetisk betydningsfulde Tillæg af
den ældre Fremstilling, er et Arbejde af sjælden
videnskabeligt Værd, i hvilket dybtgaaende Belysning
af Principperne (Arverettens Forhold til de sædelige
Familieforbindelser, Universalsuccessionens Væsen
m. m.) forener sig med skarpsindig Exegese af de
positive Lovbud, alt i en Fremstillingsform, der gjør
Læsningen ualmindelig tiltrækkende. Medens Arbejdet i
sin Helhed først blev offentliggjort efter hans Død,
havde han i Universitetsprogrammet 1851 meddelt to
Afsnit af det.

Det er dog navnlig til Behandlingen af den danske
Strafferet, et mere omfattende og selvstændigt Led af
den danske Rets System, at B.s Navn er knyttet, og som
«Kriminalisten», at han længst vil mindes. Allerede
som ung Kandidat (1834) havde han i «Maanedsskrift
for Litteratur» XII offentliggjort en kriminalretlig
Afhandling, «Bemærkninger om Censuren i Danmark,
foranledigede ved de nyeste Forhandlinger om denne
Gjenstand», og paa den for ham ejendommelige,
indgaaende Maade kritisk belyst de overfladiske
Ræsonnementer, der her, som det saa let gaar i Æmner,
Politikken bemægtiger sig, havde faaet Kurs. Æmnet for
sin Licentiatdisputats (1839) hentede han ogsaa fra
Strafferetten i Bortførelsesforbrydelsen («crimen
raptus», Saml. Skr. V, 94 ff.). At han gjorde denne
sjælden forekommende, i de dagjældende Love uomtalte
Forbrydelse til Gjenstand for en udførlig monografisk
Behandling, vakte den Gang Forbavselse hos mange, der
heri saa et Vidnesbyrd om en fra det praktiske Retsliv
bortvendt, doktrinær Aandsretning. Det virkelige
Forhold var, at han maatte vælge et Æmne, der aabnede
Frihed for Konstruktion ud fra almene Synspunkter og
Lovgivningens Grundsætninger, for at han for sig selv
og andre kunde give en Prøve paa, hvad han forstod ved
den Fornyelse af Retsvidenskaben, som han kort efter
ved Tiltrædelsen af sin Lærergjerning forkyndte som
Opgaven. Saa lidet praktisk i en vis Forstand Æmnet
end var, er Afhandlingen dog i høj Grad lærerig ved
de Undersøgelser om Forbrydelserne mod 
Friheden i Almindelighed og særlig mod Kvindens
Kjønsfrihed, som den indeholder, og som i de
Virkninger, der kunne spores af dem helt ned i
den nugjældende Straffelov, have dokumenteret netop
deres praktiske Vigtighed. Den fulde Lejlighed til at
gjennemføre sin videnskabelige Plan paa Strafferettens
Omraade fik han, i det det i hele hans Universitetstid
tilfaldt ham at holde Forelæsninger over den. Han
udtaler selv, at han betragter det som en Lykke,
at denne Disciplin tilfaldt ham, fordi «dens
Begrundelse paa en saare øjensynlig Maade kræver
Filosofiens Hjælp», og den «ret egentlig tvinger til
Spekulation over dens Princip, naar vi ej skulle
famle om i idel Uvished over et af Menneskehedens
vigtigste praktiske Anliggender». Ogsaa i den
Henseende stillede Forholdene sig gunstig for ham,
at netop ved den Tid, da han overtog Foredraget
af Strafferetten, denne undergik en Foryngelse
ved systematiske Straffeanordninger, forberedt og
iværksat af A. S. Ørsted. At nu B.s Forelæsninger
over Strafferetten fuldt ud løste den Opgave, han
selv havde stillet sig, at de i lige høj Grad have
almenvidenskabeligt Værd og praktisk Betydning for
Lovgivning og Retsanvendelse, var en Erkjendelse,
der efterhaanden banede sig Vej i vide Kredse,
uagtet han selv af kriminalistiske Arbejder,
foruden en til Trykkefrihedsselskabet 1844 afgiven
Betænkning om Pressens Tilstand (Saml. Skr. V,
49 ff.), kun forelagde Offentligheden et enkelt
Afsnit af Strafferettens almindelige Del, nemlig
Meddelagtighedslæren (Universitetsprogram
1860), medens Forelæsningerne som Helhed først
offentliggjorde s efter hans Død i Saml. Skr. 3. og
4. Bd. Et Udtryk fik denne Anerkjendelse deri,
at den til Udarbejdelse af en ny Straffelov i 1859
nedsatte Kommission enstemmig androg paa, at han,
der ikke strax havde faaet Sæde i den, maatte
opfordres til at tiltræde den. Dette skete, og
herved fik han, der ofrede Arbejdet i Kommissionen
betydelig Kraft, en afgjørende Indflydelse paa
mange Dele af den nye, først flere Aar efter
hans Død emanerede Straffelov. Dels umiddelbart,
dels middelbart kan denne derfor siges at staa som
Afslutning af det af B. baarne Udviklingstrin af
Strafferetsvidenskaben hos os, paa lignende Maade
som i sin Tid de systematiske Straffeanordninger
fra Aarhundredets 3. og 4. Decennium vare Frugten
af Ørsteds kriminalistiske Arbejder. Det forringer
selvfølgelig ikke Betydningen af B.s Livsgjerning
paa Strafferettens Omraade, at Videnskaben i sin
Udvikling har sat mange af de Resultater under Debat,
hvortil han var naaet, og
at nye Synspunkter stræbe at gjøre sig
gjældende. Ogsaa er det kun, hvad der følger af den
gamle Sandhed: ars longa, vita brevis, naar det nu kan
findes, at B.s videnskabelige Resultater ikke altid
ere blevne saaledes korrigerede af det praktiske Livs
Krav, som maa ønskes ved Overførelse i Lovgivningen,
noget, som f. Ex. særlig er føleligt i det af hans
Meddelagtighedslære stærkt paavirkede 5. Kapitel i
Straffeloven, der turde have en mere kompliceret
Skikkelse end fornødent, eller naar man, især i
Strafferettens specielle Del, for en Del savner den
Impuls til nye Undersøgelser, som en Fordybelse i
Domstolenes Praxis giver i saa rigt Maal. Det staar
fast, at B. har ført den danske Strafferet fremad til
et højere Trin, og det vil sige meget paa et Omraade,
hvor han havde en saadan Forgænger som Ørsted.

Endnu et Fag havde B. at foredrage ved Universitetet,
nemlig Folkeretten. Hans Forelæsninger herover
findes optagne i Saml. Skr. V, 213 ff. At der i
disse Forelæsninger over et Bifag ikke kunde være
Tale om at yde noget egentlig nyt lige over for
den store evropæiske Folkeretslitteratur, siger sig
af sig selv. De dybere Undersøgelser, dette vilde
have forudsat, gave Forholdene ham ikke Tid eller
Lejlighed til. Men medens han vel i det hele har
fulgt foreliggende Forbilleder, særlig Heffter og
Wheaton, fortjener det dog at bemærkes, bl. a. lige
over for den ofte mod ham fremsatte Anke, at han
ikke tilstrækkelig underordnede sig den positive
Ret, at han netop stærkt opponerer mod den hos
Folkeretslærerne ikke ualmindelige Tilbøjelighed til
at fremstille Deduktioner af almindelige Principper
som gjældende Folkeret i Strid med den folkeretlige
Sædvane. Han har derved ydet sit Bidrag til at hævde
Folkerettens Behandling fra retlige, ikke politiske
Synspunkter.

Universitetsvirksomheden var det centrale i B.s
Livsgjerning. Hans Bidrag til Retslitteraturen,
medens han levede, vare forholdsvis ikke mange. Men
han opfattede Universitetsundervisningen ikke blot
som et «Oplagssted for Kundskaber», men som «den
befrugtende Jordbund, der gjemmer og giver den
første Udvikling til de Spirer, der udfolde sig til
mægtige Væxter i Litteraturen», og derfor kunde den
for ham blive en saa betydningsfuld videnskabelig
Opgave. Men Universitetet nævner ham ikke blot som
en af de ypperste Lærere, det har besiddet, men ogsaa
som den, der i Universitetsadministrationen har baaret
en Byrde som faa. De Betænkninger, Erklæringer m. v.,
han som Referendarius har afgivet
i Universitetsanliggender, ere Mønstre, og deres
Resultater ere endnu i vigtige Punkter Rettesnor i
Universitetets Retsforhold.

Program til Universitetets Reformationsfest 1839. 
Illustr. Tidende Nr. 107 (1861). 
Nord. Universitets-Tidsskrift 1863, I, 1l6 ff. 
Erslew, Forf. Lex.

<i>Goos.</i>
</chapter>

<chapter name="Bornemann, Georg Bernhard, 1815-84, Generalavditør">
<b>Bornemann, Georg Bernhard,</b> 1815-84, Generalavditør,
en Broder til den foregaaende, fødtes i Kjøbenhavn
25. Maj 1815, blev 1832 Student fra Borgerdydskolen
paa Christianshavn, 1837 juridisk Kandidat, 1840
Kancellist under Generalavditoriatet for Landetaten,
1841 Avditør i Armeen, 1845 Brigadeavditør, 1848
Overavditør, 1849 Garnisonsavditør ved Kjøbenhavns
Fæstning og 1850 Korpsavditør for Hæren i Slesvig. Fra
1851-52 fungerede han som Generalavditør ved det
holstenske Forbundskontingent, gjenindførte den
danske Militærret og førte Forhandlingerne med
Forbundskommissærerne om det militære Justitsvæsens
fremtidige Ordning m. v. Fra 1854-56 var han
konstitueret som Generalavditør for Landetaten
og styrede dette Embede «med udmærket Dygtighed»,
blev 1859 entlediget fra Militæretaten og udnævnt
til Justitsraad, konstitueredes som Justitiarius
i Kjøbenhavns Søret s. A., altsaa paa en Tid,
da en Udvidelse og ny Organisation af denne Ret
var under Overvejelse, entledigedes fra denne
Stilling 1862, samtidig med at Kjøbenhavns Søret
ophørte at fungere, blev 1867 Etatsraad og 1871
ved Gehejmeraad Scheels Afgang Generalavditør for
Hæren og Flaaden. Det faldt saaledes i hans Lod
at tage virksom Del i de Overvejelser, der gik
forud for Regeringens gjentagne Forsøg paa at faa
gjennemført en liberal Straffelov for Krigsmagten,
og at se disse Forsøg kronede med Held ved Loven af
7. Maj 1881. Han blev 1875 Kommandør af 2. Grad af
Danebrog, entledigedes 1883, blev samtidig Kommandør
af 1. Grad af Danebrog og døde 24. Jan. 1884, ugift.

<i>G. Kringelbach.</i>
</chapter>

<chapter name="Bornemann, Henrik, 1646-1710, Biskop">
<b>Bornemann, Henrik,</b> 1646-1710, Biskop. 
Han blev født 3. Jan. 1646 i Kjøbenhavn og var Søn af ndfr. nævnte
Lic. jur. Phil. Jul. B. 1657 kom han som forældreløs
med sine to Brødre, Christian og Joh. Adolph, i
Huset hos en Slægtning i Viborg, men vendte 1659
tilbage til Kjøbenhavn. 1662 blev han Student og
tog 1668 theologisk Examen. 1669 udnævntes han til
Subrektor ved Frue Latinskole og forfremmedes 1671 til
Konrektor og 1672 til Rektor. Til dette Embede føjedes
desuden 1674 Professoratet i Logik og Metafysik ved
Universitetet. 1675 blev han kaldet til 
Sognepræst ved Frue Kirke, Stiftsprovst og Provst
over Sokkelund Herred og deltog derefter fra 1682
af i Forarbejderne til det nye Kirkeritual. 1683
udnævntes han til Biskop over Aalborg Stift og blev
s. A. Dr. theol. per bullam. Han hørte til den gamle,
stive orthodoxe Skole og viste sig meget nidkjær
i at hævde sin gejstlige Værdighed baade over for
Stiftsøvrigheden og over for Præsterne. I øvrigt
søgte han at forbedre Katekisationen i Skolerne og
udarbejdede selv en Katekismusforklaring for Degne
og Skoleholdere. 14. Okt. 1693 blev han udnævnt til
Biskop over Sjællands Stift og skjænkede, førend han
forlod Aalborg, betydelige Legater til Byens Kirker,
Skoler og fattige. Kort efter at han havde tiltraadt
sit nye Embede, indvikledes han i en forargelig Strid
med den theologiske Professor H. Vandal. Denne, der
følte sig tilsidesat ved Bispevalget, anklagede B. for
at føre Vranglære i sin Katekismusforklaring. Skjønt
Vandal vistnok havde Ret, kunde B. dog med Føje
beklage sig over den Hadefuldhed, hvormed hans
Modstander forfulgte ham. Men han selv førte dog
Striden paa en lidet sømmelig Maade og optraadte
med en utilbørlig Hidsighed. Vandal maatte efter et
Par Aars Forløb afgjøre Sagen med en Undskyldning,
der var saa meget mere nødvendig, som disse to Mænd
efter deres Embedsstilling ofte nødtes til at arbejde
sammen i forskjellige gejstlige Sager. Saaledes havde
de begge Sæde i den Kommission, der 1698 bragte den
Kingoske Salmebogssag til endelig Afslutning. B. havde
i det hele taget Nød med at styre sin skarpe Tunge
og beredte sig derfor ogsaa ofte vel fortjente
Ydmygelser. Ligesom han en Gang i Stridens Hede
havde sagt til Vandal: «Gud skal dømme eder, at I
skal have Uro i eders Dødsstund, og, sand for Gud,
I skal brænde derfor i Helvedes Afgrund. Jeg skal paa
mine Knæ bede Gud, at I skal aldrig faa nogen Kirke
eller noget Stift at forestaa», saaledes sagde han
paa et Landemode i Roskilde til en Provst, der havde
udtalt sig vel dristig: «Jeg skal ikke lade af, før
jeg ser jert Hoved sidde paa en Stage». Men Provsten
blev ham ikke Svar skyldig. Han mindede ham kun om,
at han gjorde bedst i at lade Hovedet sidde paa
den Stage, hvorpaa Gud havde sat det. I Modsætning
til denne ubændige Hidsighed maa det dog fremhæves,
at B. var. ualmindelig godgjørende, især over for
fattige Studenter.

1699 holdt han en latinsk Ligprædiken over Christian
V, og Aaret efter salvede han Frederik IV og Dronning
Louise. Med dette Kongeskifte begyndte et nyt Afsnit
i den danske Kirkes
Historie, der ogsaa fik Betydning for B., for
saa vidt som han fra sit Standpunkt maatte stille
sig i Modsætning til de pietistiske Bevægelser,
der naaede her ind fra Tyskland. I Begyndelsen
spores de nærmest paa rent praktiske Omraader
som filanthropiske Bestræbelser for at fremme
Almuens Oplysning og ophjælpe Fattigplejen, og
disse Bestræbelser understøttede han efter bedste
Evne. Men han var for pedantisk til at kunne
indlade sig paa noget Foretagende, der i mindste
Maade kunde forrykke de bestaaende statskirkelige
Forhold. Selv Spørgsmaalet om Hedningemissionen
afviste han som Sværmeri. Frederik IV havde lige
fra sine første Regeringsaar af haft et aabent Øje
for denne Sags Betydning, og da han, understøttet
af sin Hofpræst, F. J. Lütkens, arbejdede paa at
fremme Missionen i Trankebar, lod han denne opfordre
B. til at udpege nogle unge Mænd, der kunde sendes
ud som Missionærer. Men Sjællands Biskop afviste
haardnakket denne Opfordring og bidrog derved selv
til at bane Vejen for Pietismen. Lütkens henvendte
sig til de pietistiske Professorer i Halle, og disse
sendte to unge Mænd, H. Plütschau og B. Ziegenbalch,
til Kjøbenhavn. 1705 fik B. Befaling til at ordinere
«disse Sværmere». Allerede samme Aar maatte han søge
Kongens Tilladelse til at lade foretage Undersøgelse
angaaende gudelige Forsamlinger, der holdtes hos
to kjøbenhavnske Borgere. Husandagten lededes af
tyske Studenter, der tillige udbredte pietistiske
Skrifter. I sine Bestræbelser for at standse disse
Udskejelser understøttedes han dog af Lütkens,
og efter deres Forslag udgik Forordningen af
2. Okt. 1706, som forbød alle Forsamlinger i Husene
af særsindede Personer, «der føre en egen Lære, som
ikke stemmer med Bibelen og den rene augsburgske
Konfession». Dermed var Bevægelsen foreløbig trængt
tilbage, og B. døde, inden Pietismen fik Overtaget. --
Han havde 1672 ægtet Susanne Worm, Datter af den
berømte Ole W. Hun døde 1674. Aaret efter giftede han
sig med Anne Würger, Datter af H. W., der havde været
Christian IV's og Frederik III's Agent i Lybek. Hun
var den Gang Enke efter Præsten H. Buck ved Petri
Kirke og døde 1698. B. døde 31. Dec. 1710 og bortgav
i sit Testamente 3300 Rdl. i Legater. Hans Samtid
nævner ham som en fremragende Taler. Iblandt hans
Skrifter maa fremhæves «Salvingsakten ved Frederik
IV's og Dronning Louises Kroning», et stort Pragtværk
i Folio, som han udgav 1702. Hans Taler ved denne Fest
udmærke sig ved en sjælden Højhed og Kraft. B. var
for lange Tider den sidste sjællandske Biskop, der
bar Skjæg. Han plejede sit
lange hvide Hageskjæg med særlig Omhu, og naar han
rejste, bar han det i en sort eller rød Fløjels
Pung. Men i hans sidste Aar vakte den danske
Gejstlighed hans Forargelse ved at optage en Mode,
der allerede i Christian V's Tid havde udbredt sig
i de højere Samfundsklasser: man ragede sit Skjæg af
og bar Allongeparyk.

Pontoppidan, Annal, eccles. IV, 96 ff. Zwergius, 
Siellandske Clerisie I, 346 ff. Ny kirkehist. Saml. VI, 1 ff.

<i>S. M. Gjellerup.</i>
</chapter>

<chapter name="Bornemann, Johan Adolph, 1643-98, Præst">
<b>Bornemann, Johan Adolph,</b> 1643-98, Præst. 
Han blev født i Kjøbenhavn 5. Maj 1643 og var Søn af ndfr. nævnte
Sekretær i det tyske Kancelli Ph. J. B. 1657 kom han
som forældreløs i Huset hos en Slægtning i Viborg,
men vendte 1659 tilbage til Kjøbenhavn. 1661 blev han
Student og tog 1665 theolog. Examen. 1668 rejste han
udenlands, studerede i Leiden og Oxford og besøgte
siden Frankrig og Italien. 1672 opholdt han sig 4
Maaneder i Rom, hvor han studerede Arkæologi paa
Via Appia i Forening med sin Landsmand, Katholiken
Chr. Paynck. 1675 blev han Rektor i Kjøge. 1676
opholdt han sig 2 Maaneder ved den danske Lejr
i Skaane, hvor han prædikede for Christian V, som
s. A. udnævnte ham til Slotspræst i Kjøbenhavn. 1677
fulgte han Kongen til Rygen og var med ham, da de
paa Tilbagerejsen kom i Havsnød og nær havde lidt
Skibbrud. 1677-81 holdt han efter Aftale med Kongen
hver Søndag Eftermiddagsgudstjeneste med dansk
Prædiken paa Slottet, indtil denne afløstes af tysk
Prædiken. 1678 tilsagdes ham Magdalene Worm, yngste
Datter af O. W., men hun døde før Brylluppet. 1683
udnævntes han til Præst ved Frue Kirke og Provst over
Sokkelund Herred og ægtede samme Aar Else Cathrine
Bartholin, yngste Datter af Prof. Thom. B. Han døde
8. Marts 1698.

Mich. Henrichsøn Tistorph, Ligpræd. over J. A. B., 1706.

<i>S. M. Gjellerup.</i>
</chapter>

<chapter name="Bornemann, Johan Alfred, 1813-90, Theolog">
<b>Bornemann, Johan Alfred,</b> 1813-90, Theolog. 
Han var en Søn af ndfr. omtalte Professor M. H. B. og blev
født i Kjøbenhavn 17. Jan. 1813. Efter at have nydt
privat Undervisning kom han i Metropolitanskolen,
og der fra dimitteredes han 1830. 1836 blev han
theologisk Kandidat, og 1840 erhvervede han den
theologiske Licentiatgrad for en Afhandling om Anselm
og Abailard. Aaret efter tiltraadte han med offentlig
Understøttelse en Udenlandsrejse for at fortsætte sine
theologiske Studier, og ved sin Hjemkomst 1843 blev
han ansat som konstitueret Lektor i Moral ved Sorø 
Akademi. Efter Akademiets Ophævelse i 1849
privatiserede han i Kjøbenhavn, indtil han 1854 blev
udnævnt til Martensens Efterfølger som theologisk
Professor; hans Medansøger var den senere Biskop
P. C. Kierkegaard. B. var fra sine første Ungdomsaar
nøje knyttet til sin Forgænger, Martensen, og han
hørte til samme theologiske Skole som denne. Da
hans Ansøgning om Professorposten passerede det
theologiske Fakultet, udtalte dette en Beklagelse
over, at hans Otiumsaar efter Akademiets Nedlæggelse
«ikke vare blevne benyttede paa nogen for Videnskaben
frugtbringende Maade», men ytrede tillige det Haab,
at han vilde kunne «bidrage til at sikre den friere
filosofiske Tænkning den samme i et theologisk
Fakultet tilkommende Plads». «Allerede ved sin
Tiltrædelse», siger hans Kollega H. N. Clausen,
«mødte han imidlertid en forudfattet ugunstig Mening,
og trods den omfattende Lærdom og sin dialektiske
Skarpsindighed formaaede han ikke at overvinde den.»
Den theologiske Spekulations Periode var afsluttet,
og den theologiske Ungdom havde tilsyneladende helt
mistet Sansen for de Undersøgelser, der faa Aar i
Forvejen havde vakt dens Begejstring. Hertil kom,
at B. baade paa Kathedret og ved Examensbordet
havde ejendommelige Vanskeligheder at kæmpe med;
hans Foredrag vare mere dybsindige end klare, og
hans Spørgsmaal vare stundum noget gaadefulde. Det
var derfor let at nære Misstemningen imod ham,
skjønt de faa, der havde Taalmodighed til at være
mere end Hospitanter, ikke kunde nægte, at der
hos ham var ikke lidet at høste. Der blev rejst en
Studenterstorm imod ham, og den førte til, at en
Docent (C. H. Scharling) blev stillet ved hans Side
til Dublering af hans Fag. Efter nogle Aars Forløb
(1870) opgav B. imidlertid sit Embede, og siden har
han privatiseret i Kjøbenhavn. Han døde 4. Maj 1890.

Erslew, Forf. Lex. Martensen, Af mit Levnet I, 80 ff. 
H. N. Clausen, Optegnelser om mit Levneds og min
Tids Historie S. 422 og 534 ff.

<i>Fr. Nielsen.</i>
</chapter>

<chapter name="Bornemann, Kjeld Nicolai, 1735-96, Generalavditør">
<b>Bornemann, Kjeld Nicolai,</b> 1735-96, Generalavditør,
var født 20. Marts 1735 Paa Gjettrup i Vendsyssel, hvor hans 
Fader, Henrik Bornemann Kjeldsen, dengang var Forpagter. 
1752 blev han Student fra Aalborg Skole, og 1764
arvede han Gaarden, hvor han tilbragte Resten af sit
Liv til sin Død, 7. Dec. 1796. 1776 fik han Titel af
Generalavditør. Han var ugift og en stor Særling;
en af hans væsentligste Beskæftigelser var at skære
Penne, af hvilke han samlede store Masser, alle
omhyggelig mærkede med Datum for deres Tilblivelse; 
fremmede, som besøgte ham, forærede han ofte saa
mange, at de havde nok for adskillige Aar, og
efter sin Død blev han lagt i en Kiste fyldt med
Pennefjer. «Generalen», som Bønderne kaldte ham, var
en uhyre høj, svær og stærk Mand, for hvem de nærede
megen Respekt, ikke alene for disse hans Fortrin,
men ogsaa for hans Dygtighed som Jurist, der viste
sig i hans mange og langvarige Processer.

Tauber, Disciple fra Aalborg II, 3.

<i>G. L. Wad.</i>
</chapter>

<chapter name="Bornemann, Matthias Hastrup, 1776-1840, Retslærd">
<b>Bornemann, Matthias Hastrup,</b> 1776-1840, Retslærd,
Søn af tidligere Borgmester i Viborg Johan B. til
Hovedgaarden Jungetgaard i Salling og Anna Marie
f. Hastrup, Datter af Justitsraad Mads H. til
Eskjær, fødtes 27. Sept. 1776 i Brøndum i Viborg
Stift. Førend han endnu havde fyldt sit 4. Aar,
mistede han sin Fader. Da Moderen senere ægtede
Regimentskvartermester v. d. Felde de Fine ved det
sjællandske Regiment, og dette blev lagt i Garnison
i Nyborg, kom han i den derværende latinske Skole,
hvorfra han dimitteredes til Universitetet 1791 med
Udmærkelse. Som ung Student begejstredes han af vore
egne og andre Folks Digterværker, og selv regnedes han
i en Aarrække blandt vore Digtere. Hans patriotiske
Digte 1801 og 1807 gjorde ham populær. I det forenede
Selskab, den saakaldte Dreyers Klub, der i mange
Aar var Samlingssted for Digtere og Forfattere, var
han som Taler og Digter af ikke faa Sange aktivt
Medlem og hørte til den Side, som fortrinsvis
hyldede Klopstocksk og Schillersk Pathos. Nogle
Aar vare gaaede med Æsthetik og Filosofi, da han
med stor Energi tog fat paa det juridiske Studium;
1796 bestod han den juridiske Embedsexamen. I 1798 og
paa ny 1799 konkurrerede han om Embedet som Adjunkt
og Notarius ved det juridiske Fakultet og ansattes,
som sejrende i den sidste Konkurrence, 1799 i det
nævnte Embede. Den akademiske Lærervirksomhed, han
hermed begyndte, blev hans Livs Opgave. I Aaret 1803
udnævntes han til Professor juris extraordinarius;
1815 erhvervede han Graden som Doctor juris; 1817
udnævntes han uden for Regelen, da Fakultetet
kun var normeret med to ordinære Professorer
(den Gang Schlegel og Hurtigkarl), til Professor
Juris ordinarius. Som ordinarius indtraadte han i
Konsistorium, var 1823-24 Universitetets Rektor,
udnævntes 1829 til Etatsraad, 1836 til Konferensraad
og døde 29. Okt. 1840 som Universitetets Senior. Som
Mærkepunkter i hans Liv fortjener endnu at erindres,
at han, der levende berørtes af Fædrelandets Skæbner,
i Aaret 
1801 og paa ny 1807 indtraadte i Livkorpset,
ved hvilket han til 1808 var Avditør og til 1812
Kapitajn, at han i Aaret 1805 blev Medlem af det
skandinaviske Litteraturselskab, i hvis Skrifter
en Del Arbejder af ham ere publicerede, og at han
i Aaret 1819 optoges som Medlem af det kgl. danske
Videnskabernes Selskab. I Aaret 1809 ægtede han
Johanne Marie Heinson, f. 1788 d. 1871, Datter af
Kapitajn Frederik Christian H. og Dorothea Georgina
f. Bornemann. Hans 3 Sønner, Frederik Christian,
Georg Bernhard og Johan Alfred, ere omtalte ovenfor.

Under B.s lange akademiske Lærervirksomhed tilfaldt
det ham, skiftevis med de andre Lærere i det
juridiske Fakultet, at foredrage de forskjellige
Hoveddele af den positive danske Ret. Ved Siden
heraf havde han som særligt Lærefag, hele Aarrækken
igjennem, den almindelige Retslære. Til dette Fag
droges han ved sin hele Aandsretning og filosofiske
Dannelse. De fleste Arbejder, han har efterladt
sig i Litteraturen, høre ogsaa enten umiddelbart
her hen eller staa dog, som almenfilosofiske, i
Forbindelse hermed, saaledes hans Prøveforelæsning
over «Rets- og Pligtbegrebet» (1799, i «Astræa»),
hans «Forsøg til at udkaste en almindelig
Kriminalret» (1799-1800, i «Astræa»), en Række
Afhandlinger i «Minerva» og «Skand. Litt. Selsk.s
Skrifter», hans Universitetsprogram af 1809 «de
fundamentis et instituto Juris universalis», hans
Foredrag i Videnskabernes Selskab, «Udvikling
af Sædelighedens moralske Idé» (Oversigt over
Selsk. Forhandl. 1824-27), og endelig hans i 1832
udgivne 1. Dels 1. Afdeling af «den almindelige
Retslære» (Indledningen og Moralens Grundlære). Selv
i hans Arbejder af mere positiv-retlig Natur indtage
de almindelige Undersøgelser en fremtrædende, ofte
overvejende Plads. Det gjælder om hans folkeretlige
Skrifter, Prøveforelæsningen om Gesandters Hellighed
(1799) og Skriftet «om den brugelige Visitation af
nevtrale Skibe og Konvoien» (1801), for hvilket,
som han i sin Selvbiografi siger, Fichtes «der
geschlossene Handelsstaat» var Forbillede, og
endelig om hans Doktordisputats «de analogia juris
cum speciali ad jus Danicum respectu» (1815).

I Behandlingsmaaden af de retsfilosofiske Æmner
stod B. Kant og Fichte meget nær. I Udviklingen og
Konklusionerne viser han sig som en selvstændig,
dog mere søgende end afsluttende, Tænker. Det af
ham hævdede Grundsynspunkt af Moral og Ret som
forskjellige Forgreninger af det sædelige naaede
han ikke til at begrunde paa fuldt tilfredsstillende
Maade; men han ophørte
aldrig paa ny at søge en klarere Fremstilling. Under
denne Bestræbelse blev det Arbejde, hvori
han havde tænkt sig udtømmende at fremstille
sin Lære, den i 1832 begyndte Fremstilling,
ufuldendt. Ikke desto mindre er hans Granskning et
ingenlunde betydningsløst Led i den almindelige
Retslæres videnskabelige Behandling ved vort
Universitet. Ringere har hans Betydning været for
Udviklingen af den positive Retsvidenskab. Men at
han ikke manglede Betingelserne for Behandlingen
af praktiske Retsspørgsmaal, viser en Række af
ham affattede Responsa, af hvilke adskillige ere
offentliggjorte. Praktiske Opgaver tilfaldt ham
ogsaa i rigt Maal som Referendarius i Konsistorium
(1817-30 og paa ny 1834-36) og som Inspector qvæsturæ,
med hvilken sidste Stilling der indtil Omordningen
1836 var forbunden megen direkte administrerende
Virksomhed.

Erslew, Forf. Lex.

<i>Goos.</i>
</chapter>

<chapter name="Bornemann, Oluf, 1683-1747, Biskop">
<b>Bornemann, Oluf,</b> 1683-1747, Biskop, 
født 28. Nov. 1683 i Kjøbenhavn. Faderen var ovfr. nævnte Cosmus
B. Deponerede 1701 og blev o. 1703 Alumnus paa Borchs
Kollegium. Efter at have tilbragt sine 5 Aar her
forblev han endnu 3 Aar i Kjøbenhavn, indtil han
1711 blev udnævnt til Lector theologiæ i Bergen og
Sognepræst til det Lektoratet tilhørende Kald Fane. Da
Bergens Bispestol 1731 var bleven ledig ved Marcus
Müllers Død, blev han ved sin Broder Etatsraad Philip
Julius B.s Indflydelse udnævnt til hans Eftermand
18. Jan. 1732. Efter Pontoppidan var han i sit private
Liv en from og god Mand, men i sit Embede var han
langsom og lidet virksom, hvorfor ogsaa de pastorale
Forhold i Staden under hans Episkopat til Dels vare
sørgelige, og forargelige Stridigheder herskede. Han
kom allerede det første Aar, han var Biskop, i Strid
med Stiftsbefalingsmanden, Admiral Ulrik Kaas, der
havde tilladt sig at sende en Erklæring i en Skolesag
for sig selv under Foregivende, at Biskoppen lod
Sagerne ligge. Endnu værre blev Forholdet, da man
i Bergen vilde oprette en Enkekasse 1736. Kaas lod
udarbejde et Projekt til en Stifts-Enkekasse og sendte
det om til Præster og andre efter at have meddelt
det til Biskoppen. Denne samlede Byens Avtoriteter
og fik i Stand et nyt Projekt, hvorefter Enkekassen
skulde være en privat Indretning. Kaas antog, at man
her gik hans Embede for nær, og i den derpaa følgende
Skriftvexel gik Biskoppen langt ud over Maadeholdets
Grænser. Det blev paalagt ham at rejse til 
Christiania og modtage en Irettesættelse af
Statholderen. Det blev ikke ved dette, thi da han
kom hjem, havde Kaas atter klaget over fornærmelige
Ytringer af Biskoppen i et Kirkeinspektionsmøde, for
hvilke han maatte gjøre skriftlig Afbigt og betale
100 Rdl. i Mulkt. Rimeligvis har Biskoppen følt sig
som Medlem af en af Danmarks berømteste lærde Slægter,
og det ses, at han haanede Kaas' Adelskab og beskyldte
ham for Uduelighed. Han blev gift 1. 1712 med Mette
Dorothea Randulph (f. 1685 d. 1729, begr. 6. Maj),
Datter af Biskop Niels R. og hans anden Hustru,
Dorothea Cathrine f. Wandal; 2. 1730 med Ingeborg
Marie Hansen (d. 1753), Datter af Stiftamtsskriver
i Bergen, Assessor Villum H. og hans første Hustru,
Helene Mikkelsdatter f. Riisbrich. Hans 3 Sønner af
andet Ægteskab bleve Embedsmænd i Danmark. -- Han døde
2. Juni 1747.

Pontoppidan, Annales eccles. IV, 245. Hatting, Præstehist. 
S. 87. Theolog. Tidsskr. f. d. luth. Kirke i Norge I. R. VII, 361. 
Nicolaysen, Norske Magasin III, 418 ff.

<i>D. Thrap.</i>
</chapter>

<chapter name="Bornemann, Philip Julius, 1599-1652, Kancellisekretær">
<b>Bornemann, Philip Julius,</b> 1599-1652, Kancellisekretær,
Søn af Dr. med. Cosmus B. og Margrete v. d. Meden. Han
var født 2. Sept. 1599 i Bückeburg i Tyskland,
studerede ved forskjellige Universiteter og blev
Lic. jur. i Wittenberg. Anbefalet af sin Morbroder
Martin v. d. Meden blev han først ansat i Kancelliet
hos Greven af Oldenborg og derpaa hos Ærkebiskop Johan
Frederik af Bremen. 1626 blev han Kammersekretær
hos Hertug Frederik, den senere Kong Frederik III,
der den Gang var Biskop i Verden og Koadjutor i
Halberstadt; fra hans Tjeneste gik han 1629 over i
Christian IV's som Sekretær i det tyske Kancelli. Med
en kort Afbrydelse fra 1635-37, hvor han paa ny var
ansat hos Hertug Frederik som daværende Ærkebiskop i
Bremen, forblev han i den danske Konges Tjeneste til
sin Død, 9. Avg. 1652, og benyttedes særdeles meget
ved det tyske Kancellis Forretninger; han forlenedes
med flere Kanonikater. Gift 1633 med Hedevig Zoëga.

Universitetsprogr., 1652. Personalhist. Tidsskr. VI, 48 ff.

<i>J. A. Fridericia.</i>
</chapter>

<chapter name="Bornemann, Philip Julius, 1680-1740, Finansdeputeret">
<b>Bornemann, Philip Julius,</b> 1680-1740, Finansdeputeret,
blev født i Kjøbenhavn 17. Avg. 1680 og var Søn af
ovfr. nævnte Cosmus B. (d. 1692). B. deponerede fra
Kjøbenhavns Skole 1696, var i nogle Aar Alumnus paa
Borchs Kollegium og blev i 1703 
Dekanus paa Klosteret. Faa Embedsbanen gjorde han rask
Fremgang, blev 1708 Kammersekretær og Assessor, 6 Aar
senere Kammerraad, i 1720 Justitsraad og Kommitteret
i Rentekammeret, 1729 Etatsraad og endelig 1734
Deputeret for Finanserne. B. havde 2. Maj 1720 ægtet
Anna Marie Holst, der som Enke kjøbte Edelgave Gods
(1759), der efter hendes Død gik over til Sønnen,
Kammerraad Jacob B. (d. 1789). Hun var en Datter
af Tøjhusskriver Jacob Nielsen og døde 25. Juni
1767. B. døde 18. Juni 1740. Han var Forfatter af
adskillige latinske Dissertationer(i7oo-4), som
imidlertid nu ere af saare ubetydelig Værd.

Worm, Lex. ov. lærde Mænd. Lengnick, Fam. Bornemann (Henr.).

<i>F. J. Meier.</i>

</chapter><chapter name="Bornemann, Vilhelm, 1731-1801, Generalavditør">

<b>Bornemann, Vilhelm,</b> 1731-1801, Generalavditør, 
Søn af ovfr. nævnte Biskop Oluf B., er født i Bergen
20. Sept. 1731. 1748 blev han juridisk Kandidat,
1753 Avditør, 1757 Sekretær i Krigskancelliet, 1759
Krigsraad, 1763 Præsident i Inkvisitionskommissionen
og titulær Generalavditør, 1766 Viceraadmand i
Kjøbenhavn og Meddirektør ved de danske Skuespil
og 1767 Overavditør. 1771 beskikkedes han af
Struensee til Politidirektør i Kjøbenhavn, men
Aaret efter blev han Assessor i Højesteret og igjen
Medlem af Direktionen for det kgl. Skuespilhus, i
hvilken sidste Stilling han forblev til 1778. 1773
udnævntes han til Etatsraad og 1774 til virkelig
Generalavditør, i hvilken Stilling han forblev til
sin Død, 15. Febr. 1801, efter at han 1781 var
bleven udnævnt til Konferensraad. 1778 blev han
Medlem af Kommissionen for Plejestiftelsen og 1786
af den store Landbokommission. Han blev 1762 gift
med Thalia Storm (Datter af Toldskriver Anker S.),
der døde 1779. B. interesserede sig levende for det
danske Theater, oversatte selv Skuespil og opmuntrede
andre dertil. Han roses ogsaa for sin Dygtighed i
den korte Tid, han var Politimester.

Personalhist. Tidsskr. II.

<i>O. Nielsen.</i>

</chapter><chapter name="Bornholm, Jørgen Mortensen, d. 1587, s. Borringholm.">

<b>Bornholm, Jørgen Mortensen,</b> d. 1587, s. Borringholm.

</chapter><chapter name="Borre, Peter, 1720-89, Handelsmand">

<b>Borre, Peter,</b> 1720-89, Handelsmand, 
født i Jylland 5. Nov. 1720, fik 1750 Borgerskab som Grosserer
i Kjøbenhavn. I Forbindelse med Handelshuset
Fenger fik han 1760 Privilegium paa Anlægget af
et Sukkerraffinaderi i deres fælles Gaard paa
Christianshavn. Samme Aar besluttede Regeringen,
dels for at undgaa de mange Besvigelser ved Smuglen
af Tobak, dels for at Indtægten 
ved Fabrikationen deraf kunde komme paa de
danskes fremfor paa fremmedes Hænder, at ordne
hele Tobakshandelen i Danmark som Monopol. Efter at
Forhandlingerne med Bargum (s. I, 535) om at forpagte
dette vare strandede, udnævntes B., der samme Aar
blev Hofagent, til Administrator for Tobakshandelen,
derimod fik han den ikke i Forpagtning, som anført i
Nathansons Danmarks National- og Statshusholdning,
2. Udg., S. 631. I Følge hans Instrux af 5. Marts
1761 paahvilede det ham at besørge alle fornødne
Tobaksblade indkjøbte og her i Riget fabrikerede,
drage Omsorg for, at Oplag fandtes i alle Kjøbstæder,
og for egen Regning at holde et Hovedkontor og
Magasin og lønne de til Administrationen nødvendige
Betjente. Til Gjengjæld fik han aarlig 12 1/2 pCt. af
Statens Indtægt af Handelen. Indtil Monopolet atter
hævedes, 1778, var B. Sjælen i Foretagendet. Næste
Foraar udnævntes han, rimeligvis som Anerkjendelse
for sin Virksomhed derved, til Etatsraad. B.s
Handelskyndighed kom ogsaa andre Foretagender
end Tobakshandelen til gode. Efter at have
været Hovedparticipant blev han o. 1759 Medlem af
Direktionen (siden 1. Direktør) i det kgl. oktroierede
almindelige Handelskompagni, indtil dettes Monopol
hævedes 1774, og derefter i den kgl. almindelige
islandske, finmarkske og færøiske og ligeledes i den
grønlandske Handels og Fiskefangsts Direktion indtil
o. 1779. I en lille haandskreven Piece, der findes
i det kgl. Bibl. (Ny kgl. Saml. 4. Nr. 1682) har han
fremhævet Nødvendigheden af at gaa over fra Monopol
til Frihandel for at fremme Islands kommercielle
Udvikling. 6. Juni 1751 ægtede B. Sophie Aagaard,
f. 18. Okt. 1735 d. 5. Okt. 1778, med hvem han havde 1
Søn og 3 Døtre, og 20. Dec. 1789 afgik han ved Døden.

<i>G. L. Grove.</i>
</chapter>

<chapter name="Borri, Francesco Giuseppe, 1625-95, Alkemist">
<b>Borri, Francesco Giuseppe,</b> 1625-95, Alkemist, 
er født i Mailand; hans Fader var Læge og af en anset
Slægt. Opdraget i Jesuiterseminariet i Rom var han
først i det romerske Hofs Tjeneste; han var en Sværmer
og en Mystiker, arbejdede paa at stifte en ny Sekt og
rejste 1655 af Frygt for Inkvisitionen til Mailand,
hvor han virkede for en ny Kirke og en ny Stat, hvis
Overhoved han selv skulde være. 1659 maatte han flygte
af Frygt for Inkvisitionen, han blev stævnet til Rom,
hvor en Proces var bleven anlagt imod ham; da han
udeblev, blev han sat i Band, dømt som Kjætter og
brændt in effigie i Begyndelsen af Aaret 1661. Han
havde imidlertid begivet sig først til Tyskland,
derpaa 
til Holland, hvor han i flere Aar opholdt sig i
Amsterdam. Tidlig havde han lagt sig efter Kemi
og Alkemi, han optraadte nu som Læge og som
Alkemist. Medens han opholdt sig i Amsterdam,
kom han i Forbindelse med forskjellige danske, Ole
Borch, Ulrik Frederik Gyldenløve, Hannibal Sehested,
Thomas Walgensten, Niels Steno; mulig er han ved de
Meddelelser, han kan have faaet af dem om Frederik
III's Interesse for Alkemien, bleven bragt paa
Tanken om at begive sig til Kjøbenhavn. Hans Navn
var allerede vel kjendt her som saa mange andre
Steder, thi der gik stort Ry af hans Kundskaber,
hans Kure og hans hemmelige Viden, snart beundrede
man ham, snart betragtede man ham som en Charlatan
og Kvaksalver. Over Wolfenbüttel og Hamborg, hvor
han traf sammen med Dronning Christine, kom han
til Kjøbenhavn i Efteraaret 1667, og han blev her
modtagen med stor Naade af Kongen. Han arbejdede i
det gamle Laboratorium i Rosenborg Have og indrettede
sig et eget Laboratorium bag Børsen, hvilket 1669 blev
flyttet ud i den nuværende Rigensgade, hvor Navnet paa
det Hus, hvor han arbejdede, «Guldhuset», bevaredes
helt ned i det 19. Aarhundrede; det blev senere
indrettet til Kvæsthus. Strax efter Frederik III's
Død forlod han Danmark i Febr. 1670, paa Vejen til
Konstantinopel blev han greben i Mähren og ført til
Wien. Den pavelige Nuntius forlangte ham udleveret,
i Rom blev Processen imod ham foretagen paa ny, i
Okt. 1672 blev han dømt til evigt Fængsel. Han døde
i Fængselet paa Engelsborg 20. Avg. 1695.

I Kjøbenhavn vakte han umaadelig Opsigt baade
ved den kostbare Maade, han levede paa, hvortil
Kongens Gavmildhed satte ham i Stand, ved den
Hemmelighedsfuldhed, der hvilede over hans Virksomhed,
og ved de Kure, han anvendte, thi han blev søgt af
mange under farlige Sygdomme og var flere Gange i
Stand til at bringe Hjælp, hvor Hovedstadens Læger
ikke havde været i Stand til at hjælpe; især nævnes
en Kur, ved hvilken han reddede U. F. Gyldenløve
fra Døden i Jan. 1668. Men han var en dyr Gjæst, og
havde han Venner og Beundrere (Thomas Bartholin, Ole
Borch), saa havde han ogsaa Uvenner. Under Frederik
III's sidste Sygdom kunde han ikke formaa de andre
Læger til at følge sine Raad, han mærkede nu, at
hans Stjærne var ved at dale. Uagtet der fortælles,
at Kronprinsen var fjendtlig stemt imod ham, gav
han ham dog som Konge et i naadige Udtryk udfærdiget
Rejsepas 15. Febr. 1670, og 6. Dec. 1690 udstedtes
der en ny, ligeledes i naadige Udtryk affattet,
Anbefalingsskrivelse for ham. Af de Skrifter,
som bære hans Navn, skulle følgende nævnes, da de
berøre hans Ophold i Danmark: 1669 udkom i Kjøbenhavn
«Epistolæ duæ, 1. de cerebri ortu et usu medico,
2. de artificio oculorum humores restituendi, ad
Th. Bartholinum», 4to. 1690 udkom i Køln Skriftet
«Hippocrates chymicus seu chimiæ Hippocraticæ
specimina 5, a F. J. Burrho recognita et utriusqve
facultatis medicæ professori maximo Olao Borrichio
dedicata, accessit brevis qvæstio de cir-culatione
sangvinis», 8vo. - Et Skrift med Titel: «Instruzioni
politiche del Cavagliere Gioseppe Francesco Borri
Milanese, date al Ré di Danimarca in Colonia», 1681,
8vo, anses for uægte. 

Herholdt og Mansa, Saml. t. den danske Medicinal-Historie I, 1834.

<i>Chr. Bruun.</i>
</chapter>

<chapter name="Borring, Laurits Stephan, 1799-1884, Sproglærer">
<b>Borring, Laurits Stephan,</b> 1799-1884, Sproglærer. 
Han blev født 21. Dec. 1799 i Bogense, hvor hans Fader,
Lars B., der var gift med Catharine f. Fahnøe,
var bosat som Kjøbmand. Allerede som Dreng fik han
praktisk Kjendskab til Fransk ved at tale med de
Franskmænd, som den Gang (1808) laa i Garnison paa
Fyn. 1810 blev han sat i Odense Kathedralskole, der
1816 dimitterede ham til Universitetet. I Kjøbenhavn
fik han Adgang til nogle Familier, hvor der var
Lejlighed til at tale det franske Sprog, som han
vedblev at dyrke ved Siden af Examensstudiet. Efter at
han 1821 havde taget theologisk Examen, blev han Lærer
i Religion ved Landkadetkorpset, og 1823 ægtede han
Frk. Christiane Bülow (d. 1888). I 1826 foretog han
en Rejse til Frankrig, hvor han opholdt sig et halvt
Aar. 1831 blev han Lærer i Fransk for Landkadetterne;
1834 rejste han med offentlig Understøttelse til
Paris, hvor han anvendte et halvt Aar paa Studiet
af Fransk, og 1837 fik han Titel af Professor. 1841
blev han Lærer i Fransk ved Metropolitanskolen,
ligesom han ogsaa underviste i dette Sprog ved
flere af Hovedstadens større Realskoler. Han virkede
ogsaa i Litteraturen med megen Iver for Udbredelse
af praktisk Kundskab til det franske Sprog, i det
han udgav Grammatikker og Læsebøger, Stileøvelser
og Ordbøger, der ere udkomne i adskillige Udgaver;
navnlig fremhæves hans større fransk-danske Ordbog,
der udkom 1841-45 og for sin Tid var et virkelig
fortjenstligt Arbejde. Han søgte ogsaa gjærne at
gjøre dansk Litteratur bekjendt i Frankrig. Han har
saaledes for Oldskriftselskabet oversat Krakes Maal
og Knytlinga Saga. I Aarene 1848-49 blev han af
Regeringen sendt til Paris for i den franske Presse at
arbejde paa at oplyse Franskmændene om danske Forhold,
navnlig det slesvigske Spørgsmaal. 
1856 fratraadte han sin Virksomhed ved
Metropolitanskolen, og 1861 blev han afskediget
som Lærer ved Landkadetakademiet, da dette blev
nedlagt. Hans Virksomhed for Udbredelse af Kundskab
til Fransk standsede dog ikke hermed. Længe vedblev
han at undervise og gjorde hvert Aar en Rejse
til Paris; og endnu i sin høje Alderdom søgte han
(1883) ved en «Grammaire danoise et norvégienne»
at gjøre Franskmændene bekjendte med det danske
Sprog. Skjønt hans Studium aldrig gik ind paa
det strængt videnskabelige Omraade, arbejdede han
stadig med Kraft for den praktiske Undervisning;
men hans Begejstring for det franske Sprog førte ham
undertiden for vidt, da den ikke sjælden forledte ham
til at bruge fremmede Vendinger i sit Modersmaal. --
Han døde 26. Marts 1884.

Erslew, Forf. Lex. Avtobiografi i Metropolitanskolens 
Indbydelsesskrift f. 1841.

<i>Thor Sundby.</i>
</chapter>

<chapter name="Borringholm, Jørgen Mortensen, --1587, Biskop">
<b>Borringholm, Jørgen Mortensen,</b> --1587, Biskop. 
Var, som hans Tilnavn viser, født paa Bornholm og forekommer
1542 som studerende ved Kjøbenhavns Universitet;
senere har han vistnok taget Magistergraden
udenlands. 1548 blev han Læsemester ved St. Knuds
Kirke i Odense, 1552 Sognepræst ved vor Frue Kirke
i Kjøbenhavn og 1558 Superintendent i Vendelbo (nu
Aalborg) Stift. Det sidste Embede forestod han i 29
Aar. En hæderlig og duelig Mand synes han at have
været, om han end ikke hørte til de særlig fremragende
i sin Tid. Han døde 16. Febr. 1587. Som Præst i
Kjøbenhavn havde han ægtet Marine Jørgensdatter,
der overlevede ham.

Rørdam, Kbhvns Universitets Hist. 1537-1621 I, 601 ff. 
Kirkehist. Saml. 3. R. III, 397 ff. 414 ff.

<i>H. F. Rørdam.</i>
</chapter>

<chapter name="Borup, Ludvig Christian, 1836-1903, Borgmester i Kjøbenhavn, juridisk Forfatter">
<b>Borup, Ludvig Christian,</b> 1836-1903, Borgmester i Kjøbenhavn, 
juridisk Forfatter. Han er Søn af Kjøbmand
og Tobaksfabrikant i Randers Jørgen Christian B. og
Eduardine Cathrine f. Neckelmann og fødtes 6. Juli
1836 i Randers, blev Student 1854 og juridisk Kandidat
1859. Kort efter sin Embedsexamen fik B. Ansættelse i
Indenrigsministeriet, hvor han blev Fuldmægtig 1868,
Expeditionssekretær 1869 og Kontorchef 1875. I 1878
blev B. udnævnt til Assessor i Landsover- samt Hof-
og Stadsretten og beklædte dette Embede indtil 1883,
da han af Borgerrepræsentationen blev valgt til
Borgmester for Kjøbenhavns Magistrats 2. Afdeling. Ved
Siden af de anførte Stillinger har B. fra 1869-83
været ansat som Docent 
i Landbolovgivning ved Veterinær- og
Landbohøjskolen. Foruden nogle mindre Arbejder af
landboretligt Indhold, hvoriblandt en Afhandling
om Fæsteloven af 19. Febr. 1861, der findes i
«Ugeskr. f. Retsvæsen» 1867, har B. under Titelen
«Den danske Landboret» (1873, 2. Udg. 1880) givet en
fuldstændig Fremstilling af hele vor Landbolovgivning,
som hans mangeaarige administrative Virksomhed
havde givet ham rig Lejlighed til at lære at kjende
og anvende. Værket behandler ikke Landborettens
historiske Udvikling og indlader sig kun lidet
paa Undersøgelse af Spørgsmaal af udelukkende
theoretisk Betydning, men har et ikke ringe praktisk
og videnskabeligt Værd som en gjennemgaaende klar og
paalidelig Vejledning i de jævnlig noget forviklede
Forhold, som det behandler. d. 18. Jan. 1903.

<i>Deuntzer.</i>

</chapter><chapter name="Borup, Morten, d. 1526, s. Børup.">

<b>Borup, Morten,</b> d. 1526, s. Børup.

</chapter><chapter name="Bosen, Oluf, 1583-1646, Biskop">

<b>Bosen, Oluf,</b> 1583-1646, Biskop, 
var født i Sjælland og blev 1611 Rektor i Oslo efter Mag. Poul Thrane,
tog 1615 Magistergraden i Kjøbenhavn og succederede
1618 Mag. Abraham de Gardes som Lector theol. ved
Oslo (senere Christiania) Skole. Da Christian IV 1636
oprettede et Gymnasium i Christiania, blev han den
første theologiske Professor ved samme, efterfulgte
1639 sm Svoger Mag. Niels Simonsen Glostrup, hvem
han siden 1638 havde bistaaet under hans Sygdom,
som Biskop i Oslo og Hammer Stifter og døde i Oslo
1646 (før April). Med sin første Hustru, Magdalene,
en Datter af Hr. Thomas Lagesen, Sognepræst i Oslo
(senere i Christiania), skal han have haft 12 Børn,
hvoraf kun en Datter blev voxen; med den anden,
Bodil (d. 1652), der var en Datter af Skriveren
paa Bremerholm Anders Hansen (Wincke) og Enke efter
Villum Dop, Organist og Kannik i Roskilde, samt efter
Mag. Gaarmand, Konrektor i Christiania, havde han
en Søn, der opkaldtes efter Moderens første Mand og
beholdt dennes Familienavn. O. B.s Portræt hænger
i vor Frelsers Kirke i Christiania med Paaskrift om
at forestille Mag. Jens Nielsen, men det paamalede
Aarstal viser bestemt, at det er O. B.

Pontoppidan, Annales eccles. Dan. IV, 208. Giessing,
Jubel-Lærere II, 2, 317. Budstikken III (1821-22),389 f.

<i>H. J. Huitfeldt-Kaas.</i>

</chapter><chapter name="de Boshouwer, Marchelis, --1619">

<b>de Boshouwer, Marchelis,</b> --1619. 
Som hollandsk Underkjøbmand paa Koromandelkysten afsluttede han
1612 et Forbund mellem Generalstaterne og Cenerat
Adassin, Kejser af Ceylon; han gik selv i dennes
Tjeneste og udnævntes til Admiral og Prins 
af Migomme. I Aaret 1615 afsendtes han af sin nye
Herre til Evropa for dels hos Nederlandene, dels
hos andre Magter at søge Bistand mod Portugiserne
og Kejserens oprørske Undersaatter. Efter at have
opholdt sig i Holland kom han i Nov. 1617 til Christian
IV, der Aaret i Forvejen havde oprettet et ostindisk
Handelskompagni. B. blev vel modtagen af Kongen; da
der fødtes ham en Søn under hans Ophold i Kjøbenhavn,
holdt Kongen Barnet over Daaben, og paa det ostindiske
Kompagnis Bekostning udbetaltes der B. 5371 Rdl. Man
gjorde sig i det hele store Forhaabninger om Fordelene
ved Forbindelsen med ham. Forhandlingerne førte i
Marts 1618 til Afslutningen af en Traktat, hvorved
Christian IV lovede Kejseren af Ceylon Bistand, og
B. paa dennes Vegne tilstod de danske Eneret til at
handle paa Ceylon i 12 Aar. Tillige skulde et ceylonsk
Kompagni forenes med det dansk-ostindiske. B. lovede
yderligere i Okt. samme Aar Kongen en Erstatning
af 94449 Rdl. for Omkostningerne ved Udrustningen
af Skibet «David» og Bemandingen af det med 250
Soldater. I Nov. afsejlede saa en dansk Eskadre
til Ceylon; den førtes af Ove Gjedde om Bord
paa Orlogsskibet «Elefanten»; B. var om Bord paa
«David». Undervejs blev Forholdet mellem Ove Gjedde
og B. dog alt andet end godt; stadige Rivninger
fulgte paa hinanden, og de hollandske Skibsfolk
holdt sig mere til deres Landsmand end til den danske
øverstbefalende. Endelig i Avg. 1619 skilte Skibet
«David» sig ved Afrikas Sydkyst fra den øvrige Del
af Eskadren, men faa Maaneder efter døde B., da
hans Skib havde anløbet Stephan van Hagens Baj. De
Forhaabninger, man havde gjort sig om den betydelige
Pengesum, Kejseren af Ceylon skulde betale i Henhold
til B.s Løfte, viste sig ugrundede, da Ove Gjedde i
Maj 1620 naaede Øen. Kejseren nægtede at anerkjende
de af B. overtagne Forpligtelser og paastod,
at den af ham foreviste Fuldmagt var falsk. Ove
Gjedde lod derfor B. begrave uden Ceremonier som
en Bedrager. 

Schlegel, Saml. zur Dän. Gesch. I. Nye Danske Mag. I, 373 ff.

<i>J. A. Fridericia.</i>
</chapter>

<chapter name="Boson, Poul Rasmussen 1700-86, Højesteretsassessor">
<b>Boson, Poul Rasmussen,</b> 1700-86, Højesteretsassessor,
født i Nyborg, hvor hans Fader, Rasmus Poulsen B.,
var Tolder; hans Moder hed Karen Viborg. Student
16 Aar gammel. Som Alumnus paa Borchs Kollegium lod
han 1721 trykke en Disputats: «Specimen homiletices
politicæ». Han foretog sig paa sin egen Bekostning
en større Rejse i Udlandet, blev efter sin Hjemkomst
Kancelliraad og Assessor i Hofretten 1727, derpaa
Assessor i 
Højesteret 1731. Han var en skarpsindig Mand, begavet
og kundskabsrig i sit Fag, men en stor Særling,
ømfindtlig i en utrolig Grad, derfor vanskelig
at omgaas i Retten. Han søgte om Afsked paa Grund
af Tunghørighed og blev entlediget 1743; han døde
10. Sept. 1786. B. testamenterede en Kapital af 17478
Rdl. til Waisenhuset og stiftede et Legat paa 2000
Rdl. til Opdragelse af fattige forældreløse Børn
i Nyborg. Han gav sig af med kemiske Studier og
Guldmageri.

Nyerup, Lit. Lex. Luxdorphiana S. 271 ff. Danske Samlinger IV, 78. 
Personalhist. Tidsskr. IV, 273. 2. R. II, 180 ff.

<i>Chr. Bruun.</i>
</chapter>

<chapter name="Bost, Tyge, --1250--">
<b>Bost, Tyge,</b> --1250--. 
En Adelsmand af dette Navn («Bost» eller «Bøste») var Hofsinde 
hos Hertug Abel i Sønderjylland og fængslede 1250 efter hans Befaling
Kong Erik Plovpenning. Da han derefter førte ham
ned ad Slien i en Baad, indhentedes de af Lage
Gudmundsen, som lod Kongen dræbe (I, 33). Aaret
efter forekommer han som Kong Abels Skatmester
(Vaabenet tre Gange tværdelt). Det er næppe rigtigt,
saaledes som det antages, at han er identisk med den
samtidige skaansk-sjællandske Stormand Tyge «Pust»
eller «Blæst», hvis Grav fandtes i Sorø Klosterkirke
(d. 1266). Denne var Søn af en Gerhard og gift med
Niels Falsters Datter Gunhild, medens hans Søn Trugot
(Vaabenet skraadelt fra begge Skjoldets øverste
Hjørner) var Provst i Lunde Domkapitel.

<i>A. D. Jørgensen.</i>
</chapter>

<chapter name="Both, Ludvig Frederik, 1823-87, topografisk Forfatter">
<b>Both, Ludvig Frederik,</b> 1823-87, topografisk Forfatter,
er født i Kjøbenhavn 9. Nov. 1823, hvor hans Fader,
Carl Ferdinand B., var Politibetjent; Farfaderen, der
var indvandret fra Brunsvig, var Fasanmester. B. var
først i Handelslære, men ansattes i en ung Alder som
Guide i Generalstaben. Han deltog i Felttogene 1848-50
og gjorde i Krigen 1864 Tjeneste ved en Exercerskole,
hvorfor han fik Titel af Premierlieutenant. B.s gode
Anlæg til at opfatte topografiske Forhold i Marken
førte ham ind paa en ihærdig Virksomhed som Udgiver
af Kort og Grundplaner. Han fik tidlig Interesse for
Fortidsminder og samlede Oldsager til Frederik VII,
men hans Mangel paa Forkundskaber kunde ikke give
hans Undersøgelser det Præg af Videnskabelighed,
som han troede, de havde. Han forstod dog at skrive
Bøger paa en Maade, som mange yndede, og hos det
store Publikum gjaldt han for en kundskabsrig og
paalidelig Forfatter, navnlig i alt, hvad der angik
Kjøbenhavns Fortid. Over denne By har han udgivet
flere Topografier og 
ydede i mange Aar meget læste Bladartikler, der
navnlig havde til Øjemed at oplyse, hvad der kom
frem ved Udgravninger og Nedrivninger. Lige saa
liden virkelig Værdi som disse havde hans store
Beskrivelse af Kongeriget Danmark og forskjellige
andre Skildringer. Som et Exempel paa, hvor
vidt en historisk Dilettant kan gaa i forloren
Videnskabelighed, kan tjene hans Bog om Kulsvierne,
hvor han som Hjemmel for de mærkværdigste Paastande
citerer latinske Diplomer og andre Kilder, der ikke
indeholde det mindste af, hvad han paastaar. For sine
«videnskabelige» Fortjenester opnaaede han i sine
senere Aar en livsvarig Statsunderstøttelse. Han døde
som Enkemand 2. Jan. 1887.

Søndagsposten, Jan. 1887 (med Portræt).

<i>O. Nielsen.</i>
</chapter>

<b>Bothilde,</b> d. 1103, s. Bodil.

<chapter name="Bothmar, Hans Caspar Greve, 1727-87, Overpræsident i Kiel">
<b>Bothmar, Hans Caspar</b> Greve, 1727-87, Overpræsident i Kiel. 
Han var Søn af kurhannoversk Generallieutenant
og Minister i Danmark Frederik Johan Rigsfriherre
B. og dennes anden Hustru, Birgitte f. v. Holstein,
og fødtes 30. Juli 1727; han blev Kammerherre
1751, Envoyé extraordinaire ved det engelske Hof,
Ridder af Danebrog 1763, Overhofmester hos Dronning
Caroline Mathilde og Gehejmeraad 1766, fik Ordenen
de la fidélité 1767, blev Gehejmekonferensraad 1779,
Amtmand i Travendal og Overpræsident i Kiel 1780. Han
døde i Kiel 1787. 9. Sept. 1763 ægtede han Margrethe
Eleonore Rigsgrevinde af Schweinitz og Krain (f. 1736
d. 1803); hun fik 1767 Ordenen de la fidélité.

Adresseavisen 1787, Nr. 70.

<i>P. Brock.</i>
</chapter>

<chapter name="Botsac, Barthold, 1649-1709, Præst">
<b>Botsac, Barthold,</b> 1649-1709, Præst, 
var født i Lybek 24. April 1649 og Søn af en Kjøbmand Conrad B. og
Hustru Rosina Classen. Først bestemt for Handelen fik
han dog snart Tilladelse til at følge sin Lyst til
Studering; han dimitteredes fra sin Fødebys Skole
1668 og drog først til Universitetet i Giessen;
her tog han Magistergraden 1672. Samme Aar besøgte
han for første Gang Kjøbenhavn, hvor hans Fætter
Mag. Chr. Bremer var Præst ved Petri Kirke. 1676 blev
han Præst i Giessen, 1678 i Brunsvig, disputerede
saa vel for Licentiat- som Doktorgraden i Theologi,
men forflyttedes 1693 til et overordnet gejstligt
Embede i Forbindelse med et theologisk Professorat i
Helmstedt. Kort Tid efter kom der Indbydelse til ham
om at blive Dr. Lassenius' Eftermand som Andenpræst
ved St. Petri Kirke i Kjøbenhavn, hvor hans nævnte
Slægtning imidlertid var bleven Sognepræst. Han 
modtog Kaldelsen og blev samtidig extraordinær
theologisk Professor i Kjøbenhavn. Ved Mag. Bremers
Død 1701 rykkede B. op til Sognepræsteembedet
og havde i de følgende Aar heftig Strid med sin
Kollega, Diakonen Topp. Uden foregaaende Sygdom
døde han pludselig 16. April 1709. S. Lintrup udgav
Sørgeprogram ved hans Død. Han var bekjendt for stor
Lærdom og efterlod et Bibliothek paa 7000 Bind. Hans
Skrifter ere talrige: theologiske Disputatser,
Kontroversskrifter, Ligprædikener m. m. Hans Hustru,
Dorothea Haberkorn, var en Professordatter fra
Giessen.

Nyerup, Lit. Lex. Moller, Cimbria lit.

<i>A. Jantzen.</i>
</chapter>

<chapter name="Bourignon, Antoinette, 1616-80, religiøs Sværmerske">
<b>Bourignon, Antoinette,</b> 1616-80, religiøs Sværmerske,
fremkaldte i Aarene 1671-76 stærkt Røre i Slesvig
og nævnes af den Grund her; men med Hensyn til
Enkelthederne i hendes øvrige Levned og hendes Forhold
til den kristelige Mystik henvises til den almindelige
Kirkehistorie. B. var født i Lille 13. Jan. 1616 i en
rig, katholsk Kjøbmandsfamilie. Meget tidlig lagde
hun sin religiøse Opvakthed for Dagen: hun elskede
Ensomhed, læste med Forkjærlighed mystiske Skrifter,
levede i sværmeriske Fantasier og Visioner og ansaa
sig kaldet til at gjenvække Kristendommens sande
Aand. Da hendes Fader vilde tvinge hende til at gifte
sig, flygtede hun fra Hjemmet, blev ført tilbage,
flygtede atter og fandt Beskjærmelse hos Ærkebiskoppen
af Cambray, der lod hende optage i et Kloster. Heller
ikke her kunde hun komme til Hvile, men søgte at
overtale nogle af de andre Nonner til at deltage i
Flugt, blev opdaget og udvist af Staden. Efter sin
Faders Død kom hun i Besiddelse af en ikke ubetydelig
Arv. Hun oprettede en Anstalt for fattige forældreløse
Piger og overtog selv Ledelsen. En kort Tid gik det
nogenlunde regelmæssig; men snart ansaa man hele
Anstalten for besat af Djævelen; det kom til retslig
Undersøgelse, og B. maatte gribe Flugten for ikke
at blive dømt som Hex (1662). Nu levede hun i Gent,
Brüssel, Mecheln, overalt optrædende med Visioner
og Aabenbarelser og fremkaldende baade Angreb og
Forsvar. En Aandsfrænde fandt hun i sidstnævnte Stad
i en Abbed van Cordt. Sin Stilling til Kirken har
hun selv angivet i den Bekjendelse, at det kom slet
ikke an paa, hvilket af de forskjellige Kirkesamfund
man sluttede sig til, men alene paa Kjærligheden og
Dyden, uden Hensyn til den udvortes Bekjendelse. Det
kostede hende derfor slet ingen Overvindelse at
forlade katholsk Jordbund og rejse til kjættersk
Land. Med van Cordt 
tog hun til Amsterdam. De søgte at samle om sig en
Menighed af sande troende og udvalgte, der skulde
lyse ud over Verden. For at realisere denne Tanke
vilde man udvandre til Øen Nordstrand ved Slesvig,
der efter Ødelæggelsen ved Vandfloden 1634 atter
var bleven inddæmmet; og da van Cordt, som var en
af Hovedparticipanterne i dette Inddæmningsarbejde,
havde erhvervet sig Rettigheder her, indsatte han
B. til sin Universalarving. Han døde 1670; men da hans
Kloster i Mecheln bestred hans Testamentes Gyldighed,
rejste B. til Slesvig for at gjøre sine Fordringer
gjældende ved det gottorpske Hof. Hun ankom til
Tønningen med en lille Skare Tilhængere i Juni 1671,
levede derefter en Tid i Byen Slesvig og udsendte
talrige Skrifter paa Tysk, Fransk og Hollandsk,
alle trykte i hendes egen Bolig. Præsterne saa
meget mistænksomt til denne litterære Virksomhed,
der ikke undlod at sætte Sindene i stærk Bevægelse;
tilmed skildrede hun det statskirkelige Liv som et
Babel, hvad der selvfølgelig stærkt udæskede til
Modsigelse. Navnlig var det Generalsuperintendent
Niemann og Præsten Mag. Burghardus i Slesvig,
der aabent erklærede hende Krig. Saa flygtede hun i
Dec. 1673 fra det gottorpske Territorium til Flensborg
og søgte at skjule sig der. Men hendes Opholdssted
blev røbet, Præsterne ophidsede fra Prædikestolene
Befolkningen mod hende, og en Maaneds Tid efter
flygtede hun til Husum. Her blev efter kongelig
Befaling hendes Skrifter brændte paa Torvet af
Bødelen. Senere blev hendes Trykkeri med Vold revet
ud af hendes Hus og ført til Gottorp. Hun rejste nu
til Slesvig og klagede sin Sag for Hertug Christian
Albrecht. Men de udbrydende Krigsuroligheder mellem
den danske Konge og Hertugen borttoge ethvert Haab
for hende om at finde nogen Støtte med Hensyn til
de Fordringer, der havde kaldt hende til Landet. Hun
rejste til Hamborg, oplevede ogsaa her meget urolige
Tider; drog til Ostfriesland og døde efter mange
Haande Trængsler og Æventyr 30. Okt. 1680 paa Rejsen
til Amsterdam i Franeker. Hendes Vandel var stedse
ulastelig. Den reformerte Mystiker Poiret har samlet
hendes Værker og beskrevet hendes Levned (21 Bind,
Amsterdam 1679 ff.).

H. N. A. Jensen, Schlesw.-Holst. Kirckengeschichte
IV, 29 ff. Pontoppidan, Annales eccles. Dan. IV,
568 ff. Moller, Cimbria lit. II, 85 ff. 
C. Bruun, Bibliotheca Dan. I, 244 f.

<i>A. Jantzen.</i>
</chapter>

<chapter name="Bourke, Edmund Greve, 1761-1821, Diplomat">
<b>Bourke, Edmund</b> Greve, 1761-1821, Diplomat, 
var født paa St. Croix 2. Nov. 1761. Hans Fader, Theobald B.,
der ejede Plantager 
her, havde oprindelig hjemme paa Irland, men opnaaede
dansk Indfødsret (1779). E. B. arvede en anselig
Formue efter Faderen og spillede efterhaanden en ikke
ubetydelig Rolle som dansk Diplomat. Han var 1789
Chargé d'affaires og fra 1790-92 Gesandt i Polen,
hvor han vandt Kong Stanislaus' Velvilje, saaledes
at denne gjorde ham til Ridder af den hvide Ørn;
1792 blev han sendt som Gesandt til Neapel, 1797 til
Stockholm og 1801 til Spanien. Som Paaskjønnelse af
hans Virksomhed blev han 1793 gjort til Kammerherre
og 1811 Storkors af Danebrog. Faa Aar efter dette
sidste kom han til at knytte sit Navn til en i vort
Fædrelands Historie sørgelig bekjendt Fred, nemlig
Kielerfreden 14. Jan. 1814 med Sverige og England,
hvortil 8. Febr. kom Fred i Hannover med Rusland. Han
blev i Anledning af sin Virksomhed ved denne Lejlighed
Gehejmekonferensraad. Senere træffe vi ham som Gesandt
ved det engelske Hof og 1820 i Frankrig, hvor han
kunde tiltræde sin Virksomhed med Titel af Lensgreve,
da han havde faaet denne Titel i Dec. 1819. Men han
døde allerede 12. Avg. 1821 i Vichy.

Det var en ret ejendommelig Plads, som denne fødte
Vestindianer af engelsk-irsk Byrd indtog i det
danske Diplomati. Han havde ypperlige Aandsgaver,
var aandrig, højst interessant i Samtale, havde en
fin Iagttagelsesevne og megen Menneskekundskab,
og om han end vistnok var en noget epikuræisk
Natur, var han tillige ædel af Karakter og højst
elskværdig i Omgang. Aabenbart følte han sig bedst
til Mode i Syden, hvor ogsaa hans Hustru hørte
hjemme, en godmodig, livlig Neapolitanerinde, som
han havde haft til Elskerinde, førend hun blev hans
Hustru. Men det blev dog under et Ophold her i Landet,
at han kom til at virke paa den mest fremtrædende
Skueplads, den Gang han maatte drive Forhandlingerne
om Kielerfreden. Han viste under dem Dygtighed og
Bestemthed, og det lykkedes ham under den fortvivlede
Stilling at opnaa saa taalelige Vilkaar, som det
vel var muligt, saaledes f. Ex. at en Del af den
dansk-norske Statsgjæld overførtes paa Norge ved dets
Adskillelse fra Danmark, og at Færøerne, Island og
Grønland bleve ved vort Fædreland. Med Hensyn til det
sidste Punkt havde han unægtelig en god Støtte deri,
at den svenske Underhandler ingen Anelse havde om,
at disse Lande i gamle Dage havde hørt til Norge.

Thaarup, Fædrenelandsk Nekrolog 1821-26 S. 2 f.

<i>A. Holm.</i>
</chapter>

<chapter name="Bournonville, Antoine, 1760-1843, Danser og Balletmester">
<b>Bournonville, Antoine</b>, 1760-1843, Danser og Balletmester. 
Den gamle franske Slægt Bournonville,
der stammer fra Picardiet 
og indtil Slutningen af det 17. Aarhundrede har
fremvist flere berømte Krigere, er lidt efter lidt
forsvunden fra Skuepladsen og har ved Giftermaal delt
sig i flere Sidelinjer, saasom Dartois, Ermengard
og Riel, hvilket sidste Navn træffes blandt de
Emigranter, som vendte tilbage med Ludvig XVIII, og
findes i Versailles mellem Marechallerne af Frankrig
(Pierre de Riel, marquis de Bournonville, udnævnt
1816, d. 1821). Af B.s Forfædre, der alle bære le
nom patronimique «de Bournonville», kjendes kun
med Vished hans Fader, Amable Louis, som var ansat
ved den franske Hærs Intendantur. Antoine B., der
var født i Lyon 19. Maj 1760, uddannedes som Danser
i den berømte Noverres Skole og blev af Gustav III
kaldt til Stockholm, ved hvis Theater han blev første
Balletmester. Efter Kongens Mord var Theatrets og
navnlig Ballettens Stilling usikker i den svenske
Hovedstad, og B. drog derfor til Kjøbenhavn for at
prøve sin Lykke der. Faa det kgl. Theater dansede
han første Gang som Gjæst 17. Jan. 1792. Den 32aarige
Mand, der var i Besiddelse af et ualmindelig smukt,
intelligent Ansigt og en overordentlig elegant,
velskabt Figur af Middelhøjde, gjorde strax
betydelig Lykke ved en sjælden Alsidighed i sin
Kunst, i det han ikke blot var en yderst gratiøs
og kunstfærdig Danser saa vel i den alvorligere
som i den lettere Genre, men tillige en fortrinlig
Mimiker. Theatret søgte øjeblikkelig at sikre sig en
saa udmærket Akvisition, og efter at han i Dec. 1792
var bleven gift med Danserinden Mariane Jensen
(s. ndfr. S. 560), fik han fast Ansættelse ved
Theatret og var i en Række af Aar Theatrets bedste
Danser og mest fuldendte Mimiker, der navnlig i de
fortrinlige Galeottiske Balletter havde et udmærket
Felt at virke paa. Regner i «Lagertha», Rolf i
«Rolf Blaaskjæg» og Romeo i «Romeo og Giulietta»
fremhæves saaledes som mimiske Præstationer, i
hvilke han skal have været uovertræffelig, med lige
stor Fuldendthed og Smag karakteriserende den ædle
nordiske Helt og den ildfulde sydlandske Elsker. Hvor
fortrinlig han end var som Mimiker, besad han dog
ikke tilsvarende Evner som Balletkomponist, og de
to af ham forfattede Balletter, «Landsbymøllerne i
Provence» og «Den galante Gartner», hævede sig ikke
over det hverdagsagtige og kunde ikke holde sig paa en
Scene, hvor man var vant til at se Galeottis geniale
Kompositioner. Galeottis Død i 1816 bevirkede,
at B. blev udnævnt til «Dansedirektør» ved det
kgl. Theater, men i denne Stilling kunde han ikke
optage Arven efter sin store Forgænger, og Balletten
sygnede lidt efter lidt hen under hans Ledelse. Efter 
sin første Hustrus Død i 1797 giftede han sig
anden Gang med Lovisa Sundberg, f. i Gøteborg
25. Febr. 1779, d. i Fredensborg 10. April 1859. Han
optraadte sidste Gang paa Theatret 17. Marts 1823 som
Romeo, afskedigedes med Pension ved samme Theateraars
Udgang og bosatte sig i Fredensborg, hvor han døde
11. Jan. 1843.

A. Bournonville, Mit Theaterliv III,  3,  234 ff.

<i>Edgar Collin.</i>
</chapter>

<chapter name="Bournonville, Antoine Auguste, 1805-79, Balletmester og Balletkomponist">
<b>Bournonville, Antoine Auguste,</b> 1805-79, Balletmester og Balletkomponist. Aug. B., Søn af foran nævnte i
andet Ægteskab, fødtes i Kjøbenhavn 21. Avg. 1805
og røbede allerede som Barn saa tydelige Anlæg for
Scenen, at hverken Fader eller Moder dristede sig
til at hæmme disse i deres Udvikling. Næppe 8 Aar
gammel blev Drengen af sin Fader taget med op paa
Hoftheatret, hvor Danseskolen paa hin Tid havde
sit Sæde, Undervisningen begyndte, og allerede
12. Okt. 1813 traadte B. op første Gang, nemlig
som en af Regner Lodbrogs Sønner i Balletten
«Lagertha». Denne første Optræden blev fulgt af
flere lignende Smaaroller, men allerede Aaret derpaa
skulde han smage den Sødme, som Bifaldet er for
den sceniske Kunstner. I Sommeren 1814 dansede han
nemlig en ungarsk Solo ved en Beneficeforestilling
paa Hoftheatret, og rundt om i Huset lød det:
«Papa op ad Dage!» Danseeleven var allerede kommen
til Ære og Værdighed; hver Gang den lille Prinsesse
Vilhelmine Marie skulde paa Komedie, maatte den lille
B. efter Ordre optræde i en Entrée. Medens han om
Eftermiddagen gik i Skole, fik han om Formiddagen
Lektioner i Dans, undervistes i Recitation af
Rosing, senere af Lindgreen og Frydendahl og maatte,
da han havde ikke blot en smuk Sopranstemme, men
tillige et fint musikalsk Øre, tage Timer i Sang
hos Ludvig Zinck. Saaledes instrueret optraadte
han i forskjellige Skuespil, og sin største Triumf
i Drengealderen fejrede han 29. Okt. 1817, da han
spillede Adonia i «Salomons Dom». Stykket opførtes i
Anledning af Dronningens Fødselsdag, og da den i2aars
Dreng havde sunget sin Romance «Moderen med sjunkne
Vinger», gjorde den Følelse, hvormed han foredrog
den, et saa stærkt Indtryk, at man trods den stive
Etikette brast ud i Jubel saa vel fra Kongelogen
som fra Tilskuerpladsen. Ogsaa for Violinspil, hvori
han undervistes af Wexschall, røbede han gode Anlæg,
saa at man ikke rigtig vidste, hvilken Bane man skulde
lade ham vælge. Men da Faderen i 1820 af Fonden ad
usus publicos havde faaet et 
Rejsestipendium til Paris for sig og Sønnen, var
dennes Skæbne afgjort, endskjønt selv Rossini lovede
ham en stolt Fremtid som Sanger. Han vilde være Danser
og intet andet. Efter Hjemkomsten fik han Engagement
som kgl. Danser, men hans Hu stod stadig til Frankrig
for at lære mere, og i 1824 tog han igjen til Paris,
hvor Pierre Gardel blev hans Læremester. Efter 2 Aars
ihærdigt Arbejde bestod B. den Examen, der udkrævedes
for at komme til at debutere paa den store Opera,
og modtog Engagement som Solodanser ved Evropas
første Ballet. Da man fik dette at vide i Kjøbenhavn,
hed det sig, at den unge Danser maatte betragtes
som Desertør, eftersom han i 2 Aar havde oppebaaret
400 Rdl. aarlig af Statskassen, og skjønt han ærlig
betalte disse Penge tilbage, saa man dog skjævt til,
at han havde forladt sin Hjemstavn. Med Aaret 1829
udløb hans Engagement i Paris, og der blev gjort ham
glimrende Tilbud fra Wien og Paris. I Ferien vendte
han tilbage til Kjøbenhavn, blev temmelig unaadig
modtaget af Frederik VI, der fandt hans Fordringer
alt for urimelige, og stod paa Springet til at rejse
igjen, da Kammerherre Yoldi fik Sagen ordnet saaledes,
at B. blev engageret med 2200 Rdl. aarlig og Titel
af konstitueret Hofdansemester.

Nu var altsaa B. vunden for den danske Scene, og dog
anede endnu ingen den Gang -- maaske ikke engang han
selv --, hvilken Gevinst man havde sikret sig. Da
han 1. Sept. 1829 optraadte første Gang efter sin
Hjemkomst i det af ham komponerede Divertissement
«Gratiernes Hylding», gav man ham som Danser den
Kompliment «Han flyver», men ad selve Kompositionen
lo man. Han lod sig dog ikke afskrække ved denne
mindre heldige Begyndelse, men exercerede med sit
gamle, til Dels udtjente Personale, rekruterede
det med friske Kræfter og fik efterhaanden et
udmærket Ensemble, der dækkede over Svaghederne hos
de enkelte. Kort efter giftede B. sig, i det han
23. Juni 1830 ægtede Helene Frederikke Håkansson,
f. 23. April 1809, Datter af Cand. jur. og
Godsforvalter paa Qvistofta i Skaane H. samt
Charlotte Louise f. Hultmann. Ad Kompositionsbanen
gik han smaat frem: først «Gratiernes Hylding»,
saa «Søvngængersken» (1829), «Soldat og Bonde»
(1829), «Hertugen af Vendômes Pager» (1830), «Paul og
Virginie» (1830), «Victors Bryllup » (1831) og saa --
«Faust» (1832). Det var en dristig Idé at omskabe
Goethes Digtning til Ballet, men den lykkedes over al
Forventning, ikke mindst ved hans glimrende Udførelse
af Titelrollen. Fra nu af var hans Ry som
Balletkomponist rodfæstet, og dog var det
først fra dette Øjeblik, han skabte sine bedste
koreografiske Digtninger. Efter «Faust» fulgte
«Veteranen eller det gjæstfrie Tag» (1833), «Nina»
(1834) og «Tyrolerne» (1835), indtil Aaret 1835
endelig bragte hans historiske Ballet « Valdemar», 
der endnu den Dag i Dag hævder sin Plads paa
Nationalscenens Repertoire. Dernæst kom «Sylfiden»
(1836), «Don Quichote ved Camachos Bryllup» (1837),
«Herthas Offer» (1838), «Festen i Albano» (1839),
Forspillet «Fædrelandets Muser» (1840) og derpaa i
1840 «Toreadoren», som atter betegner et Vendepunkt
i B.s Liv.

Havde han ogsaa danset meget i disse Aar, saa havde
det sandelig ikke altid været paa Roser. Misundelse,
Nid og Standshovmod høre hjemme paa vort som paa
ethvert Theater; B. fik det at føle ikke en, men
mange Gange. I 1829 fandt en Del Skuespillere med
N. P. Nielsen i Spidsen det saaledes i højeste Grad
upassende, at J. L. Heiberg havde tildelt B. -- en
Danser! -- en lille Romance og et Par Replikker som
Giovanni i Festskuespillet «Prinsesse Isabella»,
og i 1838 udhyssedes B., fordi han ved Sahlertz'
Aftenunderholdning dristede sig til at synge
et Par franske Romancer. Det var mere, end de
kgl. privilegerede Aktører kunde taale. Men saa kom
den bekjendte Aften i Theatret 14. Marts 1841, da
B. under Opførelsen af «Toreadoren», hvor nogle lejede
Avindsmænd hilsede ham med Hyssen og Piben, spurgte
op til Kongelogen: «Hvad befaler Deres Majestæt,
at jeg skal gjøre?» og da Christian VIII svarede:
«Bliv ved!» - B. skrev sit Andragende om Afsked og
vilde strax forlade Kjøbenhavn, men i Steden for fik
han Stuearrest, og da den endelig hævedes, gaves der
ham et halvt Aars Permission, dog uden Gage. Rejsen
gik til Italien, og da han vendte tilbage, medbragte
han fra Sydens solrige Jorbund den vidunderlig skjønne
Blomst «Napoli», den Balletdigtning, hvori hans Geni
maaske rigest har udfoldet sig. Fra nu af skabte
han en Række Balletter, hvori han dels oprullede
poetiske, stemningsfulde Billeder fra de Lande,
han paa sine forskjellige Udenlandsrejser besøgte,
dels skildrede Livet i Hedenold og svundne Tider,
i det han hentede sit Stof fra selve Edda og fra
Kæmpeviserne. Blandt disse Balletter fortjene særlig
at fremhæves: «Bellman» (1844), «Konservatoriet»
(1849), «Kermessen i Brugge» (1851), «Brudefærden i
Hardanger» (1853), «Et Folkesagn» (1854), «Fjærnt fra
Danmark» (1860), «Valkyrien» (1861), «Thrymskviden»
(1868), «Livjægerne paa Amager» (1871) og «Fra Sibirien
til Moskov» (1876). Det er en Virksomhed, der omfatter
52 Balletter med 102 Akter, der ere opførte langt over
2000 Gange, og hertil høre Apotheoserne for berømte
Mænd samt Danse og Arrangements til 6 Skuespil og
51 Operaer og Syngestykker foruden 32 forskjellige
Karakterdanse og særskilte «Pas».

Da B.s 18aarige Kontrakt med det kgl. Theater var
udløben i 1848, fornyede han den igjen paa 7 Aar,
men holdt samtidig op med at betræde Bræderne. Han
dansede sidste Gang paa Theatret 31. Marts 1848 som
Valdemar i Balletten af samme Navn og fik i 1854
Titel af Hofballetmester. Han var derpaa fra Juli
1855 et Aar Balletmester i Wien, hvor han havde at
kæmpe med megen Modstand, drog atter tilbage til det
kgl. Theater i Kjøbenhavn, styrede i de 3 Sæsoner
1861-64 det kgl. Theater i Stockholm som Intendant for
Scenen og fik derefter igjen Ansættelse ved Theatret
i Kjøbenhavn, hvorfra han endelig ved Udgangen af
Sæsonen 1876-77 for bestandig trak sig tilbage til
Privatlivet.

Dette er i store Træk de vigtigste Begivenheder i B.s
Liv tillige med en Oversigt over hans Virksomhed som
Balletkomponist. Men der er flere andre Retninger, i
hvilke han har været en fremragende Personlighed. Som
Danser har han karakteriseret sig selv med følgende
Ord: «Der gives Dansere, der hver for sig besidde
større Aplomb, Elevation og Pirouetfærdighed,
der udføre Karakterdanse med en højere Grad af
Ejendommelighed, men næppe nogen, der forenede flere
af Dansens Egenskaber og besad en større Mangfoldighed
end netop jeg. Jeg dansede med mandigt Liv, mit Lune
og min Energi have paa alle Theatre gjort det samme
Indtryk. Jeg stemte Tilskuerne til Glæde, og inden
de beundrede mig, maatte de holde af mig.» Holde af
ham! Det var netop det, man maatte. B. var fremfor alt
Karakterdanser, hans eget Jeg smeltede fuldstændig
sammen med den Karakter, han skulde fremstille,
han gik helt op i Dansen, den ikke alene fyldte,
men henrev og begejstrede ham, saa at hans Varme og
Ildfuldhed umærkelig over Lamperækken bemægtigede
sig Tilskueren. «Den lille Satan!» udbrød en Aften
Adolphe Nourrit i Paris ved at se ham danse; «om saa
Huset brændte over Hovedet paa os, vilde han dog ikke
forlade Scenen, førend han havde sluttet sine Pas
indtil den sidste Entrechat.» Oehlenschläger sagde
om hans Dans: «Han taler!» Den ridderlige Konges
Solo i «Valdemar», Alonzos glødende, ildfulde Dans i
«Toreadoren», og den kjække, overmodige Slaaen Hælene
sammen i «Polka militaire» ere Exempler
paa hans forskjellige Maade at danse paa; han
syntes at forvandle sig selv, alt efter som Dansens
Karakter fordrede det. En Karakterdanser som B. har
det kgl. Theater aldrig haft før eller senere.

Som Balletkomponist erhvervede B. sig med rette et
evropæisk Ry, og i intet Land har denne Kunstart naaet
et saadant Trin som i Danmark. Hertil bidrog ogsaa
den Dygtighed, Energi og Smag, hvormed han forstod
at sætte sine Balletter i Scene. Hemmeligheden
derved var den, at han som Ballettens Instruktør
og Leder ikke alene havde tænkt sig, hvorledes hver
enkelt Figur skulde spilles, men ogsaa var i Stand
til selv at spille den. Det er ham, der her hjemme
har lært os, hvorledes et Optog skal arrangeres,
en Gruppe stilles. Kampen ved Stiklestad i «Olaf den
hellige » og Slutningstableauet i «Iphigenia i Aulis»
ere to Exempler paa hans fremragende Evner i begge
Retninger. Disse Evner fik han bl. a. Lejlighed
til at lægge for Dagen ved Arrangeringen af vore
Folkefester, hvorom Markedet i Rosenborg Have til
Fordel for de betrængte Jyder, Troppernes Modtagelse
efter Felttoget 1849, Høstfesten og Hjemkomsten i
1851 bære tilstrækkelig Vidne. Man læse selv hans
Skildring deraf i «Mit Theaterliv».

Vi komme her til Skribenten B. Ogsaa han har sin
Betydning. Hans Hovedværk i saa Henseende er hans
«Theaterliv» og «Erindringer», 3 Dele, udkomne i 1848,
1865 og 1877-78. Her har han givet den fyldigste
Skildring af sig selv og sin Kunst, og kan man end
langtfra underskrive alle de Domme, han fælder, læser
man dog med stor Fornøjelse den aandfuldt fortalte
Bog, der indeholder enkelte Smaaafhandlinger --
som f. Ex. «Om den Folkeskik: at hilse» --, der ere
Mønstre paa god Stil. B. var ogsaa varm Patriot. I
de bevægede Dage i 1848 trak han paa Fælleden i
Livjægeruniform og øvede sig i Marche og Skydning,
var utrættelig i at arbejde for at samle Penge til
Invalideforsørgelsen og andre patriotiske Øjemed og
skaanede sig aldrig, hvor der var Tale om at virke
for noget almennyttigt. Men mest af alt virkede han
dog baade med Pen og Mund for den Stand, til hvilken
han hørte, og naar som helst hans kjære Ballet blev
angreben, var han altid paa Færde for med Tal og
andre vægtige Grunde at godtgjøre, at Balletten,
langt fra at være en Kræftskade, var en fornuftig
og hensigtsmæssig Institution for vort Theater. -- I
sine senere Aar trak han sig tilbage til Fredensborg
og henlevede her en lykkelig Alderdom. 30. Nov. 1879
blev han Paa Gaden i Kjøbenhavn ganske pludselig ramt
af et Slagtilfælde og udaandede
faa Øjeblikke efter. Han ligger begraven  paa
Asminderød Kirkegaard.

A. Bournonville, Mit Theaterliv I-III. Nær og 
Fjern Nr. 388 (7. Dec. 1879). Erslew, Forf. Lex.

<i>Edgar Collin.</i>
</chapter>

<chapter name="Bournonville, Charlotte Helene Frederikke, f. 1832, Skuespillerinde og Sangerinde">
<b>Bournonville, Charlotte Helene Frederikke,</b> f. 1832, 
Skuespillerinde og Sangerinde. 
Frøken Ch. B., som
er født i Kjøbenhavn 29. Nov. 1832 og Datter af
ovenanførte Aug. Ant. B., fik først Undervisning i
Sang hos Carl Helsted i Kjøbenhavn og Arlet i Wien
og i 1856-57 hos Professor Lamperti i Mailand. I
Foraaret 1857 optraadte hun ved flere Koncerter i
Paris, debuterede med stort Held paa det kgl. Theater
i Stockholm 16. Okt. s. A. som Fides i «Profeten» og
var et Aar ansat ved den derværende Opera. I 1858 blev
der tilbudt hende Engagement ved det kgl. Theater i
Kjøbenhavn med Løfte om at debutere som Fides, men
ved sin Ankomst der til stødte hun paa saa mange
Vanskeliglieder, at hun tilbragte en Del af Vinteren
med at give Gjæsteforestillinger i Hamborg. Paa det
kgl. Theater i Kjøbenhavn debuterede hun 12. Maj 1859
som Angela i «Den sorte Domino», udførte forskjellige
betydeligere Altpartier i Operaen, medens hun
tillige anvendtes i Syngestykket og Vaudevillen,
fik fast Ansættelse ved Theatret og udnævntes til
kgl. Kammersangerinde. Frk. B. var i Besiddelse af en
ikke meget omfangsrig, men vel uddannet Altstemme,
og hvad der manglede denne i Fylde, forstod hun at
erstatte ved et intelligent Foredrag og en ikke
ringe dramatisk Begavelse; alligevel indskrænkedes
hendes Virksomhed betydelig ved, at Theatret omtrent
samtidig fik en anden Altsangerinde, som i Henseende
til Stemmemidler var hende langt overlegen, og efter
i de senere Aar at have ført en temmelig ubemærket
Tilværelse ved Theatret afskedigedes hun med Pension
i Juli 1883.

<i>Edgar Collin.</i>
</chapter>

<chapter name="Bournonville, Mariane, 1768-97, Danserinde og Skuespillerinde">
<b>Bournonville, Mariane,</b> 1768-97, Danserinde og Skuespillerinde. 
Jomfru Mariane Jensen blev
i det kgl. Theaters Danseskole uddannet under
Galeottis Vejledning og debuterede 23. Sept. 1784
paa Hoftheatret i Balletten «Den straffede
Vankundighed». Med et saa vel smukt som interessant
Ansigt forenede hun en nydelig Figur, personlig Ynde
og Skjælmeri i sit Væsen samt et ikke almindeligt
Fremstillingstalent, og hun blev derfor snart en af
de ypperste i Balletten, særlig i muntre Danse og
i fint komiske Partier. I Dec. 1792 ægtede hun den
ovenanførte Danser Antoine Bournonville. Ved Sæsonens
Aabning 16. Sept. 1790 havde 
hun lejlighedsvis udført Rynos Rolle i Prams Skuespil
«Frode og Fingal» og derved henledet Opmærksomheden
paa sig som en Mulighed i det reciterende Skuespil,
og i 1796 gik hun definitivt over til denne Kunstart,
i det hun 18. Febr. s. A. med afgjort Held debuterede
som Josepha i «Armod og Højmodighed». Hun havde
en meget velklingende og bøjelig Talestemme og en
naturlig Diktion, der understøttedes af hendes store
Scenevanthed, og efter at have spillet Susanne i
Beaumarchais' «Figaros Giftermaal» regnedes hun
allerede for en af de dygtigste Skuespillerinder,
da Døden 29. Avg. 1797 pludselig bortrev hende. Hun
optraadte sidste Gang 19. Maj 1797 som Pouline i «Den
snedige Brevvexling».

<i>Edgar Collin. </i>

</chapter><chapter name="Boye, jvfr. Boie.">

<b>Boye,</b> jvfr. Boie.

</chapter><chapter name="Boye, Adolph Engelbert, 1784-1851, Forfatter">

<b>Boye, Adolph Engelbert,</b> 1784-1851, Forfatter. 
Adolph B. er ældste Søn af den frugtbare, i sin Tid
velbekjendte Forfatter, Professor Johannes B. (se
ndfr.) og Marie f. Reersløv, en Datter af kongelig
Berider R. Slægten Boyes tidligere Forfædre
vare turøske Sømænd. Adolph B. er født i Nakskov
n. Febr. 1784. Hans Fader gav ham og hans Broder,
der døde som Adjunkt i Odense, en fri Opdragelse
og opmuntrede deres Lyst til Søen ved at lade bygge
til dem en større Halvdæksbaad, hvormed de togtede
ud i de laalandske Farvande og endog fore toge
sig en Rejse til Kjøbenhavn. Med en nakskovitisk
Skipper gjorde Adolph i sine senere Drengeaar en
Sommerrejse til Bergen. -- Drengen læste meget i
Faderens rige Bibliothek, og dennes store Begejstring
for Shakspeare, der havde lagt sig for Dagen, da han,
kun 21 Aar gammel, optraadte som hans første danske
Oversætter, paavirkede Sønnen, som allerede i ung
Alder var nøje kjendt med denne Digters Værker. Skjønt
Drengen var flittig og pligtopfyldende, blev han
dog paa Grund af sin mangesidige Beskæftigelse
først 1805 Student fra sin Fødebys Skole. Næste
Aar tog han Philologicum og i 1807 Philosophicum,
hvorefter han studerede Lovkyndighed. I 1810 blev
han Kopist og i 1813 Fuldmægtig i Finanskollegiet,
1816 ved Finansdeputationen, og i 1838 entledigedes
han med Ventepenge fra denne Fuldmægtigpost. Han
havde i en Del Aar beklædt Stillingen som Arkivar ved
Finanserne og Revisor ved Fonden ad usus publicos,
og nu indskrænkedes hans Embedsgjerning hertil. Ikke
af Navn, men af Gavn var han tillige Privatsekretær
hos Gehejmestatsminister Møsting omtrent lige til
dennes Død i 
1843. 23. Jan. l812 ægtede han Anne Marie
Holm, Datter af Skibskapitajn Jørgen H. og Sara
Aslaksdatter og født paa Christianshavn 25. Maj 1783,
d. 26. Dec. 1849. B. døde i Kjøbenhavn 16. Nov. 1851.

Han var et skarpsindigt Hoved, og under et stille
og roligt Ydre skjulte han en varm poetisk Følelse,
dog med en afgjort Forkjærlighed for den komiske
Poesi. Han var sund, ærlig, beskeden, i høj Grad
uegennyttig og lige paalidelig som Forfatter og
Menneske. I 1817 skildrer Provst Fr. Schmidt ham som
«skallet, af et sygeligt Udseende», og J. M. Thiele
siger om ham i 1821, at «han var en lille, bleg
Mand, der trods sin Alder havde et drengeagtigt
Udseende, blandet med lidt af en gammel Kones; af hans
milde, men dog satiriske Øjne udsendtes der jævnlig
skjæmtende Pile, som dog aldrig gjorde noget ondt,
men morede, fordi de, med en vis Tørhed, rammede
saa godt. Hans Tale var blandet med holbergske
Replikker». -- Da han var i en Alder af over 40
Aar, blev hans gamle Attraa for Søen saa levende,
at han, uagtet sine smaa Kaar, anskaffede sig
et Lystfartøj, forsynet med en rummelig Kahyt og
alle Bekvemmeligheder; om Bord paa dette holdt han
hver Sommer en Sømand og en Dreng, begge fra Fejø,
og saa sejlede han mange Aar igjennem viden om i
vore Farvande. Det var denne hans Tilbøjelighed
til Søen, der paa Bakkehuset skaffede ham Tilnavnet
«den navtiske». Han var en trofast, opofrende Ven af
Rahbeks, var hyppig Gjæst paa Bakkehuset, og Rahbeks
«Stine» bragte daglig paa Vejen til Kjøbenhavn Breve
fra Kamma og fra Rahbek ind til B. paa Vesterbro;
denne Korrespondance fik et saadant Omfang, at der
foruden o. 100 Breve fra Fru Rahbek endnu existerer
o. 1500 Billetter fra Rahbek, handlende væsentlig om
Theatersager og litterært Nyt. B. var i Rahbeks sidste
Levetid hans selvfornægtende og dog selvstændige
litterære Medarbejder. Ikke faa af Bakkehuskredsen
vare ogsaa hans Venner, saaledes f. Ex. Molbech,
Carl Heger og senere Dr. phil. Pingel, men da navnlig
Oehlenschläger, med hvis Fortrolighed og uforandrede
Venskab han æredes og saaledes var blandt de faste
Fredagsgjæster til Middag i hans Hus.

B.s to i det foregaaende berørte Hovedtilbøjeligheder:
hans Begejstring for Sømandslivet og hans Kjærlighed
til Holberg, hvilke han uforandret bevarede fra sin
Ungdom til sit Livs Ende, og som begge vidnede baade
om den Trofasthed, der var et levende Karaktertræk
hos ham, og om hans ægte danske Sind, satte deres 
Mærker i hans litterære Produktion. Den første gav
sig Udslag blandt andet deri, at han oversatte den
russiske Verdensomsejler Krusensterns Rejse omkring
Jorden (kun 1. Del udkom i de for Boghandelen
saa trange Tider omkring 1818) og forudskikkede
som Indledning en efter Georg Forster udarbejdet
Afhandling om Sølivet, hvori han indflettede mange af
sine egne Iagttagelser. Det var ogsaa denne Attraa,
der bragte ham til at oversætte Coopers Roman «Lodsen»
og Brudstykker af W. Scotts «Piraten». Senere skrev
han flere søhistoriske Afhandlinger, f. Ex. Nelsons
Levned til Riises «Arkiv for Historie og Geografi»
og i F. C. Petersens «Tidsskrift for Litteratur og
Kritik»: «Berigtigelser til en fejlagtig fortalt
Begivenhed i den danske Søkrigshistorie under
Kong Frederik IV», en Artikel, i hvilken han paa
Grundlag af sit Kjendskab til Sejlads og Forskning af
Skibsjournaler fra Krigen 1710, som han ejede, kom til
det Resultat, at der under «Danebrogs» Brand i Kjøge
Bugt 6. Okt. s. A. hverken var Tale om Fare for at
sætte Ild paa den danske Flaade eller paa Kjøge By,
men kun om at redde Skibet, hvilket ikke lykkedes
for Huitfeldt.

Hans Interesse for Holberg, der vel allermest
har knyttet hans Navn til Litteraturen, traadte
først offentlig frem i en Epistel til Baggesen
i Molbechs «Athene»; Anledningen var, at denne
sidstnævnte Digter, trods al sin Beundring for den
store Komiker, i en Afhandling om «Barselstuen»
var fremkommen med den Ytring, at de holbergske
Komedier burde «renskrives og renfejes». Baggesen
ytrede selv Lyst til at udføre dette Stykke Arbejde;
herved oprørtes B. og nedlagde den bestemteste
Protest mod Forgribelse paa «den danske Skueplads»,
der var ham en Helligdom. I endnu en Epistel, der
-- ligesom den første -- viste, at B. med Mesterskab
havde erhvervet sig Holbergs Skrivemaade, satiriserede
han over Baggesens Paastand, og den vittige Digter,
der tidligere havde haft Latteren paa sin Side,
fik nu vendt sine egne Vaaben imod sig selv. B.s
hele Polemik gjorde stor Lykke, paa samme Tid som den
svækkede Baggesens Avtoritet. De ovenomtalte Epistler
udgav B. i 1815, sammen med nogle mindre væsentlige
polemiske Smaastykker, som «Morskabsbog for alle
og enhver eller Bidrag til et Kontrafej af den vidt
berømte Kritik». -- B.s litterære Syssel var herefter
væsentlig knyttet til Holberg. Han skrev i «Athene»
sine meget ansete «Fragmenter over Holberg», udgav i
1823 «Peder Paars» i den første ret kritiske Udgave,
som nu forefindes i 5 Oplag, og besørgede for Rahbek
Udgivelsen 
af Komedierne (1824-27); naar undtages de første
Ark af «Den politiske Kandestøber», var Recensionen
helt af B,; 7. Bind udgav han alene efter Rahbeks
Død. B. fastslog ved dette Arbejde, at Udgaven af 1731
maatte ved Udgivelsen af de holbergske Komedier være
den til Grund liggende som den sidste, hvorpaa Holberg
bevislig havde lagt Haand. Man havde nemlig hidtil
lige til Rahbeks «Udvalgte Skrifter» ladet sig nøje
med at optrykke de saakaldte Høpfnerske Udgaver, i
hvilke Rahbek nu havde indskrænket sig til at rette de
meningsløse Steder, der efterhaanden havde indsneget
sig i Texten. Denne sin Opfattelse fulgte B. ved sin
Udgave af Komedierne i et Bind (1843) og selvfølgelig
ved 2. Oplag deraf, under hvis Besørgelse han døde,
saa hans Søn H. P. H. B. maatte fuldende Arbejdet. B. var
egentlig den første, der begyndte med oplysende
Anmærkninger til Holberg, hvoraf flere af dem til den
omtalte Udgave ere af B. selv, medens baade Rahbek
og navnlig Werlauff ere benyttede til andre. Holbergs
«Fabler» udgav han med en Fortale 1832, «Holbergiana»
(Smaaskrifter af og om Holberg, 3 Bind) 1832-35. I
J. F. Schouws «Dansk Ugeskrift» har han i Forening med
sin Søn P. H. B. skrevet «Mindesmærker om Holberg».

Af væsentlig Betydning var ogsaa B.s Optræden
som Romantikkens Forkæmper mod Forstandspoesien,
som Fremskridtsmanden over for det konservative,
fra hvilket Standpunkt han forsvarede Oehlenschläger
som den, i hvem det nye var koncentreret, og angreb
Baggesen i dennes Kamp mod Oehlenschläger. Han
kommer derved ogsaa senere i Kamp med Grundtvig, der
delvis stiller sig paa Baggesens Side. Da Baggesen
kritiserede Oehlenschlagers «Ludlams Hule», optraadte
B. ogsaa her som hans grundige og indsigtsfulde
Modstander, han paaviste mange Misligheder ved hans
Kritik, men overvurderede tillige Oehlenschlägers
med rette dadlede Værk. Gjentagne Gange deltog han
i den omtalte Strid, i hvilken han optraadte under
Navnene «Peter Wegner» (den danske Skuespiller, der i
Holbergs egen Tid spillede Henrik), «Hans Mikkelsen»
(Holbergs eget Psevdonym) og «Just Justesen »
(Kritikeren hos Holberg).

I 1832 udgav B. Edvard Storms Digte, som han vilde
have ledsaget med Storms Levned, udarbejdet til Dels
efter Optegnelser af Storms Plejesøn Poul Rasmussen;
men denne Plan kom aldrig til Udførelse. Samme
Aar udgav han Wessels Digte i Forbindelse med en
Afhandling om Wessels Levned og Skrifter. -- Jonas
Collin benyttede meget hans Smag og Indsigt til
Omarbejdelse af 
dramatiske Arbejder, og han oversatte saaledes for
det kgl. Theater flere af Shakspeares Arbejder,
blandt andre «Kjøbmanden i Venedig», der udkom
under Rahbeks Navn, men i Virkeligheden kun for de
første Blades Vedkommende er hans Værk. End videre
har han oversat forskjellige Noveller, Afhandlinger
og Digte fra Tysk, Engelsk og Svensk («Frithiofs
Saga» og «Axel»). I talrige Tidsskrifter og Blade
har han skrevet Artikler af kritisk, historisk,
biografisk og æsthetisk Indhold; han var saaledes en
flittig Medarbejder ved Riises «Arkiv for Historie og
Geografi». I 1840 udgav han «Dansk Parnas», en Samling
af ældre og nyere danske Digte. Han var litterær
Exekutor i Rahbeks Bo og udgav efter dennes Død
(1831) «Samling af Skrifter til Erindring om Knud
L. Rahbek og Karen Margrethe Heger», hvortil han selv
leverede Afhandlingen «Om Rahbeks Skrifter». Hvad
hans journalistiske Virksomhed angaar, er der Grund
til at fremhæve, at han fra 1822-25 var Redaktør af
Ugeskriftet «Nyt Aftenblad», der senere spaltede
sig i «Kjøbenhavnsposten» under Liunge (samt i
Begyndelsen Ove Thomsen) og «Den flyvende Post»
under J. L. Heiberg. -- I Udlandets Litteratur har
han fra 1816-36 optraadt som Korrespondent til
«Morgenblatt flir gebildete Stände» og «Blätter für
litterar. Unterhaltung» og leveret de danske Artikler
til «Konversationslexikon der neuesten Zeit und
Litteratur»; i Brockhaus' Konversationslexikon har han
skrevet alt, der angaar dansk Litteratur og Historie,
indtil 8. eller 9. Oplag. Hans Portræt findes i
P. Hansens «Illustreret Litteraturhistorie» II, 353.

Erslew, Forf. Lex. J. M. Thiele, Erindringer
fra Bakkehuset. Provst Fr. Schmidts
Dagbøger. Oehlenschlagers Erindringer. A. Baggesen,
Jens Baggesens Biographie. Kr. Arentzen, Baggesen
og Oehlenschläger.

<i>Nic. Bøgh.</i>
</chapter>

<chapter name="Boye, Caspar Johannes, 1791-1853, Præst og Digter">
<b>Boye, Caspar Johannes,</b> 1791-1853, Præst og Digter,
blev som Søn af nedennævnte Rektor Engelbrecht
B. født paa Kongsberg i Norge 27. Dec. 1791. Da
Faderen overtog Rektoratet i Throndhjem, fulgte
B. med til denne By og blev i saa ung en Alder færdig
med at gjennemgaa Latinskolen, at der nægtedes ham
venia ætatis til at underkaste sig Adgangsexamen til
Universitetet. Endnu i 2 Aar maatte han opholde sig i
Norge, hovedsagelig tilbringende Tiden med fortsatte
Studier, poetiske Forsøg og Informationer, indtil
han 1810 blev Student i Kjøbenhavn. I de Kredse,
med hvilke den unge Nordmand plejede nærmere Omgang,
saaledes den Collinske, vakte han snart Opmærksomhed
som en livlig og i ikke ganske almindelig Forstand
digterisk begavet Natur. En af 
hans Poesier gjorde endog en Opsigt, som nær
kunde være bleven dens Forfatter farlig; det var
et allegorisk Digt, «Nor til Dana», fremkaldt af
Fredslutningen 1814 og glødende af Harme over,
at den danske Regering havde samtykket i Norges
Afstaaelse, inden den yderste Modstand var bleven
forsøgt. Om dette Digt (trykt hos A. Faye, Norge i 1814 
S. 223 ff.) hedder det
i Pavels' Dagbøger, at det indeholdt «en næsten
ren Opfordring til det danske Folk om at rive sig
løs fra Frederik VI's Scepter og i Forening med
Norge hylde Prins Christian». Det var altsaa af en
statsfarlig Tendens og eftersporedes af Politiet,
som udlovede en Belønning for Forfatterens Opdagelse;
de cirkulerende Afskrifter bleve derfor skyndsomst
tilintetgjorte, dog ikke før man først havde lært
de revolutionære Strofer udenad. At den unge Digter
dog snart faldt til Ro under den nye Statsordning,
ses af Pavels' Dagbogsoptegnelse af 1816, hvori det
hedder om B., at han «nu er dansk med Liv og Sjæl,
vil bygge og bo der og giver endog sit Fædreland
Finter i Dedikationsverset til sin Pige», nemlig
foran Oversættelsen af Th. Körners Sørgespil
«Rosamunda». Han tog, efter i nogen Tid at have
studeret Jura, 1816 den theologiske Embedsexamen,
blev 1818 ansat som Andenlærer ved Jonstrup
Skolelærerseminarium og ægtede s. A. sin forlovede,
Maria Adolphine Birckner, ældste Datter af den
bekjendte Mich. Gottl. B. og altsaa Stifdatter af
Jonas Collin.

Under Opholdet i Jonstrup -- «nær ved det Sted,
hvor Farumsøens Vande med større Nabosø sig kjærligt
blande» -- ere Hovedparten af B.s verdslige Digte og
alle hans Skuespil blevne til. De indleveredes i rask
Følge til Theatret og kom (sagtens med Støtte af den
nytiltraadte Direktør Collin) alle til Opførelse, vel
med vexlende Held, men dog saaledes, at B.s originale
Skuespildigtning i Theaterstatistikken staar antegnet
med omtrent 70 Helaftens-Forestillinger. 1821 opførtes
«Brødrene i Lejre», 1822 «Conradin, den sidste
Hohenstaufer», 1823 «Juta, Dronning af Danmark»,
1824 «Svend Grathe», 1826 «Kong Sigurd», samme Aar,
ja endog samme Maaned «William Shakspeare» og 1827
«Erik VII» -- alle, med Undtagelse af det romantiske
Skuespil, som staar næstnederst i Rækken, Sørgespil
i de regelrette 5 Akter og med historiske Æmner,
saaledes som Titlerne vise.

Men rigtignok ogsaa kun Titlerne. Thi historisk
Indsigt i Tiderne og historisk Blik for det Kostume, i
hvilket de skulle fremkaldes paa ny, vil man forgjæves
lede efter i disse Theaterstykker. Allerede den
stærke Produktion inden for saa lille et
Spand af Aar vækker en Formodning om, at kun en meget
overfladisk Forberedelse er gaaet forud. Men dertil
kommer en Egenskab ved disse Skuespils poetiske
Diktion, der, selv om man ikke tør sige, at den
er beregnet paa at tildække Mangelen af historisk
Karakteristik, dog i og for sig umuliggjør ikke
blot denne, men endogsaa al psykologisk Skildring af
blot nogenlunde Dybde. Som B.s dramatiske Digtning
overhovedet er en Efterklang af Oehlenschlägers,
saaledes kan man ganske særlig sige, at det er <i>Klangen</i>
mere end Aanden, de stræbe at efterligne, og som saa
mangen Efterligning synde de ved Overdrivelse. Er
Oehlenschlägers poetiske Sprog, just ved at være
et saa ejendommeligt Udtryk for hans frodige,
meddelsomme Personlighed, hyppig i Modstrid med
den Tidsaand, det skulde give Mæle, saa bliver hos
B. Meddelsomheden til Snakkesalighed og den naturlige
Frodighed til et Drivhus-Plantelivs spraglede
Blomsterpragt. Metaforen er den eneste Talefigur,
han kjender, og af den gjør han en saa udstrakt Brug,
at endog den naturligste Ordvexling om jævne Forhold
omskrives i Billeder og indsvøbes i Blomster. Og
i det denne Udtryksmaade benyttes uden Forskjel
af Kongen som af Bonden, af Helten som af Skurken,
drukner enhver anden Karakteristik end den, der kan
paasættes udvendig med stærke Farver, i dens Ordflom,
Hvad der yderligere berøver B.s Dramer deres Marv,
er, at de som «Sørgespil» ikke ere gjennemsusede af
den tragiske Kollisions Vingeslag, men have deres
Konflikt inden for den «historiske» Persons mere
private Sfære, mod hvilken Historien kun danner den
fjærnere Baggrund.

Paa den anden Side skal det indrømmes, at B. under
sit næsten lidenskabelige Arbejde for Theatret
gjorde iøjnefaldende Fremskridt, hvad Beregningen
af den sceniske Virkning angaar, og at hans Skuespil
havde adskillige Egenskaber, der maatte sikre dem en
nogenlunde varig Theatertilværelse. Kan man f. Ex. i
«Erik VII» overhovedet forsone sig med en Fremstilling
af Kong Erik Glipping, der nærmest skildrer ham som
en sentimental Biedermann, saa kan det ikke nægtes,
at der er lagt et ikke almindeligt dramatisk Talent
for Dagen i hele Planens Bygning med Handlingens
stadig stigende Interesse, i Situationernes Liv, i
kraftig virkende Sammenstillinger og Modsætninger. Det
samme gjælder, med en lignende Reservation for
Hovedpersonens Vedkommende, om B.s hyppigst opførte
Skuespil, «William Shakspeare», der, ejendommeligt
nok, udmunder i en Apotheose af ren 
balletmæssig Art. I en Periode, da Skuepladsen raadede over
myndige Personligheder med imponerende Ydre, sonore
Stemmer og den af den Oehlenschlägerske Tragedie
uddannede brede, klangfulde Deklamationsmaade, kunde
B.s Sørgespil ikke forfejle deres Magt over Sindene. I
vore Dage turde de anses for sceniske Umuligheder,
ligesom B.s verdslige Lyrik og Romancedigtning kan
betragtes som fuldstændig glemt med Undtagelse af
de to Stykker: «Kirkeklokken i Farum» og «Sang for
danske» («Der er et Land, dets Sted er højt mod
Norden»).

Fortegnelsen over B.s Arbejder for Scenen maa endnu
forøges med de 3 Texter til dramatiske Musikværker:
«Elisa» samt «Hugo og Adelheid», skrevne for Kuhlau,
«Floribella», skreven for Weyse. Desuden har B. blandt
flere andre Skuespil oversat A. Mülmers famøse
Skæbnetragedie «Brøden», Raupachs Sørgespil «Isidor
og Olga» samt P. A. Wolffs lyriske Drama «Preciosa».

1826 blev B. udnævnt til Sognepræst for Søllerød
Menighed og vendte sig fra nu af næsten udelukkende
mod en litterær Produktion, der laa hans gejstlige
Stilling nærmere end Forfatterskabet for Scenen. Han
begyndte her og fortsatte efter sin Forflyttelse til
Helsingør, hvor han 1835 blev Sognepræst ved St. Olai
Kirke, Udgivelsen af et Salmeværk: «Aandelige Digte og
Sange», hvis 4 Samlinger udkom i Tidsrummet 1833-37;
en ny Samling udgik i 2 Dele 1840-43, og denne
omfangsrige religiøse Digtning sammenfattedes og
forøgedes endelig i de 3 Bind «Salmer», som udkom i
Aarene 1847-54. I den til Kirkebrug nu avtoriserede,
fra Roskilde Præstekonvent udgaaede «Salmebog til
Kirke- og Hus-Andagt» er B. repræsenteret ved et
Udvalg af paa det nærmeste 30 originale Salmer; han
staar med dette Tal i Række med Brorson, Ingemann og
Grundtvig som Kontingentyder til den i daglig Praxis
anvendte Salmelitteratur, medens alene Kingo rager
højt op over dette Tal med sit Bidrag af mere end 80
Salmer. Blandt B.s aandelige Sange kunne exempelvis
fremhæves «Dybt hælder Aaret i dets Gang», «Med
Spottens Rør i fromme Hænder», «Bliv hos os Mester,
Dagen hælder», «Jeg vil nu gaa til Herrens Bord»
samt Salmen Nr. 355 ved Kirkeaarets Slutning.

Ogsaa som Prædikant vandt B. megen Tilslutning,
især efter at han 1847 var kommen til Kjøbenhavn
som Sognepræst ved Garnisonskirke. Hans homiletiske
Veltalenhed var ved sin Billedrigdom i Slægt med
hans poetiske Diktion og gjorde Virkning i den smukke,
anselige og i sin ydre Fremtræden myndige, men i
Grunden bløde og kjærlighedsfulde Personligheds
Mund. To Prædikensamlinger, hver i 2 Dele, ere udkomne
1838-39 og 1853.

B. døde 6. Juli 1853 som et af Ofrene for den i
Kjøbenhavn hærgénde Koleraepidemi. Hans «Udvalgte
og samlede poetiske Skrifter» vare udkomne i 4 Bind
1850-51.

Erslew, Forf. Lex. Overskou, Den danske Skueplads.

<i>P. Hansen.</i>
</chapter>

<chapter name="Boye, Birgitte Cathrine, 1742-1824, Digterinde">
<b>Boye, Birgitte Cathrine,</b> 1742-1824, Digterinde,
blev født i Gjentofte ved Kjøbenhavn 7. Marts 1742
som ældste Barn af kgl. Jagtbetjent Jens Johannissen
og Hustru Dorthe Henriksdatter. De oplærte hende
efter deres Kaar med megen Omhu og indprentede hende
Gudsfrygt fra hendes tidlige Alder. 21 Aar gammel
blev hun gift med kgl. Skovrider Herman Michelsen
Hertz, med hvem hun drog til sit nye Hjem ved
Vordingborg. Hun blev i dette Ægteskab Moder til 4
Børn, blandt hvilke den yngste Søn, Jens Michael, døde
1825 som Biskop i Ribe. Sit Hus og sine Børn omfattede
hun med Omhu og Kjærlighed; i den Fritid, der
levnedes hende, søgte hun ved god Læsning at udvide
sine Kundskaber og at tilegne sig fremmede Sprog,
navnlig for at kunne lære Udlandets Digterværker
at kjende. Da de skjønne Videnskabers Selskab 1773
udstedte offentlig Indbydelse til enhver, der følte
Kald og Lyst til at dyrke den hellige Poesi, til at
indsende Arbejder, konkurrerede ogsaa Mad. Hertz med
20 Salmer, som fremfor alle andres Forsøg saaledes
sloge an, at 18 af dem senere optoges i den saakaldte
Guldbergske Salmebog; for de første 10 Salmer havde
hun lagt Davids 104. Salme til Grund; deriblandt var
den til Skræk og Advarsel ofte citerede «Naturen sov
ved tændte Nattefakler»; for de øvrige var Luk. 9,
18-36 det bibelske Grundlag. Senere føjedes hertil et
helt Væld af Salmer, dels originale, dels oversatte,
saa den nævnte Salmebog talte henved halvandet
Hundrede af hendes Frembringelser; hun blev saaledes
den, der overvejende gav Samlingen dens Præg. Samtiden
lovede hende Udødelighed for denne Virksomhed; nu
nævnes hendes Navn som Salmedigterinde næsten kun
nedsættende. 13 af Salmerne have dog bjærget sig
over i Roskilde Konvents Salmebog. Det er Gellert og
Klopstock, der ere hendes Forbilleder; men «hun var
heldigere», siger C. J. Brandt, «naar hun travede
jævnt med Gellert, end naar hun vilde flyve højt
med Klopstock». -- Imidlertid var Salg af kongelige
Domæner besluttet, og hendes Mands Stilling var truet,
hvorved Familien kunde blive brødløs. Da ilede 
hun til Kjøbenhavn, søgte Guldberg, som hun endnu
ikke personlig kjendte; ved hans Anbefaling fik hun
Understøttelse af Arveprins Frederik, der paa sin
Bekostning lod hendes to Sønner optage i Helsingørs
Skole. Da Skovrider Hertz døde 1775, oprandt der
en meget trang Tid for hende; men Guldberg, der var
bleven hendes Velgjører, opmuntrede hende til fortsat
digterisk Virksomhed, og «vor danske Karschin»,
som hun ikke med urette er bleven kaldet (første
Gang vist af J. Baden), satte ikke sit Lys under en
Skjæppe. 1778 indgik hun andet Ægteskab med daværende
Kontrollør ved Maltmøllen, senere Toldskriver og
Justitsraad, Hans Boye. Hun forsøgte sig nu ogsaa i
den dramatiske Poesi. Flere af hendes Arbejder i denne
Retning bleve gunstig modtagne, saaledes Hyrdestykket
«Melicerte» (1780) og navnlig «Gorm den gamle, et
heroisk Sørgespil» (1781). Hun blev anden Gang Enke
1815, men henlevede nu sin Alderdoms Dage sorgfrit
og i ret gode Omstændigheder. Hun døde i sit 83. Aar
17. Okt. 1824 i Kjøbenhavn.

Birch, Billedgallerie f. Fruentimmer I, 202 ff. 
F. Barfod, Poetisk Læsebog, 1836, S. 449 ff. 
Erslew, Forf. Lex.

<i>A. Jantzen.</i>
</chapter>

<chapter name="Boye, Claudius Julius,</b> 1823-79, Læge">
<b>Boye, Claudius Julius,</b> 1823-79, Læge, 
en Søn af Gaardejer Niels B., blev født paa Gaarden Marielyst
paa Amager 16. Juli 1823. Ved Forældrenes Udvandring
til Amerika nogle Aar efter kom han i Huset hos
sin Farbroder, Kjøbmand i Rudkjøbing Claus Stage
B., og dimitteredes fra Sorø 1842, var Underlæge
i Felttogene 1848-50 og tog 1849 Lægeexamen. Han
praktiserede derefter nogle Aar i Graasten, men under
Indflydelse af en voxende Tvivl om Lægegjerningens
Nytte og Betydning sammen med en ængstelig Mistillid
til sin egen Evne opgav han sin Praxis og kjøbte 1855
Landejendommen Havghus ved Jellinge for derefter
udelukkende at være Landmand, hvilken Virksomhed
han altid havde næret særlig Interesse for. Hans
sandhedskjærlige, ædle og i høj Grad tillidvækkende
Personlighed førte imidlertid ogsaa her Patienter
til ham for at søge Raad, og lidt efter lidt kom han
paa ny ind i en Praxis, under hvilken han begyndte
at faa et lysere Syn paa Lægegjerningen. Han var dog
fremdeles hovedsagelig Landmand og i flere Aar Formand
for Vejle Amts Landboforening; men i 1867 indtraf en
for hans hele Liv og Gjerning afgjørende Begivenhed,
hvorved en ny og glimrende Bane aabnede sig for
ham. En Gaardmandskone, der led af en Æggestoksvulst,
henvendte sig 
til ham med indtrængende Anmodning om at blive
opereret netop af ham. Efter at han længe havde
vægret sig derved som den, der aldrig havde set en
saadan Operation og ikke kjendte dens hele Teknik,
kom han dog efter samvittighedsfuld Overvejelse
til det endelige Resultat, at han vilde give efter
for Patientens og hendes Omgivelsers vedvarende
Anmodninger, i det han til sidst deri troede at se en
Mission, han ikke turde undslaa sig for. De fornødne
Instrumenter fik han til Laans fra Howitz, der nogle
Aar i Forvejen havde indført Operationen hos os,
nogle Kolleger fik han til Assistance, og han udførte
heldig Operationen, der -- for første Gang i Danmark
-- førte til Patientens fuldstændige Helbredelse,
et Resultat, han med sin udprægede Beskedenhed kun
for en mindre Del tilskrev sin Duelighed, men som dog
gjengav ham fuld Tillid til sig selv. Og Begivenheden
rygtedes hurtig, talrige lignende syge søgte til
Havghus, forskjellige Vanskeligheder med Hensyn
til Patienternes Anbringelse og Pleje bleve heldig
overvundne, navnlig ved Bistand af hans udmærkede
Hustru, Emilie Louise f. Secher, Datter af Kjøbmand og
Konsul i Horsens S., og i Løbet af en halv Snes Aar
havde han udført c. 70 lignende Operationer, hvoraf
42 med heldigt Udfald -- et navnlig for den Tid meget
godt Resultat ved denne indgribende Operation, der
saaledes for en stor Del ved B. fik Borgerret i den
danske Lægevidenskab. Sammen dermed udfoldede han en
voxende Virksomhed paa andre kirurgiske Omraader, og
alt med stort Held, i det hans Samvittighedsfuldhed,
sikre Blik og eminente praktiske Dygtighed overvandt
alle de Vanskeligheder, som knyttede sig til hans
ufuldstændige kirurgiske Uddannelse. Beretninger om
sin kirurgiske og operative Virken har han nedlagt
i det af Professor Howitz udgivne Tidsskrift,
«Gynækologiske og obstetriciske Meddelelser». Den
store Anerkjendelse, han nød, fik 1879 et officielt
Udtryk i Æresdoktorværdigheden, som Kjøbenhavns
Universitet ved sit Jubilæum tilkjendte ham. En
Hjærtesygdom, han i flere Aar havde lidt under, voldte
under en af de talrige Konsultationsrejser, som hans
voxende Virksomhed førte med sig, hans pludselige Død
5. Avg. 1879 i Aarup i Fyn. Et Mindesmærke rejstes
1880 paa hans Grav paa Jelling Kirkegaard af «syge
og sunde nær og fjærn».

Smith og Bladt, Den danske Lægestand, 5. Udg. 
Levnedsbeskrivelser af de ved Kbhvns Universitets 
Firehundredaarsfest promov. DoktorerS. 92 f. 
Bibl. f. Læger 6. R. IX, 637 f. 
Gynækol. og obstetr. Meddel. II, 301 ff. med Portræt.

<i>Jul. Petersen.</i>
</chapter>
<chapter name="Boye, Engelbrecht, 1754-1839, Rektor">
<b>Boye, Engelbrecht,</b> 1754-1839, Rektor. 
Født i Kjøbenhavn 22. Jan. 1754 af Forældrene Lærredshandler
Peder Rasmussen B. og Maren Nielsdatter. Han
blev, privat dimitteret, Student 1772, tog
Exam. philos. 1773 og 1781 Magistergraden for en
Afhandling om Grunden til de græske og romerske
Historieskriveres Vildfarelser i den jødiske
Historie. 1782 kom han som Kollega til Christiania
Skole, hvorfra han 1787 blev forflyttet til Kongsberg
som Rektor ved den (29. Sept. 1786) gjenoprettede
Latinskole. Denne bestod til 12. Dec. 1806, da
den gik over til Middelskole, efter at Rektoren
var forflyttet i samme Stilling til Throndhjem,
hvor det blev hans Opgave at gjennemføre den nye
Skoleordning. Under den gamle havde B. paa Kongsberg
faaet et stort Ry, bragt sin Skole i megen Anseelse
og dimitteret mange Disciple, der som Mænd kom til
at indtage en fremragende Stilling. Han omtales
med megen Anerkjendelse af disse som en alvorlig,
men ikke Stræng Mand. I Throndhjem var Skolen i
en daarlig Forfatning, da han kom, men han bragte
den snart op. Med stor Nidkjærhed og Dygtighed,
men ikke uden Modstand og Vanskeligheder arbejdede
han i sit Rektorembede til 12. Febr. 1833, da han
tog Afsked. Ytringer i hans Breve tyde paa, at han
en stor Del af sin Embedstid led af Længsel efter
Danmark, Næringssorg og Savn af Hjælpemidler til
Studier. En Oversættelse af Epiktet (1781) og nogle
Skoleprogrammer har man fra hans Haand. Han døde i
Throndhjem 3. Jan. 1839. Gift 1. med Dorothea Sophie
Styhr (d. 21. Febr. 1798), Datter af Sorenskriver
i Numedal Christen S.; 2. 9. Juli 1801 med Anna
Dorothea Barth (f. 13. Dec. 1772 d. 10. Maj 1850),
Datter af Byfoged paa Kongsberg Christian Frederik
B. (f. 30. Nov. 1730 d. 3. Dec. 1774) og hans anden
Hustru, Karen Trulsdatter Lyng. Af sit første Ægteskab
havde han 3 Sønner, Digteren C. J. B. (se ovfr.),
Provst Peter C. B. og Rektor, senere Toldkasserer,
Matthias A. B.

H. H. Müller, Bidrag t. Throndhjems Kathedralskoles
Hist. (Indbydelsesskf. 1855) S. 66 f. P. C. Holsts
Optegnelser S. 5 ff. Halvorsen, Norsk Forf. Lex.

<i>D. Thrap.</i>
</chapter>

<chapter name="Boye, Frederik, 1715-1759, Præst">
<b>Boye, Frederik,</b> 1715-1759, Præst. 
Han havde i sin Ungdom været Lærer ved Waisenhuset i Kjøbenhavn,
som gjennem Enevold Ewald blev et Midtpunkt for
den kjøbenhavnske Pietisme. Siden blev han personel
Kapellan hos en anden af Pietismens kjøbenhavnske
Koryfæer, C. Langemach Leth, der paa en Gang
var Sognepræst ved Trinitatis Kirke og Professor
catecheseos. B.s 
Prædikener, der havde en bestemt herrnhutisk Farve,
samlede mange Tilhørere, og han var i visse Kredse
meget yndet. 1750, samme Aar som han blev Kapellan,
udgav han «efter nogle redelige Sjæles Begjæring»
en Samling Hjærtesuk efter Bibelsprog under Titelen:
«Nogle faa udvalgte og med Blod besprængte Blomster,
opsamlede under Jesu Kors, dem især til Trøst og
Opmuntring, som i Sandhed elske vor Frelsere». Denne
lille Salmesamling, der er helliget Prinsesse
Charlotte Amalie, blev siden efterfulgt af en
Oversættelse af Thomas Securius' Fastebetragtninger og
af «Skatkammer eller Blomster, opsamlede under Jesu
Kors» (1759), der ligesom hans første Bog blev udbredt
i flere Oplag. Han var gift med Anna Lucie Pahl,
som efter hans Død (1759) blev J. P. Høysgaards 
anden Hustru  (jvfr. VIII, 269).

Worm, Lex. ov. lærde Mænd. Helveg, Den danske
Kirkes Hist. efter Reform., 2. Udg., II, 151.

<i>Fr. Nielsen.</i>
</chapter>

<chapter name="Boye, Johannes, 1756-1830, Rektor og filosofisk Forfatter">
<b>Boye, Johannes,</b> 1756-1830, Rektor og filosofisk Forfatter. 
J. B. er født i Kjøbenhavn 
19. Dec. 1756. Hans Fader var Peder Rasmussen B.,
Sømand, siden Lærredshandler i Kjøbenhavn; hans
Moder Maren Nielsdatter. Hans ældre Broder, Rektor
Engelbrecht B., og hans Søn Adolph Engelbert B. ere
omtalte ovenfor.

I sit 16. Aar (1772) dimitteredes J. B. privat til
Universitetet, hvor han navnlig lagde sig efter
filologiske og filosofiske Studier; 1777 udgav
han en Oversættelse af Shakspeares «Hamlet»,
1781 blev han Magister, og 1783 blev han Rektor
ved Nakskov Latinskole. Samme Aar ægtede han
Marie Reersløv (d. 1817), en Broderdatter af den
bekjendte kjøbenhavnske Borger Adolph Reersløv,
i hvis Hus Michael Gottlieb Birckner blev opdraget
(ovfr. S. 300). Som praktisk Skolemand synes B. ikke
at have været heldig (Kirkehist. Saml., 3. R. II,
258 f.); hans Skole var ved at uddø af Mangel paa
Elever, og han tilstaar selv i sine Skrifter, at
Lærervirksomheden piner og kjeder ham. Med saa meget
desto større Iver kastede han sig til Gjengjæld over
theoretisk ethisk-pædagogisk Virksomhed. I «Minerva»
findes fra hans Haand en Række Artikler om Skolevæsen,
om Opdragelse, om Religion osv., og i Aaret 1792 udkom
1. Del af det Værk, der navnlig gjorde ham berømt i
Samtiden: «Statens Ven», en filosofisk Afhandling i
3 Bind om Formaal og Betingelser for de menneskelige
Handlinger, Individets som Slægtens. Allerede 1796
udkom 1. Del i 2. Udgave, 1797 fulgte 2. Del; 1802
blev Forfatteren titulær Professor, 1803 udkom et «Anhang» 
«Om kritisk Filosofi og sund Sans», hvori den i
selve Værket paabegyndte Bekæmpelse af den Kantiske
Filosofis Lærdomme fortsattes. 1806 forflyttedes
B. som Rektor til Fredericia, og 1811 fik han efter
Ønske Afsked med Pension. 1809 havde han udgivet
et Skrift «Om Krigen med England»; efter sin Afsked
vedblev han at virke for sine Ideer ved forskjellige
større og mindre Skrifter: 1814 udkom saaledes 3. Del
af «Statens Ven», 1815: «Om Penge, Levnedsmidler og
Dyrtid» og «Om Historieskrivning», 1821 «Bibelen
og Homer», 1824 «Musikkens og Sangens Bidrag til
Menneskenes Forædling». Han døde 1. Febr. 1830.

B. staar som Forfatter paa «Oplysningstidens»
almindelige Standpunkt, deler dens Interesser og
fremsætter dens Tanker. Af hans Hovedværk, «<i>Statens
Ven</i>», handler 1. Del <i>om den private Lyksalighed</i>. Paa
Spørgsmaalet om, hvorledes vor Handlen skal være,
svares der: Maalet for al menneskelig Handlen er
faktisk og nødvendigvis Lyksalighed. Fraadseren
og Drankeren, der hige efter Sansenydelser, den
kristne, der stræber efter en evig Salighed, den
opofrende Menneskeven, der tilbringer hele sit Liv
med at besøge og trøste fattige og lidende, vel
at mærke: fordi <i>det</i> fornøjer <i>ham</i> mest, godtgjøre
alle Sandheden af den udtalte Sætning. Kun sætte
de Lyksaligheden i et forskjelligt. Bestandig er
Lyksaligheden dog at bestemme som en fortsat Række af
Lystfølelser, «Fornøjelser». Men disse Fornøjelser
kunne dels være af sanselig, dels af intellektuel,
dels af moralsk Art, og da de sidstnævnte Arter til
syvende og sidst ere de mest varige, gjælder det om
at opdrage sig selv og alle andre til at finde mest
Smag i dem. Den kaldes dydig, som finder mest Smag
i at befordre saa vel andres som egen Lyksalighed. --
Denne almindelige Tankegang faar saa sit Særpræg ved
den flade Optimisme og den naive Selvtilfredshed,
hvormed den nærmere udvikles. Erfaringen viser, at
Mennesket af Naturen i det mindste er et <i>ret</i> godt
Væsen, og Læren om Arvesynden kan derfor kun i højst
afdæmpet Betydning være sand, ligesom det ogsaa er
umuligt at tro paa en vred eller Stræng Gud. -- Det
var paa denne flade Selvtilfredshed, Kant gjorde
en brat Ende ved sin Lære om «det radikale Onde»
og sin strænge og absolute Morallære i det hele;
B. blev derfor ogsaa angrebet af de danske Kantianere
(bl. hvilke A. S. Ørsted) og svarede i 2. Udg. af sit
Skrifts 1. Del og siden flere Steder med forskjellige
Modangreb paa Kant, i Regelen misforstaaende ham,
men hist og her dog blottende virkelige Svagheder. 2. 
Del af Statens Ven handler <i>om Rets og Stats Ophav,</i>
et Spørgsmaal, som naturlig melder sig, naar man
betænker, at Lyksalighedens Opnaaelse i høj Grad er
betinget af de ydre Forhold, hvorunder Menneskene
leve. B. antager i Lighed med Darwin Mennesket
udsprunget af Dyreverdenen og fremhæver tydelig
Kampen for Tilværelsen som fornemste Drivkraft under
Udviklingen og Ophavet til alt godt, medens Fred let
fremkalder Døsighed og Yppighed. I 3. Del forfølges
Lyksalighedens Betingelser end yderligere, i det der
her handles om <i>Næringsveje, Folkemængde og Rigdom.</i> --
B.s Fremstilling er bred og uordnet; men han er i
Besiddelse af en vis Selvstændighed og Kjækhed, og den
stilistiske Form er næsten overalt naturlig, klar og
hist og her endog overraskende yndefuld. 1. Del af
Værket vakte derfor en ikke ringe Opsigt, og ogsaa
2. Del vakte en vis Opmærksomhed. Da 3. Del udkom,
var Tidsaanden løbet fra Forfatteren; Romantikkens
Sol havde spredt sin Morgenrøde over Landet, og
for ethisk-national-økonomiske Betragtninger havde
foreløbig ingen levende Sjæl Interesse.

Erslew, Forf. Lex. Petersen, Den dsk. Lit. Hist.

<i>K. Kroman.</i>
</chapter>

<chapter name="Boye, Peter Henrik, 1816-1889, Forfatter">
<b>Boye, Peter Henrik,</b> 1816-1889, Forfatter.
P. H. B., en Søn af Ovenstaaende Adolph Engelbert B., er født paa
Kjøbenhavns Vesterbro 19. Okt. 1816. Efter at han
havde gaaet i den kjøbenhavnske Borgerdydskole,
fuldførte han paa egen Haand sine Studier til
Artium og dimitteredes saa 1837 af sin Fader til
Universitetet. Aaret efter tog han Philosophicum og
Philologicum, og i Foraaret 1844 underkastede han sig
den latinsk-juridiske Embedsexamens theoretiske og
praktiske Prøver. 1847 blev han Kopist ved Revisionen
under det kgl. danske Kancelli, 1852 Fuldmægtig
og 1854 Kontorchef; da Kontoret nedlagdes 1869,
afskedigedes han, men tog nu Ansættelse som Revisor
ved Overformynderiet. 8. Okt, 1853 ægtede han sin
Faders Søskendebarn Henriette Louise Boye (f. i
Drammen 16. Sept, 1822), Datter af forhenværende
Rektor, senere Toldkasserer, Matth. Andr, B. og
Joh. Margrethe Jakobe f. Birckner. -- I Selmers
«Nekrologiske Samlinger» har han skrevet «Til
Erindring om Premierlieutenant Just Homann» og
i J. F. Schouws «Dansk Ugeskrift» til sin Faders
Meddelelser om Holberg leveret Bemærkningerne om
Tersløsegaard. I «Nyt Arkiv for Søvæsen» har han i
Forening med sin Fader skrevet en polemisk Artikel
mod P. A. Munch og i «Nyt historisk Tidsskrift» «Nogle 
Bidrag til Nakskovs Statistik i Begynd, af det
17. Aarhundrede og til denne Stads Præstehistorie». I
1852 fuldendte han og udgav efter sin Faders Død den
af denne paabegyndte 2. Udgave af Holbergs Komedier
i 1 Bind. Han har desuden skrevet forskjellige
litterære Bladartikler og udøvet en Del kritisk
Virksomhed. Størst Betydning har sikkert hans
Bog «Om Karen Margrethe Rahbeks Brevvexling og
hendes Korrespondenter» (1881), en kyndig og
fin Bearbejdelse af de Rahbekske Papirer, som han
havde faaet i Arv efter sin Fader. Han har ofte
med lige saa stor Uegennyttighed som Beskedenhed
staaet forskjellige af Litteraturens Dyrkere
bi ved at meddele dem af sin rige og grundige
litterære Viden. -- d. 7. Marts 1889.

Erslew, Forf. Lex.

<i>Nic. Bøgh.</i>

</chapter><chapter name="Boye, Vilhelm Christian, 1837-1896, Arkæolog">

<b>Boye, Vilhelm Christian,</b> 1837-1896, Arkæolog. 
Søn af Pastor Caspar Johannes B. (se ovfr.), født i
Helsingør 28. Juni 1837, Student fra Borgerdydskolen
paa Christianshavn 1855. Studerede tidlig i Musæet for
de nordiske Oldsager og valgtes af C. J. Thomsen til
Udgiver af «Oplysende Fortegnelse over de Gjenstande
i Musæet, der ere forarbejdede af eller prydede med
ædle Metaller» (1859), et Arbejde, hvortil Vedel
Simonsen havde stillet Midler til Raadighed. Foretog
for Musæet forskjellige Udgravninger omkring i Landet
(jvfr. Oldskriftselskabets Tidsskrifter). Frivillig
i Felttoget 1864. Da han ikke opnaaede nogen
officiel Stilling ved Musæet efter Thomsens Død,
søgte han sit Erhverv i forskjellig, væsentligst
journalistisk, Virksomhed og opholdt sig i flere Aar
i Haderslev som Medarbejder ved «Danevirke». Efter
at være vendt tilbage til Kjøbenhavn blev han 1880
Bibliotheksassistent i «Athenæum» og i 1885 tillige
Assistent ved Musæet for de nordiske Oldsager. 1879
ægtede han Mimi Drachmann, Datter af Lægen, Professor
D. i første Ægteskab. -- d. 22. Sept. 1896.

<i>Henry Petersen.</i>

</chapter><chapter name="Boysen, jvfr. Boisen.">

<b>Boysen,</b> jvfr. Boisen.

</chapter><chapter name="Boysen, Jasper, 1765-1818, Præst">

<b>Boysen, Jasper</b>, 1765-1818, Præst, 
var født i Flensborg 12. Sept. 1765 og tog 1788 den theologiske
Examen i Slesvig, blev 1790 Diakonus i Witzwort i
Ejdersted, 1798 Præst til Friderichsberg Kirke i
Slesvig og Provst i Hütten Provsti, 1804 Hovedpræst
ved Slesvig Domkirke og Provst for Gottorp. Han var et
lyst Hoved og meget virksom, en udpræget Repræsentant
for den i hans Tid herskende Rationalisme. Blandt
hans Skrifter kan mærkes: «Abriss der christlichen
Glaubens- und Sittenlehre nach reinen Grundsätzen» 
(Altona 1797) og «Beiträge zur Verbesserung des
Kirchen- und Schulwesens in protestantischen Ländern»
(2 Bind, 1797-99). Det sidste Skrift udgav han
i Forening med sin Broder, Diedrich B. Desuden
var han Forfatter af mange andre Smaaskrifter
vedrørende Kirke- og Skolevæsen. Da han følte sine
Kræfter svækkede, søgte og fik han Forflyttelse til
Borsfleth i Holsten, men Kræfterne toge stadig af,
og 26. Juli 1818 døde han paa et Besøg i Altona. 1815
var han udnævnt til Ridder af Danebrog og 1817 til
Konsistorialraad. I sit sidste Leveaar udgav han
95 latinske Theses, der skulde imødegaa Claus Harms'
bekjendte Theses.

Provinzial-Berichte 1818, S. 558 ff. 802. Lübker u. Schrøder,
Schlesw.-Holst.-Lauenb. Schriftsteller-Lex.

<i>H. F. Rørdam.</i>
</chapter>

<chapter name="Boysen, Nicolaus Theodor, 1797-1885, Præs">
<b>Boysen, Nicolaus Theodor,</b> 1797-1885, Præst, 
var en Søn af den foregaaende og fødtes i Witzwort
2. Febr. 1797. Gik i Slesvigs Domskole og blev
1813 Student i Kiel. Efter ogsaa at have studeret
nogen Tid i Gøttingen tog han 1820 theol. Examen paa
Gottorp. Blev 1823 Præst til St. Michaelis, 1824 i
Sehestedt og 1831, ligesom Faderen, Hovedpræst ved
Slesvig Domkirke og Provst i Gottorp Provsti; fra
1834 Medlem af det gottorpske Overkonsistorium. I
en Række Aar var han gejstligt Medlem af den
slesvigske Stænderforsamling. 1838 viste han saa megen
Billighedsfølelse, at han stemte for Bevilling af de
dansktalende Slesvigeres Andragende om at faa dansk
Retssprog, hvor Kirkesproget var dansk, -- hvilket
fra augustenborgsk Side paadrog ham Øgenavnet «der
Volksthümler». Men senere sluttede han sig dog
afgjort til de slesvig-holstenske Bevægelser,
hvorfor han ogsaa 1848-50 var Medlem af den
oprørske «Landesversammlung». Efter Slaget ved
Isted blev han (i. Avg. 1850) afsat som Provst og
Præst. Privatiserede derpaa en Tid i Wandsbeck, indtil

han 1851 blev kaldet til Hovedpræst ved St. Jacobi
Kirke i Stettin, hvor han 1883 fejrede sit 60 Aars
Embedsjubilæum. Han døde 2. Febr. 1885 i Embedet.

Alberti, Schlesw.-Holst.-Lauenb. Schriftsteller-Lex. 
Wegener, Das wahre Verhaltniss des Herz. v. Augustenburg
S. 23 f. 

<i>H. F. Rørdam.</i>
</chapter>

<chapter name="de Boysset, Laurence, o.1633-1728, Officer">
<b>de Boysset, Laurence,</b> o.1633-1728, Officer. 
Han var født i Frankrig og kom som Militær her til
Landet i Christian V's Tid. Han blev ansat i
Kongens Livregiment (Garden til Fods) 1683 som
Kapitajn reformé, avancerede til Major 1684 og blev
s. A. forsat til Prins Frederiks Regiment, hvorved
han forfremmedes til Oberst 1697. I nogen Tid var
han derefter ansat ved Generalitetet, 
indtil han i Aaret 1700 fik Ordre til som Chef
for en Bataillon at Kronprinsens Regiment at følge
det Hjælpekorps, som under Hertug Carl Rudolf af
Württemberg blev sendt til Sachsen. Aaret efter
blev dette Korps indlemmet i den kejserlige Hær,
som under Krigen med Frankrig stod i Norditalien
under den berømte Eugen af Savoyen. 1703 afgik B. fra
Hjælpekorpset og blev s. A. Chef for Kronprinsens
Regiment, der var fordelt paa de forskjellige
Krigsskuepladser. 1706 blev han Chef for Sjællands
gevorbne Infanteriregiments 2. Bataillon, der stod i
Flandern, og s. A. blev han udnævnt til Brigader. Han
tog nu en virksom Del i Hjælpetroppernes Kampe
i Holland og Flandern, blev 1709 Generalmajor og
førte ved Krigens Slutning en Del af Tropperne til
Bremen. Ogsaa i Krigene i Meklenborg og Pommern tog
han senere Del og blev under Stralsunds Belejring
udnævnt til Generallieutenant 1715. Han blev hvid
Ridder 1717. Da Krigen var forbi 1720, trak B. sig
tilbage fra Tjenesten. Han var 1691 bleven gift
med Margrethe Elisabeth Stuart (f. 1653 d. 31. Juli
1723), en Slægtning af Grevinde Moth, og havde 1714
kjøbt Basnæs Herregaard, som han efterlod sin Søn,
Oberstlieutenant Chr. Fred. de B. B. var en i sin
Tid meget bekjendt Mand og havde i sit bevægede
Liv ogsaa taget Del i fredelige Idrætter. Han
var saaledes fra 1712 Medlem af Direktionen for
det vestindiske og guineiske Kompagni. Han døde
3. Febr. 1728 og blev begravet i Tjæreby Kirke.

<i>P. F. Rist.</i>
</chapter>

<chapter name="Braag, Laurentius Christian, 1827-1904, Søofficer">
<b>Braag, Laurentius Christian</b>, 1827-1904, Søofficer. 
Han er født 30. April 1827. Forældrene vare
Kommandørkapitajn Robert B. (f. 3. Juni 1788 d. 18. Maj
1842) og Anna Kirstine f. Børresen (f. 12. Okt. 1793
d. 22. Febr. 1843). Han blev Sekondlieutenant 1847
og avancerede 1868 til Kapitajn, 1876 til Kommandør
samt 1885 til Kontreadmiral. I Krigen 1848-50 gjorde
han Tjeneste dels paa Korvetten «Najaden», dels
paa Briggen «St. Croix», Linjeskibene «Skjold» og
«Dronning Marie» samt mod Slutningen ved Marinekorpset
i Slesvig. Efter et Par korte Togter i 1851-52 var han
dernæst 2 Aar i Postfart som subaltern Officer, senere
fra 1855-58 næstkommanderende ved Kysttoldvæsenets
østlige Distrikt efter forinden at have fungeret et
Aars Tid som højstkommanderende paa Christiansø. I
Tidsrummet 1858-64 for B. stadig til Søs med Marinens
Skibe og blev i den anden slesvigske Krig Chef for
Kanonbaaden «Krieger», der havde Station ved 
Femern. 1866 var han Skoleforstander med
Exercerfregatten «Jylland», derefter 2
Aar højstkommanderende for Vagtstationen
paa Trekroner. Blandt hans senere Togter kan
omtales, at han i 1869 var næstkommanderende med
Panserfregatten «Danmark», som vesten for Irland
maatte kæmpe med svære Storme, indtil den omsider
slap ind til Queenstown. B. har været Chef for
en stor Del af Marinens Skibe, saaledes 1870 for
Panserskonnerten «Absalon» i Troppetransport, 1871
for Panserbatteriet «Gorm», 1872 for «Lindormen», 
1875 for Korvetten «Dagmar» i Middelhavet,
1877 for Panserskibet «Odin», 1879 for «Helgoland»,
1881 for Exercerfregatten «Jylland» og endelig
1882-84 tre Gange i Træk for Panserskibet
«Tordenskjold». 1884 udnævntes han til Kommandør
af Danebrog. 1886 overtog han det ansvarsfulde
Hverv som Chef for Orlogsværftet, hvilken Post
midlertidig havde været bestyret af Kontreadmiral
Schiwe i den egentlige Værftschefs, Kontreadmiral
H. Gardes, Fraværelse paa Togt i Middelhavet med
Fregatten «Fyn». -- B. er gift med Constantia Lorenzen,
f. 27. Juli 1834, Datter af Søkrigskommissær Jakob
L. (f. 12. Jan. 1797 d. 12. Sept. 1856) og Henriette
f. Schrøder (f. 12. April 1802 d. 25. Sept. 1875).
d. 2. April 1904.

<i>C. With.</i>
</chapter>

<chapter name="Brabrand, Frederik, 1714-99, Landsdommer">
<b>Brabrand, Frederik,</b> 1714-99, Landsdommer, 
er født 17. Marts 1714 i Slagelse. Efter i en Del Aar at
have været Forvalter paa forskjellige Godser kjøbte
han 1748 Sonnerupgaard i Sjælland, 1749 udnævntes
han til Landsdommer, 1761 til Justitsraad, 1768 til
Etatsraad og 1777 til Konferensraad; han var gift
med Charlotte Sophie Qvandrup. I den store litterære
Diskussion om Landboreformerne tog B. Del med et
Par Smaaaf handlinger, i hvilke han viser sig som
en moderat Reformven; først og fremmest vilde han,
at Bonden ikke skulde være prisgivet Vilkaarlighed
og Luner, hans Rettigheder og Pligter, og særlig da
Hoveripligten, burde nøje bestemmes. Død 1799.

Worm, Lex. ov. lærde Mænd. Nyerup, Lit. Lex.

<i>H. Hertel.</i>
</chapter>

<chapter name="Brabrand, Johan Ludvig, --1804, Orientalist">
<b>Brabrand, Johan Ludvig,</b> --1804, Orientalist, 
var en Søn af den foregaaende. Han syslede med Studiet
af de østerlandske Sprog, især Hebraisk, og brugte
sine Kundskaber i dette Sprog til Oversættelser af
flere gammeltestamentlige Bøger. 1777 udkom de smaa
Profeter paa Dansk, Aaret efter Hagiograferne og 1781
Profeterne Esaias, Jeremias og Ezechiel. Samtiden
satte ikke megen Pris paa disse Arbejder. Hans
Recensent i de «lærde Tidender» mener, at det
hverken var lykkedes ham «at gjøre den lærde 
nogen synderlig Tjeneste eller at gjøre det dunkle
tydeligere for almindelige Læsere». Imidlertid fik
han som en Paaskjønnelse af sine Arbejder 1780 Titel
af Professor. Han døde 1804.

Worm, Lex. ov. lærde Mænd. Nyerup,
Lit. Lex. Lærde Tidender f. 1777, 78, 81 og 1804.

<i>Fr. Nielsen.</i>
</chapter>


<b><chapter name="Brabrand, Michael, --1793--, The- og Porcellænshandler i Kjøbenhavn">
<b>Brabrand, Michael,</b> --1793--, The- og Porcellænshandler i Kjøbenhavn, 
blev en kort Tid meget omtalt her hjemme,
da han (1793) kom paa Kant med Regeringen. Da han
var bleven sat under Tiltale for flere Forseelser,
iblandt andet for at have været med at kjøbe falske
Vidner i en Sag, gav han sin Forbitrelse Luft
ved et Flyveskrift, som han udgav under Titel af
«Den mishandlede danske Borgers Appellation til det
danske Folk» (1793). Dette indeholdt Saadanne Angreb
paa Øvrigheden, at han blev fængslet, ved hvilken
Lejlighed det kom til Opløb, som han sigtedes for at
have faaet i Stand. Hans Lidenskabelighed bragte ham
senere under hans Sags Behandling til at fremføre
«skammelige og ærerørige Angreb paa Dommerne,
endog for Retten». Ved Kommissionsdom blev han
(Febr. 1797), omtrent 4 Aar efter sin Fængsling,
dømt til at bøde sine 3 Mark og have sin Boslod
forbrudt; men denne Dom blev det følgende Aar
ændret ved Højesteretsdom til, at han skulde have
Ære og Gods forbrudt og miste sin Fred. Uagtet der
sikkert kun var lidet ved ham, ligesom ogsaa ved
den i hans Sag komplicerede Kancelliraad Hans Holm,
blev dog den Behandling, han havde været Gjenstand
for, skarpt kritiseret i samtidige Tidsskrifter.

<i>E. Holm.</i>
</chapter>

<chapter name="Brachrogge, Hans, --1619--, Sanger ved Christian IV's Hof">
<b>Brachrogge, Hans,</b> --1619--, Sanger ved Christian IV's Hof, 
kom allerede som Dreng ind i Kantoriet,
hvor han blev sat i Lære hos daværende Hoforganist
Melchior Borchgrevinck og efter Læretidens Udløb
1611 fik Bestalling som Musikant (Sanger). Det
følgende Aar sendte Kongen ham tillige med 3
andre Musikere til London, uden Tvivl for at
de skulde drage Fordel af det høje Trin, hvorpaa
Tonekunsten der befandt sig siden Dronning Elisabeths
Tid. Opholdet i England varede i noget over 2
Aar. Efter sin Hjemkomst udgav B. «Madrigaletti
a 3 voci. Libro primo. Novamente composti etc.»
(Kbh. 1619). Den paatænkte Fortsættelse ses ikke at
være udkommen. 1621 benaadedes han med et Vikarie i
Roskilde, som var ledigt efter fhv. Kapelmester
Trehous Død. B. vedbliver at anføres i
Hofregnskaberne blandt Kapellets Sangere indtil 1638.

<i>V. C. Ravn.</i>
</chapter>
<chapter name="v. Bracht, Christian Tønder, 1751-1821, Overrets-Justitiarius">
<b>v. Bracht, Christian Tønder,</b> 1751-1821, Overrets-Justitiarius, 
Søn af en Forgylder, der antog sin Moders Navn, fødtes 25. April 1751 i
Kjøbenhavn, blev 1766 privat dimitteret, tog 1768
theologisk og 1772 juridisk Examen. Allerede 1771
blev han Volontær i det danske Kancelli; 1775 fik han
Titel af Kancellisekretær, blev 1778 Kancellist, 1781
Protokolsekretær i Højesteret, 1784 Vice-Landsdommer i
Laaland og Falster med Successionsret, 1794 Borgmester
i Aalborg, 1797 Justitiarius i Christianssands Stifts
Overret, 1808 Etatsraad, vendte i Avg. 1814 efter
Norges Adskillelse tilbage til Danmark, hvor han
imidlertid paa Grund af sin fremrykkede Alder ikke
kunde opnaa ny Ansættelse, og døde 22. Marts 1821 i
Kjøbenhavn. Han var gift med Anna Petrea Enevoldine
Wichfeld, en Datter af Oberst, Kommandant paa Bornholm
W.

<Thaarup, Fædrenelandsk Nekrolog 1821-26 S. 3 f. 
Rhode, Saml. til Laalands og Falsters Hist., ved Friis, I, 66. 
Tauber og Nielsen, Personal-hist. Notitser om Embedsmænd 
i Aalborg S. 116 f.

<i>G. Kringelbach.</i>
</chapter>

<chapter name="Brade, William, --1610--, Musiker">
<b>Brade, William,</b> --1610--, Musiker, 
født i England, hørte til de mere fremragende Medlemmer af Christian IV's
Hofkapel. Han var først ansat som Instrumentist i
Aarene 1594-96 og derpaa atter 1599-1606, den sidste
Gang med en forholdsvis høj Lønning. Noget senere
træffe vi ham i Hamborg. Paa et i 1609 udkommet
Bind Paduaner, Galliarder, Canzoner, Allemander og
Couranter kalder han sig fyrstelig holstensk saa vel
som Staden Hamborgs Violist og Musikus. I Febr. 1619
udnævntes han til kurfyrstelig brandenborgsk
Kapelmester i Berlin; men han beholdt ikke længe
denne Post, og i Avg. 1620 fik han da for tredje
Gang Ansættelse som Instrumentist ved Hofmusikken i
Kjøbenhavn, medens samtidig hans Søn <i>Christian B.</i> blev
optagen i Kapellet som Lutenist. De afskedigedes begge
Mikkelsdag 1622 tillige med flere andre af Kongens
Musikere. W. B. skal være død i Frankfurt 1647. Af
hans temmelig talrige trykte Kompositioner udkom de
første i 1607; i Aarene 1609-21 udgav han foruden
det ovenfor nævnte Værk flere lignende Samlinger,
især bestaaende af alle Slags den Gang brugelige
Danse for 5 à 6 Instrumenter. Hvad der gjør dem særlig
interessante, er, at de indeholde engelske Melodier,
hvoraf nogle omtales hos Shakspeare.

Moller, Cimbr. lit. II, 103. 
G. Grove, Dictionary of music and musicians I, 269.

<i>V. C. Ravn.</i>
</chapter>
<chapter name="Bradt, Frederik Ludvig, 1747-, Kobberstikker">
<b>Bradt, Frederik Ludvig,</b> 1747-, Kobberstikker,
var født i Kjøbenhavn og Søn af Snedker Johan Just
B. Han gjennemgik Kunstakademiet og fik dettes store
Guldmedaille som Arkitekt, men opnaaede som saadan
næppe nok Sysselsættelse, endsige Navn, skjønt han
i 1789 opfandt «en ny Søjleorden», der imidlertid
intet Spor har efterladt sig. Han forsøgte sig ogsaa
som Maler, men uden Held. Derimod var B. en habil
Tegner og ikke uden Fortjeneste som Kobberstikker, i
hvilken Egenskab han i 1786 blev Medlem af Akademiet
i Kjøbenhavn, en Værdighed, han af ubekjendte Grunde
faa Aar efter nedlagde. Allerede tidligere havde
han haft Ansættelse som Dessinatør ved de kongelige
Uldmanufakturer og havde paa den ringe Løn, han i
denne Egenskab oppebar, giftet sig med Marie Louise
Mayes (13. Nov. 1779), hvis Søster samme Dag ægtede
den navnkundige Skuespiller Fr. Schwartz. Hans Hustru
døde i en Alder af 41 Aar, 16. Dec. 1786. B. synes
bestandig at have siddet i trange Kaar. I de første
Aar af indeværende Aarhundrede flyttede han til
Hillerød, hvor han, lidende af Øjensvaghed, der
forhindrede ham i at arbejde, mulig har henlevet
sine sidste Aar. Hans Dødsaar er ikke bekjendt. I
1808 underskriver han i Hillerød en Forloverattest,
i 1811 var han endnu bosat i denne By, men han findes
ikke nævnt i Byens Dødsprotokoller. B. var Broder
til Kobberstikkeren <i>Joh. Gottfred B.,</i> der i en ung
Alder døde i Paris 25. Okt. 1770.

Kbhvns Skilderie 1830, Sp. 401 f. Weinwich, Kunstens
Hist. i Danm. og Norge S. 174. 228. Meier, Wiedewelt
S. 55 f. 244. Weilbach, Konstnerlex.

<i>F. J. Meier.</i>
</chapter>

<chapter name="Braem, Christian, 1683-1752, Præsident i Kjøbenhavn">
<b>Braem, Christian,</b> 1683-1752, Præsident i Kjøbenhavn,
en Søn af ndfr. nævnte Overkrigskommissær Gotthardt
B. (d. 1702), fødtes 6. April 1683, blev 1712 Landsdommer 
i Nørrejylland, 1720 Justitsraad,
1726 Etatsraad og Justitiarius i Højesteret,
adledes 1731, blev 1736 Præsident i Kjøbenhavn,
1737 Kommitteret i Indkvarteringskommissionen og
Medlem af Sundhedskommissionen, 1743 Konferensraad,
entledigedes paa Grund af svækket Helbred 1747 «i
høj kongl. Naade» og døde 19. Avg. 1752 i Viborg. I
Følge S. Vedel, Højesterets Hist. S. 217 ff.,
viste han sig i sin Stilling som Justitiarius som en
meget energisk Mand, der ikke taalte noget Brud paa
Disciplinen fra Assessorernes Side; desuden hævdede
han med Frimodighed den principielle Nødvendighed
af Højesteretsdommenes Uantastelighed over for den
enevældige Konges Magtfuldkommenhed. Han var 3 Gange
gift, 1. (28. Okt. 1707) med 
Edel Elisabeth Gyldensparre, d. 1717; 2. (1723) med
Charlotte Amalie Span, der var Enke efter Justitsraad
Hans August Pagelsen og døde 1729; 3. (18. Juli 1749)
med Caspare Hermine Witt, f. 12. Dec. 1723 d. 9. Jan.
i Aalborg. Hans anden Hustru bragte ham Gaarden
Nørtorp ved Thisted, som han imidlertid afhændede
1749.

Danmarks Adels Aarbog 1888, S. 93 f.

<i>G. Kringelbach.</i>
</chapter>

<chapter name="Braem, Gotthardt (eller Gødert), 1649-1702, Overkrigskommissær">
<b>Braem, Gotthardt</b> (eller Gødert), 1649-1702, Overkrigskommissær, 
var en Søn af ndfr. nævnte
Gødert B. (d. 1655) og var født 26. Juli 1649 i
Kjøbenhavn i Faderens andet Ægteskab. B. uddannedes
udenlands til Handelen, vilde 1674 anlægge en
Korduanfabrik, men blev 1676 Proviantforvalter,
s. A. Krigskommissarius for Sjælland og hosliggende
Øer, 1688 Kammerraad og Overkrigskommissarius i
Danmark og 1690 tillige Landkommissarius for Sjælland,
Laaland og Falster. Samme Aar kom han i Besiddelse
af Herregaarden Lindholm ved Roskilde, blev 1697
Justitsraad og 1701 Etatsraad. Størst Adkomst til
Efterverdenens Opmærksomhed vandt han sig vistnok ved
sin Medvirkning i Oprettelsen af Kong Frederik IV's
Landmilits. Samtidig med, at de fremmede Flaader
i Sept. 1700 forlode Kjøbenhavns Red, lod Kongen
nemlig udgaa et Kommissorium til Storkansleren
Grev Reventlow og 10 andre højere Embedsmænd, af
hvilke G. B. efter sin Rang nævnes næstsidst, til i
Forening med den danske højstkommanderende, Hertug
Ferdinand Vilhelm af Wurttemberg, at finde Udveje
til Rejsning af en større militær Styrke end den, man
hidtil raadede over. Allerede Dagen efter, 8. Sept.,
var Indstillingen færdig, men var ikke underskrevet
af 4 Medkommissærer, hvoraf B. var den ene, og blev
henlagt. Men 11. i samme Maaned indgav B. et separat
Votum, der i enkelte Punkter afveg fra Forslaget, og
det overdroges nu ham og Stiftamtmanden i Sjælland,
Otto Krabbe, at fremsende et nyt Udkast, der førte
til Forordningen af 22. Febr. 1701, «Danmarks stærke
Mur og Brystværn, saa længe Verden staar», som en
samtidig (Dan. Paulli) udtrykker sig. Ogsaa i det
omfattende Arbejde med at føre Forordningen ud i
Livet deltog B. for Aarhus Stifts Vedkommende ved at
indrullere Mandskabet og inddele Kompagnier og Lægd. --
Ikke et Aar derefter døde B. ii. Juli 1702. Han var 2
Gange gift, 1. (1676) med Karen Lange (Villumsdatter)
fra Asmild Kloster (f. 1656 d. 1694) og 2. (1695) med
Anna Cathrine Werdelmann. Af første Ægteskab havde
han 12 Børn og af det andet 5; men kun den ene Søn,
Konferensraad 
Christian B. (se ovfr.), efterlod sig Sønner, og med den sidste 
af dem uddøde denne Linje af Slægten B. allerede 1790.

J. J. Bruuns hndskr. Ligpræd. i Univ. Bibl., Additamenta 4to Nr. 170.

<i>Fr. Krarup.</i>
</chapter>

<chapter name="Braem, Gotthardt Albert, 1710-88, Præsident i Kjøbenhavn">
<b>Braem, Gotthardt Albert,</b> 1710-88, Præsident i Kjøbenhavn. 
Han var Søn af ovfr. nævnte Konferensraad
Christian B., var født 11. Febr. 1710, blev 1734
Kancelliraad, 1737 Assessor i Kammerkollegiet,
1739 Justitsraad, 1742 Etatsraad, 1753 Deputeret i
Landetatens Generalkommissariat, 1754 Konferensraad,
o. 1756 Assessor i Højesteret, 1766 Deputeret
i det høje Krigsraad og 1767 i Generalitets- og
Kommissariatskollegiet, 1769 Ridder af Danebrog;
efter Revolutionen 17. Jan. 1772 blev han Præsident
i Kjøbenhavn, som det synes til Belønning, fordi
han anonymt havde tilskrevet Brandt et Par Breve,
som fandtes hos denne efter hans Fængsling, og
hvori han opfordrede ham til at styrte Struensee;
disse Breve, der vidnede om deres Forfatters Iver for
Kongehuset, udkom senere i Trykken. B., der 1774 var
bleven Gehejmeraad, døde 17. Jan. 1788. Han blev 1741
gift med Johanne Marie Kjærskjold (f. 1717 d. 1750),
Datter af Justitsraad K. til Børglum Kloster. B. ejede
Herregaarden Baggesvogn i Vendsyssel. Han skildres som
en godgjørende og meget ærlig Mand, men tillige som
en Bulderbasse og en Fraadser, hvorom hans Udseende
bar Vidnesbyrd; han siges at have «opspist sin
Herregaard i Kyllingefrikassé, som skal have været
hans kjæreste Spise».

Danmarks Adels Aarbog 1888, S. 94. 
Personalhist. Tidsskr. 2. R. II, 130 f.

<i>P. Brock.</i>
</chapter>

<chapter name="Braem, Gødert, 1601-55, Handelsmand">
<b>Braem, Gødert,</b> 1601-55, Handelsmand, Broder til
ndfr. omtalte Johan B., er født i Hamborg 18. April 1601, 
kom 1616 i Handelslære i Kjøbenhavn og gjorde
siden i sin Broders Tjeneste Handelsrejser rundt
omkring i Evropa; 1632 var han paa Spitsbergen. 1633
kom han til Kjøbenhavn og blev Medlem af det
grønlandske og nordlandske Handelskompagni. 1637
bosatte han sig i Helsingør, hvor han 1639 blev
Toldforvalter, hvilket Embede han dog kun beklædte
et Par Aar. Efter sin Broders Død (1646) drog
han til Kjøbenhavn og overtog en Del af dennes
Handelsforbindelser, og her døde han 20. April
1655. 1633 blev han forlovet med en Datter af
Borgmester Mads Ravn i Kjøge, men da Faderen ikke
vilde afstaa hendes store Mødrenearv, toge han og
hendes Stifmoder hende af Dage ved Gift. 1637 giftede
han sig 
med Anne Bruns, Enke efter Toldforvalter i Helsingør
Abraham Mechlenburg, hvis Efterfølger i Embedet han
siden blev, og, efter hendes Død, 1645 med Dorthe,
Datter af Borgmester og Toldskriver Chr. Davidsen i
Helsingør.

O. Nielsen, Kjøbenhavns Hist. og Beskriv. IV, 222 ff. 
Christian IV's egenhænd. Breve 1632-35 S. 154 f.

<i>O. Nielsen</i>.
</chapter>

<chapter name="Braem, Johan, 1595-1646, Handelsmand">
<b>Braem, Johan</b>, 1595-1646, Handelsmand, Søn af Byfoged
og fornem Handelsmand Gødert B. i Hamborg, er født
i denne By 30. Avg. 1595. 18 Aar gammel nedsatte
han sig som Kjøbmand i Lissabon og drog siden til
Amsterdam, hvorfra han 1618 drog til Kjøbenhavn for
at modtage en Plads ved det nyoprettede ostindiske
Kompagni, hvis Direktør han senere blev. Endnu mere
er hans Virksomhed i Nordpolaregnene bekjendt, i det
han stod i Spidsen for de Kompagnier, hvis Opgave
var Hvalfangst i hine Egne, hvortil han hentede
kyndige Søfolk fra Biscaya. Hans dristige Skippere
landede 1630 i Grønland og toge 1631 Spitsbergen
i Besiddelse paa den danske Krones Vegne, hvor de
opnævnte en Kyst og en Havn efter Christian IV,
der ogsaa begunstigede hans Foretagender med en
Mængde Privilegier, ja endog overlod ham Orlogsskibe
til Konvoi. Han og hans Broder Gødert fik ogsaa 1636
Privilegium paa Oprettelse af et guineisk og afrikansk
Kompagni. 1625 fik han Overtilsyn med Postvæsenet,
var Forpagter af de norske Kobberværker og var vistnok
Datidens største Handelsmand i Norden. Medens han i
de første Aar sikkert stadig var paa Rejser, tog han
1624 fast Ophold i Kjøbenhavn og giftede sig samme
Aar med Marie, Herman Hegerfeldts Datter. Da hun
døde Aaret efter, ægtede han 1626 Cæcilie (Datter af
Jochum Brun), der døde et Par Aar førend han, hvis
Død indtraf 1. Jan. 1646. Han begravedes i St. Petri
Kirke, ved hvilken han var en af de «ældste», og hvis
Prydelse skyldte ham meget.

O. Nielsen, Kjøbenhavns Hist. og Beskriv. IV,
220 ff. Christian IV's egenhænd. Breve.

<i>O. Nielsen</i>.
</chapter>

<chapter name="Braem, Johan, 1648-1713, Biskop">
<b>Braem, Johan</b>, 1648-1713, Biskop. Han var en Søn af
ovfr. nævnte Gødert B. (d. 1655) og blev født 12. April
1648 i Kjøbenhavn. 1661 kom han i Roskilde Skole. 1665
blev han Student og var en Tid lang i Huset hos den
bekjendte Borgmester, senere Præsident, P. Resen. 1667
tog han theolog. Examen og tiltraadte 1668 en længere
Udenlandsrejse. Han besøgte Leiden, hvor han foruden 
Theologi særlig studerede den Cartesianske Filosofi 
og Mathematik. Senere fortsatte han sine Studier
ved de engelske Universiteter og i Wittenberg. Efter
sin Hjemkomst blev han 1674 Rektor ved Latinskolen
i Helsingør, hvor han gjorde sig fortjent ved at
ophjælpe Skolevæsenet. 1675 blev han Magister og
udnævntes 1681 til Præst ved St. Peders Kirke
i Næstved, men forfremmedes allerede s. A. til
Præst ved Domkirken i Roskilde og Provst over Sømme
Herred. 1682 ægtede han Mette Harboe, der var Enke
efter hans Formand i Næstved, J. H. Kaalund. 22. Marts
1691 blev han udnævnt til Biskop i Aarhus og blev
s. A. Dr. theol. per bullam. Som Biskop bestræbte han
sig for at ophjælpe Gejstlighedens økonomiske Vilkaar,
ligesom han ogsaa fik oprettet en gejstlig Enkekasse
for Aarhus Stift. Han restavrerede Konventsalen
i Aarhus Domkirke. Mette Harboe døde 1709, og han
overlevede hende til 21. Maj 1713.

Universitetsprogr. 1713. Skoleprogr. fra Roskilde 1860, S. 9.

<i>S. M. Gjellerup.</i>
</chapter>

<chapter name="Brahe, Axel, o.1480-1551, til Krogholm og Vidskøfle, Ridder">
<b>Brahe, Axel,</b> o. 1480-1551, til Krogholm og Vidskøfle,
Ridder, en af de bekjendteste Skaanske Rigsraader
paa Reformationstiden, Søn af Hr. Axel Pedersen B. og
Maren Lunge, forekommer allerede 1501 som Lensmand paa
Haraldsborg ved Roskilde, 1505 paa Lykaa i Bleking,
senere paa Lindholm i Skaane, svor i Begyndelsen af
1523 Christian II fornyet Troskab paa Lunde Landsting,
men sluttede sig, strax efter at Kongen havde forladt
Landet, til Frederik I, indtog med Magt Børringe
Kloster fra den bekjendte Hans Mikkelsens Familie,
fik det i Forlening og optoges i Rigsraadet. Da
Søren Norby 1525 rejste den Skaanske Bondeopstand,
gik A. B.s Gaard op i Luer. Straffen over de frafaldne
overdroges ham i Forening med Rigsmarsken Tyge Krabbe;
ved denne Lejlighed kom hans Fætter Niels Brahes Gaard
Vidskøfle, hvori han selv havde Andel, og mere Gods
i hans Hænder (jvfr. Art. Niels Brahe). Under hele
Frederik I's Tid indtog A. B. en betydelig Stilling,
sendtes flere Gange i diplomatiske Sendelser til
Sverige og fik 1531, da Christian II ventedes, tillige
med Tyge Krabbe den øverste Magt i Skaane. Under
Herredagen 1533 efter Kongens Død beseglede han
Recessen af 3. Juli, hvorved man søgte at give
Biskopperne deres fulde Magt tilbage, men deltog ikke
i det katholske Partis mere yderliggaaende Skridt og
nævnes heller ikke blandt Hans Tausens Dommere. Af
samtidige Forfattere betegnes han ogsaa som en af
de første Adelsmænd, der ligesom Mogens Gjøe og Erik
Banner sluttede sig til den nye Lære. Under 
Grevefejden, da Oprøret i Malmø udbrød, søgte man at
gribe ham, hvilket dog mislykkedes. Ligesom den
øvrige Skaanske Adel sluttede han sig kort efter
til Grev Christoffer; men da svensk Hjælp nærmede
sig, gik han tillige med den øvrige Adel over til
Hertug Christian og var den Skaanske Adels Fører
i Slaget ved Helsingborg i Jan. 1535, hvor Marcus
Mejer og flere af Lybekkernes Førere fangedes. Som
Statholder i Skaane ledede han derpaa Belejringerne
af Landskrone og Malmø. Efter Kjøbenhavns Overgivelse
1536 maatte han udstede Revers om ikke at modsætte sig
Bispemagtens Afskaffelse, sendtes 1537 i diplomatisk
Sendelse til Sverige, ledsagede 1538 Christian III
til Fyrstemødet i Brunsvig og var i det hele taget
den betydeligste Mand i Skaane lige til sin Død,
23. Febr. 1551. «Han var en ærlig, vis og gudfrygtig
Mand, hjalp gjærne fattige Folk og Enker og levede
gudfrygtelig i alle Maader», siges om ham i en gammel
Optegnelse. Han var gift 1. med Anne Lavesdatter Brock
fra Vemmetofte, d. 1524, og havde med hende 6 Børn,
2. med den højt ansete Sophie Rosenkrantz, Datter af
Holger Eriksen R. og den bekjendte Fru Anne Meinstrup,
d. 13. Nov. 1558. Med hende havde han ingen Børn, men
blev Plejefader for hendes Broderbørn, de i Frederik
II's Tid saa bekjendte Brødre Holger, Erik og Jørgen
Rosenkrantz.

A. Heise, Fam. Rosenkrantz's Hist. II, 164 ff. 289 ff. og fl. Steder.

<i>A. Heise.</i>
</chapter>

<chapter name="Brahe, Axel, 1550-1616, til Elved, Rigsraad">
<b>Brahe, Axel,</b> 1550-1616, til Elved, Rigsraad. 
Han var en Søn af ndfr. anførte Otte B. (d. 1571) og fødtes
28. Maj 1550 paa Knudstrup. Sin første Undervisning
fik han i Aalborg, hvor Faderen var Lensmand, dernæst
tjente han som Dreng hos Peder Bille til Svanholm,
og endelig gjorde han Tjeneste hos forskjellige
udenlandske Herrer, deriblandt Grev Johan af Nassau
(Prinsen af Oraniens Broder) og Grev Günther af
Schwarzburg, hvilken sidste gjorde ham væragtig. Han
rejste nu hjem og udrustede sig her med et lille
Følge, hvorpaa han atter gik i fremmed Tjeneste,
nemlig hos den senere Kurfyrste af Brandenborg Joachim
Frederik, hos hvem han blev nogle Aar. Endelig
blev han 1574 Hofsinde hos den danske Konge, men
opgav dog snart igjen denne Stilling. Rugaard i Fyn
havde han i Pant 1579-96, men Gaarden befandtes
ved Afleveringen at være i uforsvarlig Stand, og
han fik derfor Befaling til af sine egne Midler at
istandsætte den. Desuden var han Lensmand paa Gudum
Kloster 1582-85, Odensegaard 1585-95 (det sidste Aar
tillige paa St. Knuds Kloster i Odense), 
Helsingborg 1595-1602 og Dalum Kloster 1602-16 (og
tillige over Strynø 1613-16). Ved den store
Rigsraadsudnævnelse 1596 blev han Rigsraad, og
i det han saaledes i de sidste 20 Aar af sit Liv
havde Sæde i Kongens høje Raad, tilfaldt der ham
mange Hverv. Saaledes sendtes han 1597 til Hven for
at anstille Undersøgelser i Anledning af Bøndernes
Klager over hans berømte Broder Tyge, til hvem han
i øvrigt ikke synes at have staaet i noget uvenligt
Forhold. Han var en af Kongens Broder Hertug Hans'
Ledsagere paa dennes ulykkelige Bryllupsrejse til
Rusland 1602, en Sendefærd, der varede et helt
Aar. Medens Christian IV 1606 var i England, var
A. B. blandt dem, hvem det særlig overdroges at have
et vaagent Øje med den politiske Situation. Næste
Aar fulgte han Kongen til Norge. Under Kalmarkrigen
var han en af Krigskommissærerne og beklædte
Stillingen som en Slags Statholder i de Skaanske
Landskaber. Ligesom han tidligere havde deltaget i
Møder med svenske Udsendinger, saaledes var han en af
de 4 danske Fredskommissærer, der paa Grænsen førte
de Underhandlinger, som endte med Fredslutningen i
Knærød 1613. Han døde 14. Avg. 1616 paa Dalum Kloster
og begravedes i Veflinge Kirke.

Foruden Fædrenegaarden Elved i Fyn ejede
A. B. Orebygaard paa Laaland som han arvede 1593,
og Eskebjærg i Fyn, som han 1603 tilmageskiftede
sig fra Kronen mod Katseløse paa Falster. I Odense
og Kjøbenhavn havde han Ejendomme. -- 20. Avg. 1575
ægtede han Mette Gjøe, der da var i Dronning Sophies
Jomfrukammer og var en Datter af Falk G. til Skjærsø
og Ide Ulfstand. Hun døde allerede 15. Nov. 1584 paa
Rugaard efter at have født ham 6 Børn. 22. Juni 1589
stod hans Bryllup med Kirsten Hardenberg, Datter af
Erik H. til Mattrup og Anne Rønnov. Ogsaa hun havde
været i Dronningens Jomfrukammer. Hun skjænkede
sin Mand 4 Børn og døde 1639 som den sidste af sin
Slægt her i Landet. Blandt A. B.s 10 Børn vare de
ndfr. nævnte Otte (d. 1611) og Tyge (d. 1640).

Vedel Simonsen, Rugaards Hist. II, I, 35 ff. 
Vedel Simonsen, Elvedgaards Hist. I, 105 ff. 
Danmarks Adels Aarbog 1888, S. 109.

<i>C. F. Bricka.</i>
</chapter>

<chapter name="Brahe, Henrik, --1587, til Vidskøfle, Rigsraad">
<b>Brahe, Henrik,</b> --1587, til Vidskøfle, Rigsraad,
var en Søn af Jens B. og Anne Bille. Den prægtige
Fædrenegaard Vidskøfle, som Faderen havde begyndt at
bygge, fuldførte Sønnen, og den staar endnu som en
af Skaanes stolteste Herreborge. Det skaanske 
Len Borestad, som han 1565 havde faaet i Pant,
ombyttedes 1567 med Fultofte og Heglinge i samme
Landsdel, hvilken Forlening 1584 blev hans Ejendom ved
Kjøb. 1572-78 var han forlenet med Halmstad Herred
og 1579-87 med Bornholm; 1581 blev han Medlem af
Rigsraadet. Han døde 19. Febr. 1587. -- 4. Okt. 1574
havde han ægtet Lene Thott, en Datter af Rigsraaden
Tage Ottesen T. og Else Ulfstand. Sagnet fortæller,

at han forinden i 10 Aar var hensunken i en dyb
Melankoli, saa at han sjælden talede med nogen,
og at han i al den Tid ikke var at formaa til at
ægte sin Fæstemø. Hun døde 1599. Af deres Børn bleve
kun 3 Døtre voxne, der alle gjorde anselige Partier:
Anne B. ægtede Rigsmarsken Steen Maltesen Sehested,
Margrethe B. blev gift med Christian Barnekow (s. I,
537), og Else B. fik Rigsraaden Henrik Rammel til
Mand.

Ljunggren, Skånska Herregårdar IV: Widtsköfle. 
Danmarks Adels Aarbog 1888, S. 114.

<i>C. F. Bricka.</i>
</chapter>

<chapter name="Brahe, Jørgen, 1515-65, til Tostrup">
<b>Brahe, Jørgen,</b> 1515-65, til Tostrup, 
Søn af ndfr. nævnte Tyge B. til Tostrup (d. 1523). Han blev
gift med Inger Johansdatter Oxe, Søster til Peder
O. 1523 arvede han efter sin Faders Død Tostrup
i Skaane, som han ejede i Forening med sin Broder
Otte. Fra 1535 red han i Kongens Gaard som kongelig
Hofsinde og fik som saadan rig Lejlighed til at se
sig om i Verden. 1538 var han med Kongen i Tyskland,
1548 ledsagede han Prinsesse Anna til Sachsen,
og 1554 deltog han i Bryllupsfestlighederne i
Meklenborg. Ridderlige Øvelser vare hans Lyst, endnu
som 40aarig Mand deltog han i Turneringerne. Efter
Faderen og Moderen arvede han store Rigdomme, som
gjorde ham selvskreven som kongelig Lensmand. 1542-49
sad han paa Tranekjær, 1549-52 paa Odensegaard med
Rugaard og St. Hans Kloster i Odense, 1552-57 paa
Vordingborg og fra 1555 til sin Død som Dronning
Dorotheas Lensmand paa Nykjøbing Slot paa Falster. I
Skaane havde han store Len i Pant af Kronen, som
han forstrakte med Penge, efter Moderen arvede
han 1555 Elvedgaard, og af Kongen kjøbte han 1550
Søllestedgaard. Slægtskabet med Peder Oxe bragte ham,
ligesom Peder Oxes andre Slægtninger, i spændt Forhold
til Kongehuset, og heri kan maaske Grunden søges til,
at han ikke blev optaget i Rigsraadet, ligesom han
heller ikke eftertragtede Ridderværdigheden. Hans
Manddoms Tid falder i en Periode, hvor Adelen
væsentlig levede for sine egne Interesser, og hele 
Styrelsen laa i Kongens og hans tyske Raaders
Hænder. J. B. var en dygtig og kraftig, men tillige
raa og voldsom Natur. Det kjendetegner ham, at han,
som ingen Børn havde, bortførte sin Brodersøn Tyge
og opdrog ham i sit Hus. Talrige Retstrætter vidne
om hans stridbare Sind. Erik Banner klagede over den
«Hovmod», der var overgaaet ham af J. B., og Kongen
fandt Sagen, hvis Beskaffenhed vi ikke kjende,
saa alvorlig, at han øjeblikkelig sammenkaldte
Rigsraadet. Bekjendt er hans Strid med Bonden Jørgen
Olsen i Bladstrup, som han lod sætte i Stok og Blok,
fordi han ikke havde sat Mærke paa sit Svin, og af
hvem han krævede 58 Joachimsdaler i Erstatning. Han
maatte give Pengene tilbage og yde Bonden Godtgjørelse
for Kost og Tæring. Som Lensmand optraadte han med
Kraft og Dygtighed, og da Syvaarskrigen udbrød, fik
han Lejlighed til at udmærke sig som Kriger. Han
kommanderede en Del af Herluf Trolles Flaade og
erobrede i Forening med Otte Rud i Slaget under Øland
1564 Skibet «Makalös», ligesom han deltog med Hæder
i Kampen ved Rygen Juni 1565, da Herluf Trolle blev
dødelig saaret. Allerede 1564 var han bleven syg
og hjemforlovet, ved hvilken Lejlighed han fik et
smukt Skudsmaal af Herluf Trolle for sin Tapperhed. Nu
fulgte han sin dødelig Saarede Admiral til Kjøbenhavn,
og kun to Dage efter dennes Død bortreves J. B. selv,
21. Juni 1565, af en Sygdom, som han havde paadraget
sig ved at redde Kong Frederik, hvis Hest havde kastet
Kongen i Vandet ved Højbro. Hans Enke overlevede ham
og døde først 1591 og i Besiddelse af store Rigdomme, for en
stor Del arvede efter hendes Broder, Peder Oxe.

Danske Herregaarde VIII: Elvedgaard. X:
Christianssæde. XVIII: Søllestedgaard.

<i>Mollerup.</i>
</chapter>

<chapter name=">Brahe, Jørgen, 1554-1601, til Tostrup og Gundestrup">
<b>Brahe, Jørgen,</b> 1554-1601, til Tostrup og Gundestrup,
Søn af ndfr. nævnte Otte B. (d. 1571), fødtes
19. Febr. 1554 paa Knudstrup, var fra 1577 et Par
Aar Hofjunker ved det danske Hof, deltog derpaa kort
Tid i Krigen i Nederlandene, var 1588-91 Lensmand paa
Landskrone og 1590^98 paa Varberg; men i Modsætning
til almindelig Skik og Brug gik han derfra over til at
faa smaa Forleninger, nemlig Rødinge (1592) og Rørum
(1595), to Pantelen, der imidlertid indløstes 1598
fra ham, men af hvilke det første da overlodes ham
uden Afgift. Begge disse Len laa i Skaane, og da hans
Besiddelser, Tostrup, som han arvede efter 
Faderen, og Gundestrup (Kulla-Gunnarstorp), som
han giftede sig til, laa i samme Landsdel, har
han vel af den Grund foretrukket dem for en større
Forlening andensteds. Da Kong Jacob VI af Skotland
1589 uventet var kommen til Norge for der at ægte
sin Brud, Christian IV's Søster Anna, var J. B. en
af dem, hvem Regeringsraadet sendte til Oslo for
at optræde som en Slags Værter over for den høje
fremmede, og det næste Aar overværede han med mange
andre danske Adelsmænd den skotske Dronnings Kroning
i Edinburgh. Han døde paa Tostrup 4. Febr. 1601, og
faa Uger efter (13. Marts) bortkaldtes hans Hustru,
Ingeborg Nielsdatter Parsberg, hvem han havde ægtet
4. Sept. 1580. De begravedes samme Dag i Allerum Kirke
ved Gundestrup. Deres eneste overlevende Barn, Sønnen
<i>Tønne B.,</i> faldt 1611 for Kalmar, 20 Aar gammel. --
J. B. opførte 1598 den anselige Tostrup Kirke. Taarnet
paa selve Gaarden skal hans navnkundige Broder Tyge
have bygget for ham, hvis Sagnet ellers har Ret. En
Gaard, J. B. ejede i Helsingør, afstod han 1582 til
Kronen.

Danmarks Adels Aarbog 1888, S. III.

<i>C. F. Bricka.</i>
</chapter>

<chapter name="Brahe, Jørgen, 1585-1661, til Hvedholm, Rigsraa">
<b>Brahe, Jørgen,</b> 1585-1661, til Hvedholm, Rigsraad,
Søn af Rigsraaden Steen B. (se ndfr.) og Birgitte
Rosenkrantz. Han blev født 22. Maj 1585 paa Halsted
Kloster paa Laaland, hvor Faderen da var Lensmand,
opdroges en Tid hos en af sine Faddere, Jomfru Sophie
Gyldenstjerne, der var Abbedisse i Maribo Kloster, og
gik derpaa i Sorø og senere i Malmø Skole. Allerede i
sit 14. Aar sendtes han til Udlandet med den bekjendte
Historiker Pontanus som Lærer, besaa de vigtigste
Stæder i Tyskland og Schweits med længere Ophold
ved Universiteterne i Strasburg, Basel og Genf og
gik derpaa til Frankrig, hvor han især opholdt sig
i Orleans og Paris. Over Nederlandene vendte han
derefter 1604 hjem til Danmark. Det følgende Aar blev
han Hofjunker hos Christian IV. I denne Stilling,
som han beholdt til 1614, kom han til at foretage
forskjellige Rejser, saaledes 1605 med en Gesandt
til England, samme Aar med Kongen til Brunsvig og
1606 med ham til England, 1607 til Frisland, 1609 og
1613 til Tyskland. Som ansat i Hoffanen deltog han i
Kalmarkrigen, blev under Kalmars Belejring af Kongen
selv udnævnt til Fændrik og fik i Juli 1612 ved en
Fægtning i Nærheden af Jønkøping sin Hest skudt under
sig. Efter at have forladt Tjenesten ved Hoffet blev
han 1614 Lensmand paa Rugaard, 
ombyttede 1616 dette Len med Sæbygaard og atter dette
1617 med Hagenskov, hvilket Len han beholdt til sin
Død.

Dels ved Arv, dels ved Kjøb erhvervede han
efterhaanden ikke mindre end 9 Herregaarde, af hvilke
Engelsholm i Jylland og Knudstrup i Skaane; de øvrige
Gaarde laa paa Fyn, og imellem dem vare Hvedholm og
Brahesborg de vigtigste. Han opførte Hovedgaarden paa
Brahesborg og førte med kongelig Tilladelse 1645 en
Del Stene med Indskrifter og udhuggede Figurer fra
Levningerne af sin Farbroder Tyge Brahes Borge paa
Hven til Hvedholm for at benytte dem til at opføre en
Ladegaard. Hans betydelige Godsmængde beløb sig 1638
til henved 3200 Tdr. Hartkorn; han kom herved til at
blive en af de indflydelsesrigeste Godsejere paa Fyn
og fik i Folkeerindringen Navn af den lille Konge i
Fyn; til Skoler og Kirker skjænkede han betydelige
Summer. Ogsaa Kongen anerkjendte hans Indflydelse;
han blev under Krigen med Kejseren 1627 udnævnt til
Generalkommissær og beordredes i denne Egenskab en
Tid lang til Kongen i Stade. I Juli s. A. rejste
han med Christian Thomesen Sehested som Gesandt til
England og Frankrig og kom først tilbage til Danmark
i Okt. 1628. 1633 blev han Ridder, var 1634 med til
at hente Hertug Ulriks Lig fra Sachsen og var samme
Aar Generalmarskal ved den udvalgte Konge Prins
Christians Bryllup. 1638-42 var han Landkommissær i
Fyn. I Dec. 1644 udnævntes han endelig til Rigsraad,
var mellem de Raader, som besørgede Regeringen i
Kjøbenhavn, medens Rigshofmesteren og Kansleren
1645 vare sendte til Fredsmødet i Brømsebro, og fik
samme Efteraar Fuldmagt til i Forening med Kansleren
at afslutte en Traktat med den franske Gesandt de
la Thuillerie. 1650 var han en af de Rigsraader,
hvem det overdroges at gjennemse Hannibal Sehesteds
Regnskaber.

Der er næppe nogen Tvivl om, at han hørte til
den Del af Rigsraadet, som skarpt vaagede over
Adelstandens Rettigheder; saaledes modsatte han sig
1650 Ønsket om, at Prins Christian kun skulde vælges
til Danmark, men ikke tillige til Norge, fordi dette
Rige formentlig skulde være Kongehusets Arveland;
i Rigsraadet ønskede han at se Repræsentanter for de
fleste adelige Slægter. Som en af Førerne for den
fynske Adel var han stemt for at begrænse dennes
Ydelser i Penge og Korn, og dette synes at have
givet Anledning til Bebrejdelser fra Kongens Side;
for øvrigt var han meget sysselsat med forskjellige
Projekter angaaende Militsen og Landets Forsvar og
var tilbøjelig til at hævde Fyn en
særlig Stilling. Med Hensyn til Forholdet til
Udlandet var han imod en krigersk Politik over for
Sverige. Ved den svenske Konge Carl Gustavs Erobring
af Fyn i Begyndelsen af 1658 blev han tagen til Fange,
fik vel sin Frihed paa Æresord, men blev ved Krigens
fornyede Udbrud i Efteraaret atter ført som Fange
til Odense og udvexledes først 1660. Samtidig med
den betydningsfulde Rigsdags Aabning i Sept. dette

Aar fik han sit Len Hagenskov overdraget kvit og frit
for sin og sin Hustrus Levetid; men Sygdom hindrede
ham, der altid havde været af svagelig Helbred, i
at indfinde sig i Kjøbenhavn ved det for Adelen saa
skæbnesvangre Møde. Sandsynligvis har han kun med
Sorg set dettes Resultat; men han overlevede det kun
kort, thi allerede 12. Febr. 1661 døde han. -- Han var
ikke fremmed for litterære Sysler, oversatte en Del
latinske Prædikener paa Dansk og skrev omhyggelige
Dagbøger i Tidens almindelige upersonlige Stil. Gift
1615 med Anne Prebensdatter Gyldenstjerne (d. 1677).

Vedel Simonsen, Hr. Jørgen Brahes Levnetsbeskrivelse,
1845. Aktstykker til Danmarks indre Forhold, udg. af
Fyens Stifts lit. Selsk. II. 

<i>J. A. Fridericia.</i>
</chapter>

<chapter name="Brahe, Karen, 1657-1736">
<b>Brahe, Karen,</b> 1657-1736. K. B. er født 1. Dec. 1657
paa Næsbyholm i Sjælland, hvorhen Forældrene -- Preben
Brahe (se ndfr.) og Susanne Gjøe -- paa Grund af Krigen 
vare dragne fra Engelsholm (ved Vejle), og var
tredje ældst af 7 Søskende. Hun tilhørte en Slægt, der
saa vel paa fædrene som mødrene Side havde ikke ringe
Sans for boglig Syssel, hvorom flere Familiemedlemmers
i Manuskript efterladte Oversættelser af fremmede
Skrifter bl. a. vidne. Moderen tog sig selv
af Børnenes Opdragelse, og Karen lærte, foruden
levende Sprog, saa meget Latin, «at hun med temmelig
Færdighed kunde expediere sig deri». Hun begyndte
tidlig at samle paa Bøger, og Moderens Faster, den
gamle Jomfru Anne Gjøe, der traf Karen paa Hvedholm
(hvorhen Preben B. efter sin Moders Død var flyttet),
besluttede derfor at testamentere hende sin betydelige
Bogsamling, som Karen da ogsaa arvede efter Anne Gjøes
Død i 1681. Efter Faderens Død (1708) flyttede hun til
Østrupgaard (paa Fyn), der ved Skiftet efter Moderen
var tilfaldet hende og en Søster; her døde hun ugift
27. Sept. 1736, 79 Aar gammel, og blev begraven i den
nærliggende Haastrup Kirke. -- K. B. var en energisk
og i mange Henseender usædvanlig Kvinde. Hun styrede
selv sit omfattende Jordegods, kjøbte og mageskiftede;
hun opdrog Søsteren Sophies Datter, Susanne 
Bauditz, og førte en vidtløftig Brevvexling,
navnlig med Præster, som hun i Kraft af sin dybe
Religiøsitet satte Pris paa at drøfte theologiske
Materier med; men hendes Navn er dog fortrinsvis
knyttet til det af hende samlede Bibliothek, som
hun selv havde stor Kjærlighed til. Dets Stamme
udgjøres vel af Arven efter Anne Gjøe, men denne
forøgedes i Aarenes Løb meget betydelig ved Kjøb
rundt omkring, og Bibliotheket, der knyttedes til
det af K. B. 8. Nov. 1716 oprettede Frøkenkloster i
Odense, er af stor Interesse ved at indeholde en Skat
af gammel dansk Litteratur, hvoriblandt enestaaende
Sjældenheder; ogsaa Manuskriptsarnlingen er i høj
Grad værdifuld, og de forskjellige Haandskrifter
indeholdende middelalderlige Folkeviser have været en
Guldgrube for Udgiverne af disse. Frøkenklosteret
bestaar endnu, ejende de samme Bygninger -- den
gamle katholske Bisperesidens -- som i K. B.s Tid,
og Bibliotheket har vedblivende sin Plads her.

Danmarks ill. Almanak f. 1858. Billeder af berømte
Danske Mænd og Kvinder II, 173. C. H. Kalkar,
Efterretninger om Odense Byes Bibliotheker, 1836,
S. l ff. P. Hansen, 111. dansk Literaturhist. I,
364. H. C. Vogelsang, Fortegn. over Haandskrifterne
i Karen Brahes Bibliothek S. 9 ff.

<i>Sophus Bauditz.</i>
</chapter>

<chapter name="Brahe, Knud, 1555-1615">
<b>Brahe, Knud,</b> 1555-1615, 
Søn af ndfr. nævnte Otte
B. til Knudstrup (d. 1571) og Beate Bille, yngre Broder
til Astronomen, født 24. Avg. 1555 paa Aalborghus,
modtog som saa mange yngre danske Adelsmænd sin
militære Uddannelse i Nederlandenes Frihedskrig,
var derpaa Hofsinde hos Frederik II, men maatte paa
Grund af et Kjærlighedsforhold til en Adelsdame,
Sophie Mormand, atter i nogle Aar søge Udlandet,
foretog store Rejser i de fleste vestevropæiske
Lande og lod sig 1579 immatrikulere ved Universitetet
i Padua. Efter Hjemkomsten blev han atter Hofsinde,
senere Mundskjænk, hos Frederik II, blev 1589 Lensmand
paa Aarhusgaard, derpaa 1602-15 paa Bygholm. I
Kalmarkrigen tjente han som Ritmester og udmærkede
sig navnlig i Fægtningen ved Varberg 21. Sept. 1611,
da han og Ulrik Sandberg med deres to Rytterfaner
afskare og til Dels fangede en tredobbelt svensk
Styrke under Statholderen paa Elfsborg. -- 1584 havde
han ægtet Margrethe Eriksdatter Lange til Engelsholm,
Enke efter Jens Kaas til Gudumlund og vistnok ogsaa
til Kongstedlund. Herved kom han i Besiddelse af disse
Ejendomme og 1611 tillige af sin Slægts gamle Ejendom
Tostrup i Skaane ved sin Brodersøn Tønne Jørgensen
Brahes Fald for Kalmar. 1592 opførte han den smukke
Hovedbygning paa 
Engelsholm, som hans Broder Tyge efter et Sagn skal
have givet Tegningen til. For øvrigt havde han paa
Engelsholm en Tid lang haft sin Svoger, Alkemisten
Erik Lange, til Medejer, hvis romantiske Forhold
til hans Søster Sophie Brahe skaffede ham adskillige
Bryderier. Baade til denne Tyge Brahes Yndlingssøster
saa vel som til Tyge selv stod han lige til dennes Død
i det venligste Forhold. Ogsaa Margrethe Lange var en
lærd Dame, især bekjendt som Oversætterinde af franske
reformerte gudelige Bøger. K. B. døde 3. Febr. 1615,
hans Enke 1622; Ægteskabet var barnløst.

Saml.  t. jydsk Hist. og Topogr. V,  207 ff.
Danmarks Adels Aarbog  1888, S. 112.

<i>A. Heise.</i>
</chapter>

<chapter name="Brahe, Lave, o.1500-67, til Krogholm og Vidskøfle, Ridder og Rigsraad">
<b>Brahe, Lave,</b> o.1500-67, til Krogholm og Vidskøfle, Ridder og Rigsraad, Søn af ovfr. nævnte Axel B. og
Anne Lavesdatter Brock, var Hofsinde 1532 og deltog
1534 i Slaget paa Øxnebjærg, hvor han fik Hesten
skudt under sig og tillige fik et Spydhug over
Næsen, hvoraf han hele sit Liv bar Mærke. 1539 var
han Fodermarsk, blev 1552 optaget i Rigsraadet og
var 1564-65 under Syvaarskrigen Krigskommissær i
Forening med Peder Bille og Steen Rosensparre. Han
havde ret betydelige Forleninger: 1538-42 Gjelstrup i
Ods Herred, 1544-67 Fultofte og Heglinge, 1551-67
Froste Herred, 1565-67 Vefre og Høgby i Oxie
Herred. Efter Faderen arvede han Krogholm i Skaane,
og ved sit Ægteskab med Fru Gjørvel Faddersdatter,
Datter af Fadder Nilsson (Sparre) til Hjulsta og
Botild Knudsdatter af Slægten Tre Rosor, blev han en
af Danmarks rigeste Adelsmænd og ejede Godser baade
i Norge og Sverige. Til Fru Gjørvels Stifsønner,
af hendes tidligere Ægteskab med Trud Ulfstand,
den bekjendte Lensmand paa Varberg Slot 1535, stod
han i det fjendtligste Forhold. De øvede gjensidig
Vold paa hinandens Ejendomme, saa at Kongen maatte
lægge sig imeilem og lade Rigsmarsken Erik Banner
tvinge dem til Forlig. Forliget varede imidlertid kun
kort. 1548 ledsagede L. B. tillige med sin Stifsøn
Niels, Ulfstandernes Halvbroder, Prinsesse Anna paa
hendes Bryllupsfærd til Sachsen. Paa Tilbagerejsen
døde Niels, og den ældste af Brødrene, Lave Ulfstand,
lod nu udsprede det Rygte, at Hr. L. selv havde
voldt Drengens Død. Paa Begravelsesdagen trængte han
med sine Brødre og Svende ind i Domkirken i Lund,
holdt med Magt Kisten tilbage, da man vilde sænke
den i Graven, og lod den aabne for at se, om det var
Broderens Lig, og erfare, hvoraf han var død. Det
viste sig 
nu, at han var død af Pest. Selvfølgelig kom Sagen
for Kongens Domstol, men begge Parter frikjendtes
for hinandens Tiltale, Lave Ulfstand, fordi -- som
det hedder -- han hverken havde draget Sværd eller
Kniv imod sin Stiffader, men ikkun givet onde Ord
og modtaget lignende igjen. L. B. døde 5. Marts 1567
paa Krogholm og blev begraven i Lunde Domkirke. Fru
Gjørvel overlevede ham i henved 40 Aar og begravedes
ved sin Ægtefælles Side i Lunde Domkirke, hvor man
endnu paa den østlige Pille i Kirkens nordre Sideskib
kan se hendes og Hr. L.s Portrætter.

Danmarks Adels Aarbog 1888, S. 101 f. Danske
Herregaarde XVIII: Vemmetofte. Ljunggren, Skånska
Herregårdar III: Krageholm.

<i>Mollerup.</i>
</chapter>

<chapter name="Brahe, Niels, --1529, til Vandaas og Vidskøfle i Skaane">
<b>Brahe, Niels,</b> --1529, til Vandaas og Vidskøfle i Skaane, 
Søn af Niels B. til Vandaas og Magdalene
Brems, Datter af Oluf Nielsen til Talge, der som
Lensmand i Bergen ihjelsloges af Lybekkerne i
Christian I's Tid. 1511 overlod N. B. til Kong
Hans det Brev, hvori de tyske Oldermænd i Bergen
forpligtede sig til at give Slægten Erstatning, men
som endnu ikke var fyldestgjort. I en lang Aarrække
(1514-22) havde han, der selv nylig havde udsonet
et Drab paa Adelsmanden Tord Jepsen (Sparre), en
heftig Strid med Ærkebiskop Birger angaaende sin
Hustru Anne Langs Gods paa Bornholm. Fjendskabet
med Lybekkerne og Gejstligheden -- den nye Ærkebisp,
Aage Sparre, var en Broder til den myrdede Tord --
har maaske bidraget til, at han, uagtet han 1523 havde
svoret Frederik I Troskab, i Aaret 1525 sluttede sig
til Søren Norbys Bonderejsning i Skaane, uagtet hans
Fætter og Medejer af Vidskøfle, Axel Brahe, søgte at
faa ham til at afstaa derfra, endogsaa med Løfte om
at overlade ham Børringe Kloster og andre Forleninger
i Skaane. Efter Forliget med Søren Norby flygtede
N. B. i Tide, opholdt sig om Vinteren i Bleking hos
Søren Norby, senere i Meklenborg og andre Steder,
hvor han flakkede om i Nød; en Tid lang udrustede han
med Hertug Albrechts Hjælp en lille Skude, hvormed han
fejdede paa Kong Christians Fjender. Fraværende var
han imidlertid allerede 1525 bleven dømt fra Ære, Liv
og Gods, der tildømtes Kronen og for en stor Del kom
i hans Avindsmænds, navnlig Rigsmarsken Tyge Krabbes,
Hænder. Et Par Gange var han saa dristig at besøge sin
ulykkelige Hustru i Skaane, men sidste Gang blev han
med sin Skude opsnappet ved Trælleborg, sat i Fængsel
i Malmø og til sidst, i Juni Maaned 1529, henrettet
i Kjøbenhavn, efter at man ved utrolige Pinsler 
havde søgt at aflokke ham Tilstaaelser om Christian
II's Tilhængere; men med stor Fasthed udholdt han
Pinslerne, som Hr. Tyge Krabbe havde sat i Værk.

Allen, De tre nord. Rigers Hist. V, 69 ff. 
A. Heise, Fam. Rosenkrantz's Hist. II, 167 ff.

<i>A. Heise.</i>
</chapter>

<chapter name="Brahe, Otte, 1518-71, til Knudstrup, Rigsraad">
<b>Brahe, Otte,</b> 1518-71, til Knudstrup, Rigsraad,
en Søn af ndfr. nævnte Tyge B. (d. 1523), fødtes
2. Okt. 1518 paa Fædrenegaarden Tostrup og kom 1529
i Huset hos Erik Banner. 1537-39 omtales han som
Hofsinde. Sin første Forlening fik han 1540, da han
sammen med Broderen Jørgen (se ovfr.) forlenedes med
Storekjøbing i Skaane. 1544-55 var han forlenet med
Gladsaxe i Skaane, og 23. Nov. 1544 stod hans Bryllup
med Beate Clausdatter Bille (se ovfr. S. 211). 1548
fulgte han Hertug Frederik (senere Kong Frederik II)
til Norge som Marskal. 1555-67 var han Lensmand paa
Aalborg. Ved Kroningen 1559 var han blandt dem, der
afsloge den tilbudte Ridderværdighed. S. A. forlenedes
han med Han Herreds Provsti. I April 1563 blev
han Rigsraad. S. A. blev han i Anledning af Krigen
Proviantmester og fik sammen med 3 andre Rigsraader
under Kongens Deltagelse i Krigsoperationerne
Overtilsynet i Jylland; et lignende Hverv overdroges
ham det følgende Aar. Da han 1567 ombyttede Aalborg
med Helsingborg Len, som han beholdt til sin Død, kom
han i Nærheden af Krigsskuepladsen og kom derved til
at spille en aktiv Rolle i Krigsbegivenhederne. For
at støtte Daniel Rantzau paa hans berømte Tog ind
i Sverige afsendtes nemlig O. B. i Efteraaret 1567
sammen med Bjørn Kaas og Jørgen Marsvin i Spidsen for
en større Styrke, 1. Dec. stode de i Smaalandene,
hvor de udstedte en Proklamation til Befolkningen,
men faa Dage efter maatte de ilsomt trække sig
tilbage over Grænsen, tvungne dertil af et Mytteri
mellem deres, for største Delen af udskrevne Bønder
bestaaende Folk. 1569 overdroges det O. B., Jørgen
Bille og Steen Bille at føre Tilsyn med den Skaanske
Grænses Forsvar. Den det næste Aar sluttede Fred kom
O. B. ikke længe til at nyde godt af, thi allerede
9. Maj 1571 døde han paa Helsingborg Slot. Han
begravedes i den ved Knudstrup liggende Kaagerøds
Kirke, hvortil han havde faaet Patronatsret 1560.

O. B. ejede Knudstrup, som han ombyggede 1551, og
Elved samt desuden Gods baade i Jylland og Norge. Af
Kronen kjøbte han 1568 i Forening med Peder Oxe alt
Peder Christensen Dyres 
Jordegods, som han i det hele efterhaanden ikke
forøgede sine Besiddelser saa ganske lidt. 1565 arvede
han efter Broderen Jørgen Rødinge Pantelen i Skaane,
hvilket hans Enke beholdt en Snes Aar efter hans
Død. I samme Landsdel forlenedes han 1569 med Froste
Herred som Pant for 6000 Rdl. Han synes overhovedet at
have raadet over betydelige Pengemidler. -- Med Beate
Bille havde han 6 Sønner og 5 Døtre; af disse maa
fremhæves Sophie, af hine Tyge, Steen, Jørgen og Knud,
der alle nævnes i det foregaaende eller følgende. Det
var en dygtig Slægt, der udgik fra Barnekammeret paa
Knudstrup; en af Sønnerne kastede endog Berømmelsens
Glans over Navnet og Fædrelandet.

Vedel Simonsen, Elvedgaards Hist. I, 92 ff. 
Danmarks Adels Aarbog 1888, S. 104.

<i>C. F. Bricka.</i>
</chapter>

<chapter name="Brahe, Otte, 1578-1651, til Næsbyholm">
<b>Brahe, Otte,</b> 1578-1651, til Næsbyholm, 
Søn af Rigsraaden Steen B. (se ndfr.) og Birgitte
Rosenkrantz. Han var født 12. April 1578, studerede
ved forskjellige fremmede Universiteter som Rostock,
Heidelberg, Strasburg, Basel og Genf og berejste
desuden Frankrig, England og Skotland; i et Par Aar
gjorde han Tjeneste ved Kurfyrst Frederik IV af Pfalz'
Hof. Derpaa deltog han i Kalmarkrigen og blev Fændrik
ved det sjællandske Kompagni af Rostjenesten. Han
samlede en stor Del Gods til Næsbyholm og blev
1622 Ejer af Ravnholt paa Fyn, hvilken Gaard
han dog kort efter solgte til Holger Rosenkrantz
til Rosenholm. 1632 udgav han en Samling Hus- og
Kirkebønner; han døde 5. Juli 1651. Gift 1. 1603 med
Margrethe Hansdatter Krafse (d. 1614), 2. 1618 med
Karen Knudsdatter Rud (d. 14 Dage efter Brylluppet),
3. 1619 med Anne Nielsdatter Bild (d. 1656).

Jørgen Lauritsen, Ligpræd. over O. B., 1655. 
Danske Herregaarde VI: Næsbyholm.

<i>J. A. Fridericia.</i>
</chapter>

<chapter name="Brahe, Otte, 1579-1611, til Elved">
<b>Brahe, Otte,</b> 1579-1611, til Elved, 
en Søn af ovfr. nævnte Axel B. (d. 1616) og dennes første Hustru,
fødtes paa Riberhus. Da han i sit 6. Aar havde mistet
Moderen, kom han til Farbroderen, ovfr. nævnte Knud
B., der satte ham i Huset hos Biskop Peder Vinstrup
i Aarhus, hvor han gik i Skole. Efter derpaa at have
været et Aar hos Faderen i Odense sendtes han 1594
til Udlandet for at fortsætte sin Uddannelse. Han
besøgte Tyskland, Frankrig, Italien og Spanien, og
i Padua var han et Aar (1600-1) den tyske Nations
Consiliarius. Hjemkommen var han 1602 sammen med
Faderen i Hertug Hans' Følge til Rusland. 1603-6 var
han 
Hofjunker og foretog i denne Stilling flere Rejser til
Udlandet. For at uddanne sig som Kriger gik han derpaa
til Nederlandene, hvor han først tjente Spanierne
og siden deres Modstander, Grev Morits, der satte
ham over en lille Afdeling paa 300 Mand. Efter
Stilstanden 1609 blev han den brandenborgske
Kurfyrstes General-Oberstlieutenant med Kommando over
2000 Mand. Med denne sin Herres Tilladelse ilede han
hjem, da Krigen med Sverige begyndte 1611. 16. Maj
kom han til Kjøbenhavn og begav sig øjeblikkelig til
Lejren for Kalmar, men her gjorde en Kugle fra Slottet
Ende paa hans Liv allerede Natten mellem 31. Maj og
1. Juni, just som han advarede Christian IV om Faren
ved at være i den Skanse, O. B. var i Færd med at
anlægge. Han var ugift.

H. Bang, Ligpræd. over O. B. Danmarks Adels Aarbog
1888, S. 110.

<i>C. F. Bricka.</i>
</chapter>

<chapter name="Brahe, Otte, 1582-1642, til Krogholm og Torbenfeldt">
<b>Brahe, Otte,</b> 1582-1642, til Krogholm og Torbenfeldt,
Søn af Peder B. og Margrethe Gjøe. Han var født
14. Sept. 1582 og gjorde i sin Ungdom en Del Aar
Tjeneste hos Pfalzgrev Philip Ludvig, Hertug af
Neuburg, af hvem han blev gjort væragtig, og derefter
hos hans Søn, Pfalzgrev Ludvig Philip. Efter sin
Hjemkomst deltog han i Kalmarkrigen og blev Kornet
ved det sjællandske Kompagni af Rostjenesten. 1617-23
var han Lensmand paa Koldinghus, i hvilken Stilling
han gjorde sig meget afholdt, og derefter 1623-24 paa
Kalundborg. Ved at gaa i Borgen for andre Herremænd
ødelagde han sin Formue, saaledes at der blev gjort
Indførsel i hans Godser, men erhvervede senere ved
Arv efter sine Søstre Sophie og Anne B. Sæbygaard
og Mørkegaard. Han døde 10. Juli 1642. Gift 1626 med
Mette Jacobsdatter Rosenkrantz.

Anders Andersen, Ligpræd. over O. B., 1643. Danske
Herregaarde VI: Frydendal. Dr. Otte Sperlings
Selvbiografi S. 73 ff.

<i>J. A. Fridericia.</i>
</chapter>

<chapter name="Brahe, Preben, 1627-1708, Godsejer">
<b>Brahe, Preben,</b> 1627-1708, Godsejer, 
var en Søn af ovfr. nævnte Rigsraad Hr. Jørgen B. (d. 1661). Han
fødtes 18. Juni 1627, vistnok paa Hagenskov, tilbragte
sin Ungdom paa unge adelige Herrers Vis med Studier
i Udlandet, indskreves 1647 som Stud. juris i Leipzig
og besøgte Tyskland, Frankrig og Italien. 1651 kom han
hjem og fik sig 1653 overladt af Faderen Engelsholm,
hvor han tog Bolig med sin Brud, Hofmesteren paa
Sorø Falk Gjøes Datter Susanne (f. 1634). Under
Svenskekrigen, medens 
Egnen om Engelsholm til Bunds udplyndredes af Fjenden,
boede han paa Næsbyholm sammen med sin Svigermoder
Karen Bille (d. 1670) og dennes Svigerinde,
Bogsamlersken Anne Gjøe. Efter Krigen deltog han i
den kjøbenhavnske Rigsdag og maatte aflægge Beretning
om den for sin døende Fader. Efter ham arvede han
Brahesborg og efter Moderens Død 1677 Hvedholm, hvor
han opslog sin Bolig; men Gaarden brændte 1683. Efter
at hans Hustru var død i Kjøbenhavn ligeledes 1683,
skiftede han Godserne mellem sine Børn og forbeholdt
sig kun Engelsholm, hvor han henlevede som Enkemand
indtil 27. Marts 1708, da han døde, næsten 81 Aar
gammel. Efter en foreløbig Bisættelse i Nørup Kirke
begravedes han hos den øvrige Slægt i Hvedholms
Sognekirke Horne. -- Han efterlod sig af i alt 9
Børn kun 4 overlevende, af hvilke Sønnen Henrik
forplantede Navnet, der dog allerede uddøde med
dennes Søn Preben (se ndfr.) 1786. Datteren Karen
(se ovfr.) har imidlertid bedst bevaret Mindet om
sit og sine Forældres fromme, højsindede Husliv, hvis
litterære Sysler har efterladt sig talrige Minder i
hendes mærkelige Bibliothek. P. B. selv er Forfatter
af nogle Betragtninger over Bønnen og Nadveren samt
af nogle Salmer, skrevne i hans Ungdom. Til Text for
sin Ligprædiken havde han valgt sig Davids 116. Salme,
Vers 1-9 med dens Taksigelse til den Gud, som i sin
naadige Barmhjærtighed udfrir den enfoldiges Sjæl
fra Døden.

Hofman, Fundationer I,  317.

<i>Fr. Krarup.</i>
</chapter>

<chapter name="Brahe, Preben, 1711-86, Godsejer">
<b>Brahe, Preben,</b> 1711-86, Godsejer. 
Han var Søn af Henrik B. til Hvedholm og Henrikke Sophie f. Bille
og fødtes 9. Jan. 1711 paa Engelsholm. Han blev 1737
Lieutenant af Infanteriet, 1738 Sekondlieutenant i
Fodgarden og 1743 Kapitajn ved det fynske nationale
Infanteriregiment, men afgik 1754 fra Militæretaten
med Oberstlieutenants Karakter. I Aaret 1737 havde
han arvet Hvedholm, og efterhaanden kom han til stor
Rigdom, i det hans mange Søskende døde før han;
af disse var især Søsteren <i>Susanne B.<i> (f. 1700 f
1760) meget rig, da hun havde faaet Østrupgaard
i Følge Testament, Stensgaard ved sit Ægteskab
med Etatsraad Hein og havde kjøbt Damsbo. Disse
tvende Søskende oprettede 1751 af deres tre Godser:
Hvedholm, Stensgaard og Østrup, et Stamhus med
agnatisk-kognatisk Succession, hvilket Etatsraadinden
ved Gavebrev 1758 forøgede med Damsbo. P. B. døde
ugift paa Fyn 17. 
Avg. 1786 som den sidste Mand af Slægten. Hans store Ejendomme 
tilfaldt for største Delen Familien Bille-Brahe.

Adresseavisen 1786, Nr. 174. Danske Herregaarde
VI: Hvedholm. Danmarks Adels Aarbog 1888, S. 108.

<i>P. Brock.</i>
</chapter>

<chapter name="Brahe, Sophie, 1556-1643">
<b>Brahe, Sophie,</b> 1556-1643, 
Datter af ovennævnte Otte B. til Knudstrup (d. 1571), var ikke blot
kjødelig Søster til Astronomen Tyge B., men var
ham tillige i høj Grad aandelig beslægtet, ligesom
hun var knyttet til ham ved en inderlig Kjærlighed
og en dyb Forstaaelse. Tidlig opnaaede hun en
ualmindelig Aandsdannelse, og har hun end ikke
selv forfattet den latinske Text til det berømte
Digt («Urania Titani»), som er skrevet i hendes
Navn, saa vare Tankerne deri dog hendes. Ved
Paavirkning fra Broderen blev Naturvidenskaben
hendes Yndlingssysselsættelse. Han fortæller et Sted,
hvorledes hun 17 Aar gammel hjalp ham med at observere
en Maaneformørkelse. 1577 ægtede hun Otte Thott til
Eriksholm i Skaane. Af dette Ægteskab fødtes 1580
den siden navnkundige Tage Ottesen Thott («Skaanes
Konge»). Efter at S. B. 1588 var bleven Enke,
delte hun sin Tid mellem Omsorgen for sin lille Søn,
sin Have, der skal have været et Vidunder i Norden
ved sine sjældne Planter og sindrige Anlæg, og sine
Studier. Hun var kyndig i Lægevidenskaben og øvede
den i Praxis, Kemien var hun godt hjemme i og meget
hengiven til, og Astrologi dyrkede hun med en Iver,
der endog af Broderen betegnes som overdreven. Hun
havde selv den største Tillid til dens Resultater
og var en Mester i at stille Nativiteter. Jævnlig
besøgte hun Broderen paa Hven, men til sin Ulykke
gjorde hun her Bekjendtskab med en ung Herremand fra
Jylland, Erik Lange til Engelsholm, der ganske delte
hendes Interesser. De bleve forlovede o. 1590; men
derved blev det ogsaa indtil videre; thi Erik Lange
kastede sig, understøttet af S. B., saaledes ind i
Guldmageriet, at han bortdestillerede alt, hvad han
ejede, og paa det nærmeste ogsaa hendes med, saa at
han for at undgaa sine Kreditorer maatte søge ud af
Landet i Haab om der bedre at nemme Guldmagerkunsten.

Ene sad S. B. nu tilbage med Sorg og Savn,
medens pekuniære Vanskeligheder taarnede sig op om
hende. Hendes Slægtninger gjorde deres Hjælp afhængig
af, at hun skulde skille sig af med Erik Lange; men
trofast, som hun var, vilde hun intet høre derom. Da
hendes «gode Broder», som hun gjærne kaldte Tyge B.,
1597 forlod Danmark, og da hendes Søn 1599 ogsaa
rejste ud for at 
søge Uddannelse, blev hun dobbelt enlig stillet. Syg
af Sorg og Græmmelse kunde hun ikke længere udholde
den sørgelige Ensomhed, men rejste bort i den Hensigt
at opsøge sin Søn og forlovede og mulig finde Lægedom
ved et udenlandsk Bad. Pengenød holdt hende imidlertid
fast i Slesvig; men her traf hun Erik Lange; fattig
og elendig var han, men det var dog ham, hun havde
ventet paa, og hun lod sig derfor vie til ham i
Ekernførde 1602. «Vil man sige, at saaledes naaede
hendes trofaste Kjærlighed det Maal, hvorefter den
gjennem lange Prøvelser havde tragtet? Vel sandt, men
hun var imidlertid bleven 46 Aar gammel, og Udsigterne
vare i alle Henseender slette. Under Sorg, Savn og
Venten var Ungdommen gaaet hen. Da endelig Haabet
gik i Opfyldelse, og Lønnen skulde blive hende til
Del, var Haabet vissent og Lønnen fuld af Bitterhed»
(J. L. Heiberg). Ikke længe efter skrev hun et langt
Brev -- et af de mærkeligste, vor Litteratur ejer -- til
sin Søster Fru Margrethe Brahe, Enke efter Christen
Skeel til Fussingø. «I dette Brev opgjør hun, saa at
sige, sit moralske Mellemværende med sin Slægt, der
saa ofte havde bebrejdet hende, at hun ikke rettede
sig efter dens Vilje, og som derfor tilføjede hende
saa mange ubillige Krænkelser.» -- Erik Lange kunde
ikke blive i Hjemmet; han skal være død i Prag, hvor
han vistnok har villet bevæge Kejser Rudolf til at
støtte hans Guldmageri. Har S. B. fulgt ham? Vi vide
det ikke. Et Sagn fortæller, at en Dag gik nogle unge
Adelsmænd over Torvet i Prag, deriblandt Tage Thott
til Eriksholm. Der sad en fattig Kone og solgte et
og andet, -- det var hans Moder. I mange Aar høre vi
intet om S. B., indtil hun 1630 var med at udstede et
Dokument om, at Tyge B.s Børn vare ægtefødte. Senere
forekommer hun som boende i Helsingør. Skjønt højt
oppe i Aarene havde hun bevaret sin Aandsfriskhed
og betragtedes som en Mærkværdighed fra en svunden
Tid. Fra Alkemien havde hendes Interesse vendt sig
til en mindre farlig Videnskab, nemlig den adelige
Slægthistorie, i hvilken hun med sine rige Minder
synes at have været en Avtoritet. Hun døde, 87 Aar
gammel, 1643.

Danske Mag. II, 194. III, 12 ff. 24 ff. IV, 270 f. 
Vedel Simonsen, Jørgen Brahes Levnetsbeskr. S. 148 ff. 
Heiberg, Saml. pros. Skrifter IX, 275 ff. Friis,
Breve og Aktst. ang. T. Brahe og hans Slægtninge, 1875.

<i>H. F. Rørdam.</i>
</chapter>

<chapter name="Brahe, Steen, 1547-1620, til Knudstrup, Rigsraad">
<b>Brahe, Steen,</b> 1547-1620, til Knudstrup, Rigsraad,
født 21. Dec. 1547 paa Gaarden Gladsaxe og en Søn
af ovfr. nævnte Otte B. (d. 1571), hørte til sin Tids
betydeligste Adelsmænd baade ved 
sin Deltagelse i Statslivet og ved sin store
Godsrigdom. I Modsætning til sin et Aar ældre Broder
Tyge fik han en væsentlig praktisk Uddannelse. Efter
Skolegang i Aarhus og Aalborg blev han sat i Huset hos
Steen Rosensparre for at optugtes i Hoftjeneste. Ved
Kongens Medvirkning anbragtes han 2 Aar efter hos Grev
Günther af Schwarzburg, med hvem han 1563 fulgte
til Danmark, da Greven her overtog Stillingen som
Feltøverste, og senere til Ungarn, og af hvem han,
o. 21 Aar gammel, erklæredes væragtig. Omtr. 1569 tog
han, som en kort Tid ogsaa havde gjort Krigstjeneste
hos Prins Vilhelm af Oranien, til Kurfyrsten af
Sachsen, ved hvis Hof han blev, indtil Faderens
Dødsfald 1571 kaldte ham hjem. 1573-75 var han
ansat ved det danske Hof, først som Hofjunker,
senere en kort Tid som Skjænk. 1575 indtraadte han
i Ægtestanden, og s. A. begyndte hans Forleninger,
nemlig: Froste Herred i Skaane 1575-82, Vrangstrup i
Sjælland 1577-78, Saltø sammesteds 1578-80, Kalundborg
1580-81, Ravnsborg paa Laaland 1581-88, Helsingborg
1588-92 og endelig atter Kalundborg 1592-1620. I Maj
1578 udnævntes han til Rigsraad, en Værdighed, som han
beklædte i det ualmindelig lange Tidsrum af 42 Aar, og
hvormed var forbunden Overtagelsen af en Uendelighed
af Hverv, saa at han kom til at føre et højst uroligt
Liv: han maatte idelig indfinde sig til Raadsmøder,
Herredage, Retterting og Hoffester, maatte afholde
Mønstringer over Adelens Rostjeneste, modtage og
forhandle med fremmede Fyrster og Afsendinger,
ja selv drage til fjærne Lande; først i sine senere
Aar, da Alderen gjorde sin Indflydelse gjældende,
fik han noget roligere Dage. Medens hans Virksomhed
i Raadsalen for største Delen skjuler sig, kan her
peges paa nogle af de mange offentlige Ærender,
der betroedes ham.

1581 sendtes han til Warnemünde for at modtage og
ledsage Kongens Svigermoder, Hertuginde Elisabeth af
Meklenborg. 1585 gik han som Gesandt til Kejseren,
og i Slutningen af samme Aar rejste han til Sachsen
for at repræsentere Kongen ved dennes Søsters,
Kurfyrstinde Annas, Begravelse. 1586 var han med
at modtage Hertugen og Hertuginden af Meklenborg,
der aflagde et Besøg her i Landet. 1589 fulgte han
som Hofmester Skotlands vordende Dronning, Prinsesse
Anna, til Norge, hvor de maatte overvintre, og hvor
Kong Jacob VI opsøgte sin Brud; det følgende Aar
ledsagede han Kongeparret ned til Danmark og der fra
til Skotland. Baade 1591 og 1592 maatte han en Tid
under nogle
Regeringsraaders Fraværelse «ligge i Regeringen»
i Kjøbenhavn, og 1593 blev han virkeligt Medlem af
Regeringsraadet, som førte Styret under Christian
IV's Mindreaarighed. I 3 Aar, lige indtil den unge
Konge 1596 selv overtog Regeringen, var S. B. Medlem
af dette 4 Mands Udvalg, Højdepunktet af hans sociale
Stilling; til Dækning af de betydelige Udgifter, der
herved paaførtes ham, forlenedes han 1594 med Munkeliv
Kloster og St. Hans Kloster i Bergen uden Afgift,
hvilken Forlening han igjen maatte afgive 1597. 1592
var han i Sverige ved Hertug Carl af Sødermanlands
(Carl IX's) Bryllup. Ved Kroningshøjtidelighederne
1596 spillede han naturligvis en fremtrædende Rolle,
og ved den da afholdte Ringrenden udmærkede han sig
særlig, skjønt nu allerede til Aars. 1597 var han
Medlem af det Gesandtskab, der med Hertug Joachim
Frederik, Administrator i Magdeburg (senere Kurfyrste
af Brandenborg), afsluttede Ægteskabskontrakten om
hans Datter Anna Cathrines Giftermaal med Christian
IV. 1599 var han Afsending i Sverige. 1602 ledsagede 
han Enkedronningen og hendes Datter
Hedevig til Dresden, hvor den sidstes Bryllup med
Kurfyrsten af Sachsen stod. 1603 deltog han i 
Grænsemødet i Flakkebæk. 1604 var han med Kongen 
paa Herredagen i Bergen, og 1606 fulgte han ham til England.
1607 repræsenterede han i Brunsvig Kongen ved
dennes Søsterdatters Bryllup. 1611 var
han under Kongens Fraværelse i Krigen en af
Regeringsraaderne. 1619 var han Deltager i
Grænsemødet i Ulfsbæk. Endelig døde han 11.
April 1620 paa Kalundborg Slot; hans Lig
nedsattes i Familiebegravelsen i Kaagerød
Kirke ved Knudstrup.

S. B. var uden Tvivl en særdeles dygtig Mand, og han
var en ærlig og retsindig Mand. Med en stærk Følelse
for Betydningen af høj Byrd og egne Fortjenester
forbandt han en dyb religiøs Tro og stor Godgjørenhed;
i Familielivet synes han, trods en fremherskende Hang
til Alvor, at have været mild og kjærlig. Forenede
han i Tidernes Løb mange Hverv paa sin Haand, forstod
han ogsaa at samle store Besiddelser. Efter Faderen
arvede han Halvdelen af Knudstrup; den anden Halvdel
afkjøbte han 1594 Broderen Tyge, inden denne forlod
Danmark. Med sin første Hustru fik han Næsbyholm i
Sjælland, hvor han opførte en ny Hovedbygning 1585,
og en Gaard i Kjøbenhavn («Sigbrits Gaard»), og hans
anden Hustru bragte ham de jyske Gaarde Barritskov,
som han 1598 ligeledes ombyggede, og Bradskov. 1581
kjøbte han Bregentved, og ved Arv tilfaldt ham
Tersløsegaard i Sjælland
(o. 1604), Hvedholm paa Fyn (1611) og Engelsholm
i Jylland (1615). -- Han var 3 Gange gift:
1. (18. Sept. 1575) med Birgitte Rosenkrantz,
f. 12. April 1555 d. 9. Sept. 1588, Datter af Otte
R. til Næsbyholm og Ide Gjøe; 2. (6. Sept. 1590) med
Kirstine Holck, f. 10. April 1558 d. 10. Febr. 1599,
Datter af Hans H. til Barritskov og Margrethe
Rotfeldt og Enke efter Hans Krafse til Egholm (d.
o. 1587); 3. (30. Juni 1602) med Sophie Rostrup, d.
18. Dec. 1632, Datter af Jørgen R. til Selleskovgaard
og Margrethe Skeel og Enke efter Mads Sandberg til
Løjstrup (d. 1597). Medens det sidste Ægteskab var
barnløst, fødte den første Hustru ham 7 Børn, den
anden 2. Blandt Sønnerne vare de ovfr. nævnte Otte
(d. 1651) og Jørgen (d. 1661).

Th. C. Wegner, Ligprædiken over S. B., 1621
(optrykt i: Mindeblade om Næsbyholm, 1885, S. 9 ff.). 
Brasch, Gamle Eiere af Bregentved S. 205 ff. 
Hist. Tidsskr. 5. R. VI, 615 ff.

<i>C. F. Bricka.</i>
</chapter>

<chapter name="Brahe, Steen, 1623-77">
<b>Brahe, Steen,</b> 1623-77, 
var ældste Søn af ovennævnte Hr. Jørgen (Steensen) B. (d. 1661) 
og blev født 28. Avg. 1623 paa Hagenskov. 1640 sendtes han for sine
Studiers Skyld udenlands og blev s. A. immatrikuleret
ved Universitetet i Leiden. Efter sin Hjemkomst fik
han af sin Fader overdraget Herregaarden Knudstrup
i Skaane og giftede sig derefter 6. Sept. 1646 med
Sophie Rosenkrantz, en Datter af den lærde Holger
R. 1653 blev han antaget til Ritmester ved et skaansk
Kompagni af det nyoprettede nationale Rytteri, men
fik allerede 1657 Afsked fra denne Stilling. Under
Svenskekrigen tog han paa ny Tjeneste og sendtes
1658 med en lille Styrke til Laaland, hvor han
dog kun kom tids nok til at tage Del i Nakskovs
uværdige Overgivelse. Da Krigen atter brød ud,
gjorde han under hele Kjøbenhavns Belejring Tjeneste
som Generalkrigskommissarius. 1661 var han blandt de
Adelsmænd, som forseglede Souverænitetsakten. Efter
Freden fik han ligesom sine i Skaane bosatte
Standsfæller Valget imellem enten at opgive sit
Jordegods eller ogsaa, i alt Fald til en vis Grad,
slutte sig til den nye Tingenes Orden. Han synes
at have valgt det sidste; men hans Hjærte hang dog
ved hans gamle Fædreland, og da den Skaanske Krig
udbrød, sluttede han sig ligesom Flertallet af sine
Landsmænd, høje og lave, til den danske Sag og deltog
som Oberst og kjæk Partifører med Hæder i Krigen,
men døde endnu inden dens Slutning 26. Febr. 1677
i Christiansstad. -- I hans Gravskrift hedder det,
at han var Amtmand over 
Assens og Hindsgavl Amter, men det er ikke lykkedes at finde nogen Udnævnelse for ham hertil.

<i>Thiset.</i>

</chapter><chapter name="Brahe, Susanne, 1700-60, s. Preben Brahe (ovfr. S. 600).">

<b>Brahe, Susanne,</b> 1700-60, s. Preben Brahe
(ovfr. S. 600).

</chapter><chapter name="Brahe, Tyge, --1523, til Tostrup i Skaane">

<b>Brahe, Tyge,</b> -1523, til Tostrup i Skaane, 
ældste Søn af Hr. Axel Pedersen B., ægtede o. 1503 Magdalene
Krognos, Datter af den rige Hr. Oluf Stigsen
til Bollerup og Gertrud Knudsdatter Hase
«Brylluppet paa Bollerup» er blevet bekjendt ved
sin overdaadige Pragt (jvfr. Brasch, Gl. Ejere af
Bregentved S.41 ff. 116 ff.). Ved dette Ægteskab
fik han Knudstrup i Skaane og Halvparten af
Karsholm. Efter Fru Magdalenes tidlige Død (1510)
ægtede han 1513 Sophie Rud, Datter af Jørgen R. til
Vedby og Kirstine Eriksdatter Rosenkrantz, blev
s. A. ved Christian IIs Kroning Ridder, var forlenet
med en Del Strøgods i de Skaanske Provinser og med
Isolte i Halland som Pantelen. Han svor ligesom
sin Broder Axel Christian II fornyet Troskab 1523,
men gik, da Kongen havde forladt Landet, over til
Frederik I og blev optagen i Rigsraadet, men faldt
s. A. 7. Sept. som en af den Skaanske Adels Førere i
en Træfning uden for det belejrede Malmø. Blandt hans
Børn med Sophie Rud, der senere ægtede Rigsraad Erik
Madsen Bølle, ere de ovennævnte Jørgen og Otte B. de
bekjendteste; gjennem sidstnævnte blev han Farfader
til Astronomen.

Vedel Simonsen, Elvedgaards Hist. I, 66 ff.

<i>A. Heise.</i>

</chapter><chapter name="Brahe, Tyge, 1546-1601, Astronom">

<b>Brahe, Tyge,</b> 1546-1601, Astronom. Om denne Mand er
det med Føje sagt, at blandt dem af vore Landsmænd,
hvis videnskabelige Virksomhed har gjort dem selv
og deres Fædreland berømte, er der næppe nogen,
hvis Navnkundighed overgaar hans. Medens han
levede, gjenlød hele den civiliserede Verden af
hans Berømmelse, og fra forskjellige Lande strømmede
Folk af alle Stænder sammen til hans Opholdssted for
at se og beundre hans mangfoldige Indretninger til
Videnskabens Tarv; og endnu efter Aarhundreders Forløb
er Mindet om, hvad han virkede, saa levende iblandt
os, at hans Navn hos enhver fremkalder Forestillingen
om Astronomi og astronomiske Bestræbelser.

Han var født 14. Dec. 1546 paa Herregaarden Knudstrup
i Skaane. En Tvillingbroder til ham, som han mange
Aar efter udgav et smukt Mindedigt over, kom død
til Verden. Forældrene, Otte B. (se ovfr.) og
Fru Beate Bille, hørte begge til gamle og berømte
Adelsslægter. Da Otte B.s Broder Jørgen B. levede i 

et barnløst Ægteskab med Fru Inger Oxe, havde han
betinget sig, at hvis Broderen fik en Søn, skulde
denne overgives ham til Opfostring. De ejendommelige
Forhold ved T. B.s Fødsel have maaske bevirket, at
Forældrene ikke kunde overvinde sig til frivillig at
give Sønnen fra sig. Jørgen B. holdt sig imidlertid
til Aftalen og fik ved List Barnet i sin Magt og
beholdt det siden som sin Søn, hvori Forældrene
da ogsaa fandt sig. Faa Jørgen B.s Herregaard,
Tostrup i Skaane, Slægtens gamle Stamsæde, voxede
T. B. da op. Men det er næppe uden Føje, at man har
gjort opmærksom paa, at det maaske vilde have været
gavnligere for ham, hvis han var bleven opdraget
hjemme; thi iblandt sine mange Søskende vilde han
vel have fundet mindre Lejlighed til at udvikle det
Stivsind, som han senere ikke sjælden lagde for Dagen,
og som hans Plejeforældre næppe tilstrækkelig have
modvirket, medens det endnu var Tid, for ikke derved
at give Anledning til Klage over Strænghed.

Faderen havde ønsket, at T. B. skulde blive Krigsmand;
men Farbroderen, der bemærkede hans fortrinlige
Evner og Lærelyst, bestemte sig til at lade ham faa
en lærd Opdragelse. Han fik en Hovmester, som lærte
ham Latin, hvilket Sprog han nemmede med stor Lethed
og allerede tidlig tilegnede sig saa stor Færdighed
i, at det blev som hans andet Modersmaal. At skrive
latinske Vers var den Gang Dannelsens Blomst, og
da T. B. af Naturen havde ikke ringe poetisk Anlæg,
blev han en Mester i denne Kunst. Naar noget i hans
senere Liv bevægede hans Sjæl, gav han stadig sine
Følelser Luft i latinske Vers.

Allerede 13 Aar gammel (1559) ansaas han for moden
til at fortsætte sine Studier ved Universitetet. Her
var det ikke blot Professorernes Forelæsninger, der
fængslede hans Opmærksomhed; han vendte ogsaa sit
Blik udad, i det enhver mærkelig Naturbegivenhed
tildrog sig hans Opmærksomhed i den Grad, at han
begyndte at gjøre Optegnelser derom. Særlig vakte
en betydelig Solformørkelse, der indtraf 1560, hans
Interesse for Astronomien. Den Omstændighed, at den
allerede længe i Forvejen var forudsagt, viste ham,
hvor nøje man kjendte Himmellegemernes Bevægelser,
og Beundringen over denne Videnskab bragte ham til
ved Hjælp af nogle astronomiske Skrifter, saa godt
det lod sig gjøre, paa egen Haand at sætte sig ind
i de Grunde, hvorpaa disse Beregninger støttede sig,
og de Methoder, hvorefter de udførtes.

Paa hin Tid fuldendte unge Adelsmænd saa godt som aldrig
deres Studier ved Kjøbenhavns Universitet; men
saa snart de fandtes nogenlunde skikkede dertil,
sendtes de enkeltvis eller flere i Følge udenlands
med en Hovmester. I Begyndelsen af 1562 lod Jørgen
B. sin Plejesøn da tiltræde en Studierejse til
Tyskland. Hans Ledsager var den siden saa bekjendte
Anders Sørensen Vedel, med hvem han drog til
Leipzig. Plejefaderens Ønske var, at T. B. skulde
uddannes til Statstjenesten, og han havde instrueret
Hovmesteren i denne Retning; men T. B.s Lyst var de
mathematiske Videnskaber, særlig Astronomien. Herved
fremkaldtes i Begyndelsen visse Rivninger mellem den
unge Gransker og hans samvittighedsfulde Mentor; men
T. B. sejrede. De Penge, hans Plejefader forsynede
ham med, anvendte han til Indkjøb af Hjælpemidler
til sit Studium, særlig en lille Himmelglobus, og om
Natten, naar alt hvilede, medens Himlens Stjærner
talte, stod han op af sin Seng, fremtog sine Bøger
og Instrumenter og betragtede med Henrykkelse den
stjærneklare Hvælving. Ved at sammenligne Stjærnerne
over ham med dem, der vare aftegnede paa Kuglen, blev
han efterhaanden som hjemme blandt de Stjærnebilleder,
der viste sig for hans Øje. Herfra skred han videre,
og skjønt de Hjælpemidler, han besad til Anstilling
af Observationer, vare i høj Grad ufuldkomne, lykkedes
det ham dog at finde adskillige Fejl i de da brugelige
astronomiske Haandbøger, og dette opmuntrede ham til
at skride videre frem ad den heldig betraadte Bane,
da han saa, at her var en Opgave for ham at løse,
og at der trængtes til nøjagtigere Iagttagelser end
dem, man hidtil besad. Fra Aaret 1563 begyndte hans
Observationer, som han siden med faa Afbrydelser
fortsatte, saa længe han levede, og som have givet
ham Adkomst til den beundrende Ihukommelse, som
er bleven ham til Del. Der er en egen Ynde ved
de første friske Drag af Videnskabens Væld, alle
Sjælens Evner stille sig villig til Raadighed;
det er ikke tungt at arbejde, thi Lysten driver
Værket. Lyset vælder frem, og enhver ny Iagttagelse
fylder Hjærtet med Glæde. For enhver Vanskelighed,
der besejres, bliver Haabet fastere, og Fremtiden
faar en lysere Tone. De Besværligheder, som Mangel
paa Anerkjendelse eller Medbejleres Misundelse
mangen Gang lægger i Vejen for den fremadskridende
Videnskabsmand, kjendes endnu ikke, og Opdagerglæden
giver Erstatning for alle Savn. T. B. var endnu paa
dette første lykkelige Stadium af sin Bane; senere
skulde han lære Bitterhederne at kjende.

Efter et treaarigt Ophold i Leipzig kom T. B., ledsaget af
Vedel, til hvem han efterhaanden var traadt i det
venligste Forhold, 1565 tilbage til Hjemmet, ventelig
fordi Farbroderen ønskede at se ham. Men da denne hans
Velgjører kort efter døde, og da T. B. hos sine andre
Slægtninger -- paa en enkelt Undtagelse nær -- ikke
fandt nogen Sympathi for de Studier, der helt opfyldte
ham selv, begav han sig 1566 igjen paa Rejser. Et
halvt Aars Tid dvælede han i Wittenberg, hvor
mange danske den Gang studerede; men da en smitsom
Sygdom havde fordrevet ham der fra, begav han sig
til Rostock. Her var det, at det Uheld ramte ham, at
han, heftig som han var, kom i Strid med en anden ung
dansk Adelsmand, Manderup Parsberg, og i et Sammenstød
fik en Del af sin Næse hugget af, hvorved hans Ydre
vanheldedes, da en kunstig Næse kun ydede ham en
daarlig Erstatning for det manglende. Imidlertid
fortsatte han sine astronomiske Studier, hvormed han
forbandt astrologiske Beregninger, som den Gang vare
i høj Kurs, da man gik ud fra, at Himmelklodernes
Stilling og Bevægelse øvede en bestemt Indflydelse
paa Menneskenes Skæbne, og at det derfor var muligt
ved kunstige Beregninger at forudsige, hvad der
til en vis Tid vilde ske. Tillige synes T. B. her
at have faaet Smag for Kemi og Alkemi, paavirket
af Professor Levinus Battus, der som en ivrig Ven
af den paracelsiske Retning i Medicinen søgte at
fremme disse Studier. Et nyt Besøg i Hjemmet ydede
ikke T. B. den Tilfredsstillelse, han havde ventet,
og han drog derfor paa ny ud til Rostock, senere
til Wittenberg og endelig til Augsburg. Opholdet i
den sidstnævnte Stad (fra Sommeren 1569) blev især
tiltalende for ham, da han her ikke blot fandt
god Lejlighed til astronomiske Observationer og
videregaaende kemiske Forsøg, men ogsaa stiftede
Bekjendtskab med flere ansete Mænd, der delte hans
Interesse for Astronomien, navnlig tvende Medlemmer
af Stadens Raad, Brødrene Hainzel. Den ene af disse
ejede et Landsted, i hvis Have han besluttede at lade
opstille nogle af T. B. konstruerede Instrumenter,
der gjorde det muligt at bestemme Stjærnernes Plads og
Afstande med meget større Nøjagtighed, end det hidtil
havde været muligt. I Augsburg begyndte T. B. ogsaa
paa Forfærdigelsen af sin berømte store Himmelglobus,
et Mesterværk for sin Tid, paa hvilket Resultaterne
af hans omhyggelige Fixstjærneobservationer senere
efterhaanden bleve indgraverede.

Disse forskjellige Foretagender maatte henlede
Opmærksomheden paa den unge Videnskabsmand, der ved
sin hele Aandsretning og ved sin grundige klassiske
Dannelse ragede højt op over de fleste 
af sine Standsfælle. I den behagelige Omgang med
Mænd, der delte hans Interesser, havde han vistnok
dvælet længere, hvis ikke Budskabet hjemme fra om
hans Faders vaklende Helbredstilstand havde kaldt
ham til Fædrelandet. I Slutningen af Aaret 1570
var han paa Helsingborg Slot, hvor Faderen var
Lensmand, og da denne døde nogle Maaneder efter,
maatte Begravelsen og Opgjørelsen af Boet for
længere Tid holde ham fast. Han blev sammen med
Broderen Steen B. Ejer af Fædrenegaarden Knudstrup,
og her ses han da ogsaa jævnlig at have opholdt sig;
men da hans Morbroder Steen Bille til Vandaas, der,
i Modsætning til hans øvrige Slægtninger, agtede
og yndede hans Studier, tilbød ham Bolig paa sin
Forlening, Herrisvad Kloster, i Nærheden af Knudstrup,
saa modtog han gjærne Tilbudet, navnlig da Morbroderen
gav ham Lejlighed til at fortsætte sine astronomiske
Observationer og tillige lod en Bygning i Nærheden
af Gaarden indrette til kemisk Laboratorium for
ham. T. B. havde nemlig i den sidste Tid med saa
stor Iver kastet sig over kemiske og alkemistiske
Forsøg, at det næsten syntes, at han skulde drages
bort fra Betragtningen af Himmelfænomenerne. Da var
det, at en ydre Begivenhed atter med Magt og for
stedse gjorde Astronomien til hans Hovedopgave. En
Aften i Nov. 1572, da han forlod sit Laboratorium
for at begive sig tilbage til Gaarden, vendte han
som sædvanlig Blikket opad og blev i Stjærnebilledet
Cassiopeia en usædvanlig klar Stjærne vár, som han
aldrig før havde set. Han vilde ikke tro sine egne
Øjne, men maatte dog til sidst, da andre saa det
samme, tilstaa, at her var fremkommet en Stjærne af
første Rang, som ikke før havde været synlig.

Denne Begivenhed blev af afgjørende Betydning
for T. B., i det den ligesom nødte ham til med
Kraft atter at tage fat paa sine Observationer for
nærmere at bestemme denne Stjærne. Da han ved et
Besøg i Kjøbenhavn meddelte sine Venner, Professor
Johannes Pratensis, den franske Gesandt Charles
Dangay o. a., sin Opdagelse, og de havde overbevist
sig om Rigtigheden deraf, lode de ham ikke Ro, før
han gik ind paa, at hans Iagttagelser over den nye
Stjærne bleve offentliggjorte, helst da det viste
sig, at andre, som uafhængig af ham havde iagttaget
Stjærnen, ingenlunde havde givet tilfredsstillende
Oplysninger om den. Ved dette Skrift («De nova
stella», Havn. 1573) blev den almindelige Opmærksomhed
henledet paa T. B. og da ikke mindst i Fædrelandet,
hvor man hidtil ikke havde været tilbøjelig til at
værdsætte hans
Studier efter Fortjeneste. Nu kom Astronomien paa
én Gang i Mode, og det blev god Tone at tale om
Himmellegemernes Bevægelse og at finde Betragtningen
af Stjærnehimmelen overordentlig interessant. Man
trængte ind paa T. B. for at faa ham til at holde
Forelæsninger over hans Videnskab. I Begyndelsen
vægrede han sig, men da Kongen ogsaa anmodede ham
derom, gav han efter og begyndte i Slutningen af
Sept. 1574 en Række Forelæsninger ved Universitetet om
Theorien for Planeternes Bevægelse. Endnu er den Tale
bevaret, hvormed han indledede disse Forelæsninger, og
den er værd at læse, da den giver fortrinlig Oplysning
om hans Betragtning af de mathematiske Videnskaber,
særlig ogsaa af Astrologien.

Imidlertid havde T. B. etableret egen Husstand, i det
han (o. 1573) havde indgaaet Forbindelse med en Pige
af ringe Stand ved Navn Kirsten, hvilket, saa trofast
og kjærlig hun end vistnok har været, dog senere
forvoldte ham sure Timer, da han derved lagde sig
ud med sin Slægt, og da i Tidens Løb det vanskelige
Spørgsmaal paatrængte sig, hvorledes Børnene af denne
Forbindelse vare at betragte. Foreløbig maatte denne
Begivenhed styrke hans Ønske om at finde en fast
Virkeplads. Han søgte den først i Udlandet. 1575 drog
han til Kassel, hvor Landgrev Vilhelm af Hessen,
der selv dyrkede Astronomien, modtog ham paa den
venskabeligste Maade; siden besøgte han Basel, en By,
der behagede ham saa meget, at han bestemte den til
sit fremtidige Opholdssted. Imidlertid drog han dog
videre gjennem Schweits til Venedig, hvor han opholdt
sig i nogen Tid, og der fra tilbage til Tyskland,
hvor han besøgte sine Venner i Augsburg og tog den
dygtige Maler Tobias Gemperlin i sin Tjeneste. Der
fra rejste han til Regensburg for at overvære Kejser
Rudolfs Kroning, i det han kunde gjøre Regning paa her
at træffe Mænd, som det var vigtigt for ham at komme
i Forbindelse med. Her lærte han bl. a. Kejserens
Livlæge Thaddæus Hagecius at kjende, hvis Venskab
siden gavnede ham meget. Derimod traf han ikke,
som han havde haabet, Landgreven af Hessen; men
denne havde allerede antaget sig hans Sag ved
saa indtrængende at anbefale ham til Frederik II,
at Kongen efter hans Hjemkomst 1576 tillagde ham en
aarlig Løn af 500 Rdl. og senere afgiftsfrit forlenede
ham med Øen Hven, for at han der kunde indrette alt,
hvad han troede fornødent til Astronomiens Fremme,
ligesom Kongen ogsaa tilsagde ham Erstatning 
for de Omkostninger, han kunde have med
Bygninger og andre Indretninger.

Planen om at tage Bolig i Basel blev altsaa opgivet,
medens T. B. derimod 8. Avg. 1576 i mange anselige
Mænds Nærværelse, ved sin Ven Charles Dançay,
lod Grundstenen lægge til det siden saa berømte
Uranieborg. Bygningen blev imidlertid først færdig
4 Aar derefter. Men da var hele Anlægget ogsaa
blevet et lille Vidunder i Norden, saa symmetrisk,
saa kunstfærdig og med saa stor Omtanke var denne
ejendommelige og enestaaende Bygning indrettet,
saa mange mærkelige Indretninger og Instrumenter
indeholdt den, og saa mange sindrige Indskrifter
fandtes, der maatte vække Læserens Eftertanke og
vidnede om den videnskabelige Idræt, som her øvedes,
og den Mester, som var Sjælen i det hele. Ikke blot
den egentlige astronomiske Virksomhed gav Uranieborg
en ejendommelig Betydning, men T. B.s foretagsomme
Aand knyttede efterhaanden dertil forskjellige kemiske
og industrielle Anlæg, hvoriblandt Bogtrykkeri og
Papirmølle, hvilke i høj Grad maatte forøge den
Tiltrækning, som dette mærkelige Sted øvede paa
Samtiden.

«I 20 Aar» -- siger A. D. Jørgensen -- «var nu T. B.s
Navn og videnskabelige Arbejder knyttede til den
lille, forhen kun lidet paaagtede Ø. Den hæver sig
over Vandfladen som et mægtigt Orlogsskib, med vid
Udsigt til alle Sider; rundt om dens høje Skrænter
drager hundrede Sejlere frem og tilbage Dag ud og
Dag ind, Aar ud og Aar ind. I store Mænds Liv kan
ofte det tilfældige vidunderlig slutte sig til det
væsentlige og alt ligesom forme sig til at frembringe
noget stort og ualmindeligt. Saaledes staar T. B.s Liv
paa Hven som en skjøn Digtning i vor Historie. Som
en Eneboer i en Hovedstad sad han paa sit Slot;
ene med sine Bøger, sine Lærlinge og sine Stjærner,
i Stand til at udstyre sit Hjem saaledes, at det blev
et Billed paa hans Livs- og Verdensopfattelse; -- og
dog midt i den travleste Samtid, i Nordens Midtpunkt
og Rigets Hjærte. Et fyldigere Udtryk kunde han ikke
nogetsteds have fundet for sin ejendommelige Natur,
urolig og vanskelig som han var, jævnlig paa Færde,
jævnlig paa Udkig efter den store Menneskeverden,
og dog indad vendt til de stilleste Granskninger,
Mennesketanken kan sysle med. Han har naaet et
udødeligt Eftermæle, ikke blot ved sin sjældne Lærdom
og Skarpsindighed, men ogsaa ved sit Liv og Levned;
thi man vil aldrig trættes ved at dvæle ved dette
ejendommelige, forunderlig fængslende Minde fra
Videnskabens fjærne Barnealder.»
Enhver, der sysler med Aandslivets Historie i Danmark,
maa bemærke det Opsving, som den videnskabelige
Sans vandt ved T. B. I Erkjendelse af denne hans
Betydning tilbød Kjøbenhavns Universitet ham paa
Dr. Niels Hemmingsens Forslag Æresposten som dets
Rektor (1577). Vel undskyldte han sig for at modtage
den ham tiltænkte Hædersbevisning; men naar han
samtidig tilføjede, at hvis han i Fremtiden kunde
være Universitetet til nogen Nytte, skulde han altid
findes rede til at tjene det, saa var det ikke noget
tomt Ord; thi den Skole for unge Mathematikere og
Astronomer, som han stiftede paa Uranieborg, kom i den
følgende Tid til at danne et væsentligt Supplement
til den endnu mangelfulde Uddannelse i disse Fag,
som Universitetet kunde byde. Og ikke faa af de Mænd,
som i den første Del af det 16. Aarhundrede indskreve
deres Navne i vort Fædrelands Lærdomshistorie (som
Christen Longomontanus, Gellius Sascerides, Niels
Lauridsen Arctander, Cort Aslaksen, Iver Hemmet,
Johannes Stephanius, Poul Jensen Kolding o. a.,
ikke at tale om forskjellige fremmede), begyndte
deres Bane som Disciple i T. B.s Skole paa Hven.

I Frederik II havde T. B. en trofast Velynder,
og det var betydelige Indkomster og Forleninger,
som Kongen efterhaanden lod ham tilflyde; og han
trættedes ikke, skjønt B.s Administration af de
ham betroede Len ofte gav Anledning til grundede
Klager. Ogsaa Dronning Sophie skjænkede hans
Arbejder en særdeles Opmærksomhed. Hun besøgte
ham gjentagne Gange paa Hven. Den første Gang var
hun der (1586) tillige med Kongen. De bleve da paa
Grund af Storm nødsagede til at opholde sig der i
et Par Dage, og det var maaske ved denne Lejlighed,
at Kongen gav T. B. Elefantordenens Kjæde. Siden,
da Dronningens Forældre, Hertug Ulrik af Meklenborg
med hans Gemalinde Elisabeth, vare i Besøg hos
hende, førte hun dem over til T. B. for at lade
dem se hans forskjellige Indretninger, især de
kemiske Laboratorier, for hvilke Hertugen navnlig
interesserede sig. Blandt de mange andre mærkelige
Besøg, som T. B. modtog paa Uranieborg, kan særlig
nævnes den skotske Kong Jacob VI (1590) og den
unge Kong Christian IV med tre af Regeringsraadets
Medlemmer (1592). I det hele kan det siges, at næppe
nogen fremragende Udlænding kom til Danmark uden at
besøge Hven i de Aar, da T. B. boede her.

Disse Aar stundede imidlertid mod Enden; thi vel
havde Regeringsraadet med Niels Kaas i Spidsen efter
Frederik II's Død
(1588) skaffet T. B. en kongelig Gave paa 6000
Rdl. til Betaling af den Gjæld, han ved sine
Bygningsarbejder havde paadraget sig, og senere havde
det givet ham et af hele Rigsraadet stadfæstet Tilsagn
om, at man af yderste Evne vilde hjælpe til, at hans
Bygninger og Instrumenter skulde holdes ved lige paa
Statens Bekostning, og at man vilde formaa Kongen til,
naar han blev myndig, at stifte nogen vis Rente og
Indkomst til den astronomiske Kunsts Fortsættelse
og Vedligeholdelse paa Hven; men der var dog Tegn,
der tydede paa, at T. B. ikke var ret tilfreds. Da
Niels Kaas døde 1594, faldt hans bedste Støtte. Kort
efter maatte han paa Grund af Pengemangel afhænde sin
Andel i Fædrenegaarden Knudstrup til Broderen Steen
B. Kun Retten til fremdeles, som forhen, at skrive
sig «til Knudstrup» forbeholdt han sig. Samtidig
indtraf en Begivenhed i T. B.s Hjem, der voldte
den stolte og irritable Mand en stærk Ærgrelse,
i det den Forlovelse, der var sluttet mellem hans
ældste Datter, Magdalene, og en af hans tidligere
Medarbejdere, Dr. Gellius Sascerides, opløstes,
uden at det lykkedes T. B. at faa den Oprejsning,
han ønskede. Da nu dertil kom, at man ikke længere
viste sig tilbøjelig til at se igjennem Fingre med den
Maade, hvorpaa han handlede med sine Forleninger,
og da flere af hans Indkomster bleve ham berøvede,
ikke at tale om, at Christian IV, efter selv at have
overtaget Regeringen med Christian Friis til Borreby
som Kansler, ikke viste sig villig til at stadfæste
Rigsraadets ovennævnte Løfte, og da endelig Kejser
Rudolfs Vicekansler, J. Curtius, under et Besøg hos
T. B. paa Hven havde givet ham Haab om, at Kejseren
vilde tage sig af ham, saa bestemte han sig 1597 til
at forlade det ham forhen saa kjære Uranieborg.

Han tog først Bolig i en Gaard, han havde i
Farvergade i Kjøbenhavn (hvor nu Vartov er); men da
Fortrædelighederne ogsaa fulgte ham her, fragtede
han et Skib til at overføre ham selv med Familie og
de af hans Studenter og Tyende, som vare villige til
at følge med, samt hans Bohave, Instrumenter, Bøger,
Haandskrifter og Bogtrykkeri til Rostock. Her var det
hans Agt at tøve i nogen Tid for at se, om man ikke i
hans Fædreland vilde betænke sig og kalde ham tilbage
under Saadanne Vilkaar, som kunde tilfredsstille
ham. Han fik Hertug Ulrik af Meklenborg til at skrive
til sin Dattersøn, Kong Christian IV, og forestille
ham, hvor stort et Tab, det vilde være for Danmark,
om den udmærkede Astronom, hvis Lige næppe skulde
findes, maatte vende Fædrelandet Ryggen
af Mangel paa tilstrækkelig Understøttelse for
sine Studier. Selv skrev T. B. ogsaa til Kongen,
og efter en Slags Undskyldning for sin Bortrejse
mindede han om, hvad der i Fortiden var lovet ham,
og anholdt om Kongens Gunst, da han helst saa,
at Fædrelandet nød godt af den Ære, som hans
videnskabelige Virksomhed kunde kaste over det,
forudsat at dette kunde ske «med lidelige Vilkaar og
uden hans Skade». Da det imidlertid varede længe,
inden der indløb Svar, og da han vel ogsaa tvivlede
om, at det vilde blive gunstigt, saa havde han
samtidig Blikket vendt andensteds hen. Saaledes
gjorde han Skridt for at vinde Understøttelse af den
svensk-polske Konge, Sigismund, og for at faa en Ø
ved Diinas eller Weichselens Munding til Anlæg af et
nyt Uranieborg. Da Pesten i Efteraaret 1597 gjorde
Opholdet i Rostock uhyggeligt for ham, begav han sig
efter Indbydelse fra den lærde Henrik Rantzau med alt
sit til dennes Slot Wandesborg ved Hamborg. Her modtog
han Christian IV's Svar, der var i høj Grad afvisende,
da Kongen, fortørnet over den Selvfølelse og Mangel
paa Underdanighed, som han mente at spore i T. B.s
Brev, lod ham høre, hvor lidet hans Undskyldning
betydede, da han var dragen bort uden Kongens Vidende
og Vilje. I strænge Ord foreholdtes det ham, hvor
egenraadig han havde handlet med sin Forlening Hven,
hvor hans hensynsløse Adfærd havde givet Anledning til
Bøndernes bitre Klagemaal. Hans egen Klage over, at
han havde maattet sælge sit Arvegods for at holde sine
Instrumenter ved lige, afvistes med den Bemærkning, at
han efter sin Udrejse af Landet havde tilbudt fremmede
Herrer og Fyrster mange Tusende Daler til Laans,
«sine Børn til bedste og ikke Riget til nogen Ære
eller Kunsten til Forfremmelse». Det var Kongen imod,
at han betlede om Hjælp og Ansættelse hos fremmede
Fyrster, som om Danmark ikke formaaede at sørge for
ham. Vilde han tjene som en Mathematicus og gjøre det,
han burde gjøre, da skulde han først tilbyde Kongen
sin Tjeneste og <i>bede</i> derom, «som en Tjener bør at
gjøre», og ikke stille Fordringer. Først naar det
skete, vilde Kongen erklære sig derpaa.

Under Indtrykket af dette strænge Brev, der ikke
indeholdt nogen som helst Hentydning til T. B.s
Fortjenester eller den Glans, hans videnskabelige
Arbejder havde kastet over Fædrelandet, var det, at
han skrev sit bekjendte latinske Digt (smukt gjengivet
paa Dansk af J. L. Heiberg), hvori han foreholdt sit
Fædreland den
Uret, man gjorde ved at forstøde dets kjærlige og
højt fortjente Søn. Og skjønt han endnu nogle Gange
ved fremmede Fyrsters Intercession søgte at indvirke
paa Christian IV, maatte han dog nu for Alvor i
Udlandet søge sig en ny Virkekreds. For at berede
sig Vej dertil, udgav han en Beskrivelse af sine
Instrumenter og en haandskreven Fortegnelse over de
af ham bestemte Fix-stjærner. Med disse Vidner om sit
fremragende Geni og store Flid henvendte han sig til
forskjellige formaaende Mænd, deriblandt til flere
i den kunstelskende Kejser Rudolfs Omgivelser.

Bestræbelserne førte endelig til det Resultat, at
T. B. under ærefulde Betingelser i Foraaret 1599 kom
til Prag, hvor Kejseren sædvanlig opholdt sig. Her
begyndte han nu sin Virksomhed paa ny, hvilken
s. A. forlagdes til Slottet Benatky, 5 Mile fra Prag,
hvor alt skulde indrettes efter hans Ønske. Han fik
imidlertid at føle, at det ikke var let at gaa ind
under de fremmede Forhold, helst da Kejserens abnorme
Sindstilstand og Finansernes usle Forfatning gjorde
alt vaklende. Vel samlede T. B. atter sin Familie og
en Kreds af Disciple og Medarbejdere, deriblandt den
berømte Joh. Kepler, om sig, og hans Arbejder kom
ogsaa i Gang, men Tilfredshed fandt han ikke. Den
Modgang, han havde haft, synes at have forøget
hans indre Uro og pirrelige Mistænksomhed. Efter
atter at være vendt tilbage til Prag døde han her
14. Okt. 1601. Han naaede en Alder af 54 Aar, «et
kort Liv, hvis man sammenligner det med den Alder,
mange opnaa, -- langt, dersom man udmaaler det med,
hvad han i det havde udrettet». Hans Lig blev med
stor Højtidelighed stedet til Hvile i Teinkirken i
Prag. Efter hans Død kjøbte hans Enke et Landgods i
Bøhmen; men hun var, som en af hendes Døtre skriver,
«altid saa meget sorggiven, siden Vorherre kaldte vor
sal. Fader», og hun døde faa Aar efter (1604). Ingen
af deres Børn fik Hjem i Danmark.

T. B.s Verdensystem har, som bekjendt, ikke staaet
sin Prøve; men hans utrættelige og skarpe Iagttagelser
have grundlagt den nyere Astronomi, og blandt Danmarks
Sønner har der været saare faa, om ellers nogen,
hvis Navn har været videre kjendt og højere æret.

Gassendus, Tychonis Brahei Vita, Ed. 2., Hagæ Com. 1655. 
Danske Mag. II og 4. R. II. 
Pedersen, T. Brahes Liv og Levnet, 1838. 
Friis, T. Brahe, 1871. 
Dagbladet 1884, Nr. 352.  
(Svensk) Hist. Tidskr. 1886, S. 250 f. 
Favaro, Carteggio inedito di T. Brahe con G. A. Magini, Bologna 1886.

<i>H. F. Rørdam.</i>
-- Det karakteristiske for Tyge Brahe, det, der gjorde
ham til den fremragende <i>Astronom,</i> han var, var ikke
saa meget nye geniale Tanker som den Udholdenhed,
hvormed han fuldførte sine Arbejder, og den Omhu,
hvormed han undersøgte alt og sammenlignede sine
Maalinger med de hidtil antagne Theorier. Stemmede
hans Maalinger ikke overens med Theorien, vidste
han altid at rette eller forbedre denne og det med
saa megen Omsigt, at der ikke kan angives noget
Punkt af Betydenhed, hvor han med de Midler, der
stode til hans Raadighed, burde være kommen til et
andet Resultat end det, han fandt. Selv naar han
forkastede det kopernikanske Verdenssystem og satte
sit eget i Stedet, maa man indrømme, at vel havde
Kopernikus med et lykkeligt Blik saa at sige gjættet
sig til Sandheden, men at B. med de Hjælpemidler, der
stode til hans Raadighed, og med Datidens Kjendskab
til Fysik ikke kunde indrømme Rigtigheden af det
kopernikanske System. Irradiationen, der bevirker,
at et stærkt lysende Legeme synes større, end det
i Virkeligheden er, da Lyset breder sig paa Øjets
Nethinde, var fuldstændig ubekjendt. Naar derfor B. og
hans Hjælpere overensstemmende fandt, at en Stjærne
af 1. Størrelse havde en Diameter af 3 Bueminutter,
maatte de antage, at dette Maal var rigtigt. Dersom
Jorden bevægede sig om Solen, skulde en Stjærne, naar
den blev set fra to diametralt modsatte Punkter af
Jordens Bane, synes at have flyttet sig et Stykke lig
med det dobbelte af Stjærnens aarlige Parallaxe. Nu
viste B.s Observationer ingen saadan Forskydning
af Stjærnen, den maatte da efter den Nøjagtighed,
hvormed Observationerne vare udførte, antages at
være mindre end 1 Bueminut, og følgelig maatte,
hvis det kopernikanske System skulde være rigtigt,
en Stjærne af 1. Størrelse have en Diameter mindst
3 Gange saa stor som Jordbanens, og denne Antagelse
ansaa B. med rette for absurd.

Hans Observationer omfatte alle Dele af
Astronomien. Saa vel Solen og Maanen som Planeter,
Kometer og Fixstjærner bleve observerede og alle
med en indtil da ukjendt Nøjagtighed. Hans første
Observationer af virkelig videnskabelig Betydning ere
af den nye Stjærne, han første Gang saa om Aftenen
11. Nov. 1572. Denne Stjærne blev vel ogsaa observeret
andensteds, bl. a. af Thaddæus Hagecius, Maestlin,
Fabricius og Leovitius, men ingen havde fulgt
Fænomenet saa udholdende eller givet saa nøjagtig
en Beskrivelse deraf som B., og hans første Arbejde,
«De nova Stella anni 1572»,
vakte derfor fortjent Opsigt, da man her for første
Gang fandt fuldstændige og paalidelige Oplysninger
om et saadant Fænomen.

Afhandlingen «De nova Stella» blev senere aftrykt
i et af B.s Hovedværker: «Astronomiæ instauratæ
progymnasmata», i hvilken Bog B. har givet
største Delen af Resultaterne af sine astronomiske
Undersøgelser. Trykningen af dette Værk udførtes,
efterhaanden som de enkelte Afsnit vare fuldførte;
den blev begyndt paa H ven, men sluttedes først
efter B.s Død. -- B. begynder sine Undersøgelser med
en Bestemmelse af Uranieborgs Polhøjde, hvortil han
dels observerede Solens Højde i Meridianen ved Sommer-
og Vintersolhverv, dels Polarstjærnens Højde i øvre
og nedre Kulmination. Da den første Methode gav
ham en o. 4 Minutter mindre Værdi for Polhøjden end
den anden, sluttede han, at dette maatte tilskrives
Refraktionen, der paa virkede Stjærnerne ulige meget i
forskjellig Højde. Han undersøgte Sagen nærmere baade
ved at følge Solen fra dens Kulmination til dens
Nedgang og ved Observation af Circumpolarstjærner
og dannede de første Refraktionstavler, der give
temmelig gode Værdier for denne Korrektion, uagtet
B. havde en fejlagtig Opfattelse af dens Væsen, i
det han antog, at den var afhængig af det paavirkede
Himmellegemes Afstand.

Det næste Arbejde var at bestemme Solbanens
Elementer. Han benyttede hertil talrige Observationer,
deriblandt 10 Bestemmelser af Jævndøgnspunkterne,
og gav en Soltavle, der stemmede særdeles nøje med
de observerede Steder. Ved Sammenligning mellem
sine Bestemmelser og de, der vare fundne af hans
Forgængere, Hipparch, Ptolemæus og Albategnius,
bestemte han Aarets Længde. Da han saa, at den af
Kopernikus fundne Størrelse af Ekliptikas Skraahed
afveg betydelig fra den, han selv havde fundet,
formodede han, at Aarsagen til Afvigelsen maatte
være en fejlagtig Bestemmelse af Polhøjden af
Frauenburg, hvor Kopernikus havde anstillet sine
Observationer. Han sendte derfor en af sine Elever,
Elias Olai Cimber eller Morsing, til Frauenburg
for at bestemme Polhøjden paa ny. Det viste sig, at
Kopernikus havde antaget Frauenburgs Polhøjde 3 1/2
Minut for lille, og at hans Bestemmelse af Ekliptikas
Skraahed efter at være korrigeret for denne Fejls
Indflydelse stemmede nær overens med B.s.

Efter Solen kom Turen til Maanen, hvis
Bevægelse er betydelig mere indviklet og endnu
den Dag i Dag bereder Astronomerne betydelige
Vanskeligheder. Allerede Hipparch havde set, at man
her ikke kunde hjælpe sig med en simpel cirkulær
Bevægelse, og angivet en Ulighed i Haanens Længde,
en anden blev fundet af Ptolemæus, men videre kom
man saa ikke i de følgende 1400 Aar, indtil B. tog
denne Sag under fornyet Behandling. Af talrige
Observationer udledte B. nøjagtigere Værdier af de
to hidtil kjendte Uligheder og fandt tillige to nye,
Variationen (der dog maaske har været kjendt af den
arabiske Astronom Abul-Wefa) og den aarlige Ligning,
og end videre en Variation af Maanebanens Skraahed.

Kjendskabet til Fixstjærnernes nøjagtige Pladser
paa Himmelen er af høj Vigtighed, dels for selve
Fixstjærneastronomien (f. Ex. Præcessionen),
dels for Bestemmelsen af Planeters og Kometers
Steder, i det disse henføres til Fixstjærner i
Nærheden. De nøjagtigste hidtil bekjendte Kataloger,
Ptolemæus' (Hipparchs?) og Ulugh-Beighs, gave
ikke saa nøjagtige Positioner, som B. behøvede;
han besluttede sig derfor til at udarbejde en ny
Stjærnekatalog. Det gjaldt herved først om at forbinde
nogle Fundamentalstjærners Sted med Solen. Da Solens
Afstand fra Foraarsjævndøgnspunktet, dens Længde,
var kjendt fra Soltavlerne, vilde en Stjærnes Længde
findes gjennem lette Regninger, naar man først
observerede Solen, derpaa efter Solnedgang Stjærnen,
og man tillige kjendte Mellemtiden. B. forsøgte først
denne Methode, der ogsaa var anvendt af Landgrev
Vilhelm af Hessen, men saa snart, at han ikke kunde
faa Mellemtiden tilstrækkelig nøjagtig bestemt, uagtet
han var i Besiddelse af saa gode Ure, som det paa
den Tid var muligt at faa. Han fandt da, i Foraaret
1582, da Venus var synlig en stor Del af Dagen,
paa at sammenligne dens Sted med Solen og derpaa
efter Solnedgang, naar Stjærnerne vare komne frem,
at sammenligne disses Sted med Venus'. Der maatte da
tages Hensyn til Venus' Bevægelse i Mellemtiden, men
dette var ikke vanskeligt, da den var saa lille, at
en Fejl i Tiden her kun fik meget ringe Betydning. Af
7 Aars Observationer udførte paa denne Maade med
Assistance bl. a. af Longomontan bestemte han meget
nøjagtige Positioner for 21 Fundamentalstjærner,
til disse føjede han et stort Antal af de øvrige
Fixstjærner og dannede saaledes en Katalog paa 777
Stjærner, som blev trykt i «Progymnasmata». Hertil
føjede Kepler senere efter andre af B.s Observationer
228 Stjærner. En Katalog indeholdende disse og de i
Kassel observerede Stjærner udgaves senere af Albertus
Curtius («Historia coelestis ex observationibus
T. Brahei 1582-1601», Augsb. 1666); en senere Udgave
af B.s 
Katalog ved Baily findes i « Memoirs of Royal Astron. 
Soc.» XIII (1843)

Anden Del af «Progymnasmata» dannes af den allerede
1588 udkomne, paa Hven trykte «De mundi ætherei
recentioribus phænomenis». Den indeholder B. s
Observationer og Undersøgelser over Kometen fra
1577. Man ansaa den Gang alt, hvad der var under
Maanen, for jordisk og forgængeligt, alt, hvad der
stod højere, for himmelsk og uforgængeligt. Kometerne
troede man vare Dunster eller lignende i Jordens
Atmosfære. B. viste her, i det han dels sammenlignede
to Observationer, tagne med et Par Timers Mellemrum,
og i det han tog Hensyn til Kometens Egenbevægelse
i Mellemtiden, dels ved Sammenligning med flere
fremmede Astronomers Observationer, at Kometen
havde været fjærnere end Maanen og saaledes var at
anse for et virkeligt Himmellegeme. Han forsøgte
endogsaa at bestemme den Bane, hvori Kometen bevægede
sig. Samtlige B.s Kometobservationer ere publicerede
af F. R. Friis («Observationes septem cometarum»,
Havn. 1867).

Endelig maa B.s Planetobservationer nævnes som den
Del af hans Arbejder, der fik størst Betydning for
Astronomien. B. havde hyppig observeret Planeterne,
særlig Mars, den af dem, der viste de største
Afvigelser fra de beregnede Steder, i det det var
hans Hensigt, naar han havde samlet tilstrækkeligt
Materiale, at udarbejde nye Planettavler. Det var til
Assistance ved Udarbejdelsen af disse, at han ved sin
Ankomst til Prag antog Kepler. Han naaede kun at faa
Kepler gjort bekjendt med Observationerne inden sin
Død. Hans Ønske om, at Kepler ved Udarbejdelsen skulde
lægge hans og ikke Kopernikus' System til Grund,
blev ikke opfyldt, men hans Ære som Grundlægger af
den nyere Astronomi er derfor ikke ringere, thi uden
hans nøjagtige og talrigere Marsobservationer havde
Kepler ikke fundet sine Love.

B. har saaledes paa ethvert Punkt af Astronomien
ydet Observationer, der i betydelig Grad overgik
hans Forgængeres. Dette vilde han dog ikke have naaet
alene ved sin Flid og Omhu med Observationerne, men
han indsaa strax, da han begyndte at observere, at
det tillige gjaldt om at fremstille saa nøjagtige
Instrumenter som muligt. Saaledes undersøgte
han allerede, medens han studerede i Leipzig, en
Jacobsstav (Radius astronomicus), som han havde
faaet af Scultetus, og beregnede en Tabel over de
Korrektioner, som han paa Grund af Instrumentets
Ufuldkommenhed maatte tilføje til Aflæsningerne. Han
var saaledes den første Astronom, 
der korrigerede for Delefejl; nu til Dags sker
dette ved ethvert Instrument, der skal give fine
Maalinger. Det var dog først, da han byggede
Uranieborg, og Frederik II's Gavmildhed havde sat
ham i Stand til at realisere sine Ideer, at han
til fulde viste sin Duelighed i Konstruktionen af
Instrumenter. Han opstillede her talrige Instrumenter,
der efter hans Anvisning forfærdigedes af de mest
fremragende Mekanikere, bl. andre af den ogsaa
som Mathematiker berømte Justus Bürgi. Blandt
de mærkeligste Instrumenter, han byggede, er
Qvadrans muralis sive Tychonicus, et Instrument,
hvormed han maalte Stjærnernes Højder under deres
Passage gjennem Meridianen og Tiderne for disse
Passager, og som i Tidernes Løb har udviklet sig
til de moderne Observatoriers Hovedinstrument,
Meridiankredsen. Det synes at have været kjendt af
Araberne, men at være gaaet fuldstændig i Glemme,
saa Æren for original Opfindelse tilkommer B. fuldt. --
End videre byggede han Qvadrans azimuthalis, svarende
til Theodolithen, hvormed han maalte Stjærnernes Højde
og Azimuth. Til nøjagtigere Indstilling konstruerede
han et særligt Sigtemiddel, Pinnacidier, og for at
faa en saa nøjagtig Aflæsning som muligt forsynede
han Instrumenternes Kredse med Transversaler, en
Opfindelse, der rimeligvis er gjort af Purbach eller
Regiomontan, og hvortil B. har haft sit Kjendskab
fra Scultetus. Disse Instrumenter vakte kans Samtids
højeste Beundring og vare i lang Tid de Mønstre,
hvorefter de senere Astronomer lode deres Instrumenter
udføre. En Beskrivelse af Observatorierne Uranieborg
og Stjærneborg og de derværende Instrumenter har
B. udgivet 1598 i Wandesborg («Astronomiæ instauratæ
mechanica»).

Foruden Astronomien dyrkede B. med megen Iver Kemi
og Alkemi. Han selv satte disse Videnskaber lige saa
højt som Astronomien og ansaa dem for at staa i en
vis Relation til denne, hvad der bl. a. fremgaar
af Indskrifterne paa to Figurer over Indgangene
til Uranieborg, den ene forestillende Kemien
med Indskrift «Despiciendo suspicio», den anden
Astronomien med Indskrift «Suspiciendo despicio». Han
vides dog ikke at have udrettet noget af Betydning
for Kemien. -- Derimod har han gavnet Meteorologien,
i det han fra Okt. 1582 lod en af sine Disciple føre
en meteorologisk Dagbog, der fortsattes til 1597
(udg. 1876 af Videnskabernes Selskab).

Efter Afrejsen fra Danmark lod B. sine Instrumenter
og Manuskripter føre til Prag. De bleve efter hans
Død solgte til Kejser Rudolf II for 20000 Rdl.,
som B.s Familie havde meget vanskeligt
ved at faa, om den overhovedet nogen Sinde fik hele
Beløbet. Instrumenterne bleve formodentlig ødelagte
efter Slaget paa det hvide Bjærg; kun den store
Globus blev senere af Christian IV's Søn Hertug Ulrik
bragt tilbage til Danmark, hvor den gik til Grunde
under den store Ildebrand 1728. B.s Observationer
og Haandskrifter bleve overgivne til Kepler, der
deraf fandt de efter ham opkaldte Love og beregnede
de Rudolfinske Tavler. Observationsbøgerne bleve
af Keplers Søn solgte til Frederik III og findes
paa en ringe Del nær paa det kongelige Bibliothek i
Kjøbenhavn.

Hans Brevvexling med Landgrev Vilhelm og Rothmann
er udgivet af ham selv («Epistolæ astronomicæ»,
Uranib. 1596). Andre Breve ere udgivne af F. R. Friis
(1876-86) og Favaro (1886).

Delambre, Histoire de l'astronomie moderne I, Paris 1821. 
H. Godfray, Lunar theory, London, New York, 1871.

<i>Aug. Svedstrup.</i>
</chapter>

<chapter name="Brahe, Tyge, 1593-1640">
<b>Brahe, Tyge,</b> 1593-1640, 
blev født 1. Jan. 1593 paa Odensegaard, hvor hans Fader, ovennævnte Axel
(Ottesen) B. (d. 1616), da var Lensmand. 1615 blev han
Hofjunker, men tog 3 Aar efter Afsked fra Hove for
at ægte den 17aarige Birgitte Brock, Datter af den
bekjendte Dagbogsforfatter Eske B. Brylluppet stod
6. Sept. 1618, og Aaret efter forlenedes T. B. med
Skive Len, som han 1632 ombyttede med Tryggevælde. Fru
Birgitte døde 4. Avg. 1639, og hendes Død gjorde megen
Opsigt, i det den formentes at skyldes en urigtig
Behandling fra vedkommende Læges Side, hvorfor ogsaa
T. B. siden rejste Tiltale mod denne, men lod paa
andres Forbøn atter Sagen falde. Fru Birgitte har
efterladt sig et sjælden smukt Eftermæle som en
ualmindelig from, godgjørende Kvinde, til hvis Ros
det blandt andet maa fremhæves, at hun paa Mattrup lod
indrette en Skole for Bønderbørnene. Hendes Ægtefælle
overlevede kun kort sin Hustru, thi han døde alt
Aaret efter 22. Avg. under et Ophold paa Vedtofte.
Han skal have haft megen Sans for videnskabelig Syssel
og navnlig have delt sin store Farbroders og Navnes
Lyst til Astronomien; det var ham, der foranledigede,
at den lærde Ole Worm udgav sin Forklaring over den
bekjendte Runesten paa Tryggevælde. Derimod var han
en meget slet Husholder, og skjønt han havde arvet
betydelige Godser, nemlig Tostrup og Gundestrup i
Skaane efter sin Faders Slægt, Mattrup i Jylland og
Eskebjærg og Vedtofte i Fyn efter Moderen, Kirsten
Hardenberg, samt Vemmetofte i Sjælland og maaske
Alnerup, Ellinge og Ørtofte i Skaane efter sin
Svigerfader, saa at hans Jordegods beløb 
sig til henved 3000 Tdr. Hartk., undgik han
dog ikke den økonomiske Ruin, som paa den Tid
hjemsøgte den langt overvejende Del af hans
Standsfæller. Letsindige Forløfter for Slægt og
Venner ødelagde hans Kaar saa grundig, at der ved
hans Død fandtes en Gjæld paa 360000 Kr. En Del
af Arvingerne vilde derfor have Arven og Gjælden
frasagt, andre ikke, og derved foranledigedes et
skandaløst Optrin ved hans Jordefærd i St. Knuds
Kirke i Odense. 

Brasch, Vemmetoftes Hist. I, 143 ff.

<i>Thiset.</i>
</chapter>

<chapter name="Braker, Hinrich, --1728, Præst">
<b>Braker, Hinrich,</b> --1728, Præst, 
var født i Flensborg af Borgerslægt og blev 1690 Lærer ved sin Fødebys
lærde Skole, efter at han forud havde været Huslærer
hos den bekjendte Bogsamler Marqvard Gude. Efter
Tilskyndelse af Præsten Hollander i Sørup og andre
opvakte drog han 1692 til Berlin, hvor han kom i Huset
hos den berømte Theolog Phil. Jac. Spener, Pietismens
Fader, af hvis Forkyndelse han blev stærkt greben. Da
han kom hjem 1694, begyndte han at holde gudelige
Forsamlinger og at prædike om det tusendaarige Rige,
hvorfor han for mange blev en mistænkelig Person og
beskyldtes saa vedholdende for Kiliasme og Pietisme,
at han maatte se at rense sig, hvis hans Fremtid
ikke skulde forstyrres. I flere Skrivelser til
Generalsuperintendent Josva Schwartz og Konsistoriet
i Flensborg søgte han at vælte Beskyldningen fra sig,
men maatte dog møde to Gange (1695 og 96) for Synoden
i Rensborg for at tilbagekalde Ytringer, der ansaas
for kjætterske. Siden foregik der imidlertid et stort
Omslag med ham, saa han selv blev en af Pietismens
ivrigste Modstandere, hvilket han jævnlig paa en
drøj Maade fik at høre, særlig af den bekjendte
Sværmer Otto Strandinger, med hvem han havde mange
Kontroverser. 1699 blev han Adjunctus ministerii
hos Sognepræsten ved St. Nicolai Kirke i Flensborg,
Hr. Samuel Thomsen, hvis Datter han ægtede (noget som
antoges at have bidraget væsentlig til hans Omslag),
1703 Diaconus og 1707 Sognepræst ved samme Kirke,
i hvilken Stilling han døde 1. Dec. 1728. Han var
en stridbar Mand, men ikke uden en vis Begavelse som
tysk Poet og efterlod flere trykte og utrykte Digte.

Moller, Cimbr. lit. 
Jensen, Kirchl. Statistik d. Herz. Schleswig S. 871. 
Burchardi, Ueber Synoden S. 51 ff.

<i>H. F. Rørdam.</i>
</chapter>

<chapter name="Bramhelft, Christian Frederik, 1815-69, Officer">
<b>Bramhelft, Christian Frederik,</b> 1815-69, Officer. 
B., født 17. April 1815 i Kjøbenhavn, er en Søn af
Frederik Andreas B., Vexelmægler, og Andrea Henriette
f. Faith, Datter af Provst F. 
for Slaglille og Bjernede Menigheder. Udnævnt til
Sekondlieutenant i 1834, gik han indtil 1836 paa
den kgl. militære Højskole, ansattes s. A. ved
Livregimentet og kom derpaa til forskjellige
Rytterafdelinger, i det han i 1844 forfremmedes
til Premierlieutenant. I 1848 stod han ved
2. Dragonregiment og kom ved Oprørets Udbrud i
Fangenskab, hvorfra han først udløstes ved Slutningen
af Felttoget. I 1849, da han atter var til Tjeneste
ved 3. Dragonregiment, ægtede han Johanne Nicoline
Sophie Sundbye, Datter af Christian S., Sognepræst til
Barløse, og rykkede derpaa under Rye i Felten. Han
var saaledes med ved Kolding, Dons, Alminde og
Overfaldet ved Nørre Snede, hvori B. særlig udmærkede
sig. Det følgende Aar deltog han i Slaget ved Isted
og Forpostfægtningen ved Krop. Efter Krigen gjorde
B., som i 1849 havde erholdt Ritmesters Karakter,
Tjeneste ved det holstenske og fra 1852 ved det
2. Dragonregiment, hvorved han deltog i Felttoget
1864, i hvilket han en Tid var Forpostkommandør. B.,
som i Slutningen af 1864 erholdt Majors Karakter og
blev ansat ved 5. Dragonregiment, havde i 1860 været
Medlem af Kavallerikommissionen, hvornæst han indtraadte 
som Medlem af Forsvarskommissionen af 1866. Forfremmet 
til Oberst i 1867 og ansat som Chef for 2. Dragonregiment,
blev han ligeledes Medlem af Rytteriets 
Reglementskommission af 1868, men døde 24. Okt. 1869.

<i>P. N. Nieuwenhuis.</i>
</chapter>

<chapter name="Bramhelft, Georg Theodor, 1823-94, Officer">
<b>Bramhelft, Georg Theodor,</b> 1823-94, Officer. 
B., Broder til den foregaaende, er født 7. Marts
1823 i Kjøbenhavn og ansattes ved Udnævnelsen til
Sekondlieutenant i 1840 ved Dronningens Livregiment,
i 1842 ved 17. Bataillon, der havde Garnison i
Gluckstadt. Ved Oprørets Udbrud søgte han at undgaa
Fangenskab, men blev indhentet og kun løsladt paa den
Betingelse ikke at bære Vaaben imod Slesvig-Holsten;
B., som samme Aar udnævntes til Premierlieutenant, kom
saaledes paa 3 Rekrutskoler og ansattes i Marts 1849
ved 5. Reservebataillon, hvormed han deltog i Kampene
ved Kolding, Gudsø, Forsvaret af Fredericia og Slaget
6. Juli. I Maj 1850 blev han Kompagnichef ved 5. Bataillon 
og deltog med dette i Slaget ved Isted, der paa samme Dag 
bragte ham Ridderkorset og Kapitajnschargen. Efter Krigen 
gjorde B. Tjeneste ved forskjellige Afdelinger og blev i
1861 gift med Betty Margrethe  Bredsdorff, Datter
af Sognepræst Thomas Christian B. til Vissenbjærg.
I 1863 ansattes han ved 19. Bataillon, hvormed 
han deltog i Felttoget 1864, og kom derefter til 9. og
30. Bataillon. Udnævnt til Oberst i 1868, blev han
Chef for 8. Bataillon, i 1879 for 27. Bataillon og i
1880 for 7. Regiment, hvornæst han i 1882 udnævntes
til Generalmajor og Chef for 2. jyske Brigade og
i 1886 til Chef for fynske Brigade. B. blev i 1885
benaadet med Kommandørkorset af Danebrog. d. 30. Dec. 1894.

<i>P. N. Nieuwenhuis.</i>
</chapter>

<chapter name="Brammer, Gerhard Peter, 1801-84, Biskop">
<b>Brammer, Gerhard Peter,</b> 1801-84, Biskop. 
Han blev født 5. Maj 1801 i Hillerød, hvor hans Fader, Henrik
Joachim B., var Lærer ved Latinskolen; hans Moder,
Susanne Marie f. Jensen, Datter af Provst Johannes
J., skal gjennem sin Moder have været en Ætling af
Hans Tausen. B.s Fader døde, da Sønnen kun var 1/2
Aar gammel, men hans Moder giftede sig igjen (1804)
med Dr. med. Joh. Boëtius Fangel, som blev Fysikus
i Stavanger. Med sin Stiffader kom B. til Norge,
men efter et Aars Forløb blev han atter faderløs, da
Dr. F. 1805 døde af Brystsyge. Hans Moder rejste næste
Aar tilbage til Danmark, og B. kom da i Huset hos sin
Morfader, der den Gang var Slotspræst i Hillerød;
efter at have gjennemgaaet denne Bys Latinskole
blev han 1818 dimitteret til Universitetet. I hans
Skoletid havde Grundtvigs «Bibelske Prædikener» gjort
et stærkt Indtryk paa ham, og Reformationsfesten
1817, ved hvilken Claus Harms udsendte sine Theses i
Luthers Aand, bragte ham til at tænke paa en fremtidig
Præstegjerning.

Da han var bleven Student, gav han sig efter nogen
Vaklen til at studere Theologi, og 1822 blev han
theologisk Kandidat. Som saadan blev han Lærer i
dansk Sprog og Deklamation, senere ogsaa i Historie
og Geografi, i v. Westens Institut, og der havde han
H. L. Martensen, J. H. Paulli og P. Faber blandt sine
Disciple. Martensen giver ham det Vidnesbyrd, at han
«var meget elsket, fordi han viste sine Disciple en
sand Deltagelse», og B. fortæller paa sin Side, at han
gjennem Martensens danske Stile tidlig blev opmærksom
paa dennes fortrinlige Evner. I Kandidataarene
kom B. i nøjere Forhold til Sibbern, og da han
fik Bolig paa det gjenopbyggede Borchs Kollegium,
lærte han Johannes Hage og C. E. Scharling at kjende,
og især med den sidste sluttede han et fortroligt
Venskab. Under B.s Ophold paa Kollegiet faldt den
store Kirkestrid, der knyttede sig til Grundtvigs
«Kirkens Gjenmæle». Allerede i sin Studentertid var
B. kommen i Forbindelse med Grundtvig (jvfr. Brevene
i Theol. Tidsskr. for den dsk. Folkekirke III, 612 ff.), 
og sine første Forsøg som Prædikant havde han
forelagt denne, der imidlertid var forflyttet
fra Præstø til Kjøbenhavn, l Aaret 1823 deltog
B. i Pastoralseminariets Øvelser, og 15. Dec. 1823
(Theol. Tidsskr. II, 293) holdt han en Prædiken over
Matth. 10, 32-33, der af Pastoralseminariets Leder,
Stiftsprovst H. G. Clausen, blev stærkt dadlet, fordi
den formentlig indeholdt «Obskurantisme og fanatisk
Vedhængen ved forældede Dogmer». Denne Prædiken bragte
B. i en heftig Ordstrid med Stiftsprovsten, og da han
anden Gang (22. Maj 1824) skulde prædike i Seminariet,
vilde Clausen hverken selv kritisere Prædikenen eller
tillade Alumnerne i Seminariet at gjøre det. Paa Grund
af B.s lutherske Orthodoxi, der var bleven vitterlig
for alle ved Sammenstødet i Seminariet, og paa Grund
af hans personlige Forhold til Grundtvig opfordrede
en Kreds af dennes Venner den unge Kandidat til at
tage Del i Kirkestriden ved at skrive et Modskrift
mod Peder Søfrensens ironiske Pamflet. Men B. afslog
det. Forholdet til Grundtvig var nemlig stærkt kølnet,
først maaske fordi Grundtvig, som denne selv siger i
et Brev til B. (Theol. Tidsskr. III, 620), «for Guds
Riges og B.s eget bedstes Skyld», havde sagt denne
nogle «ubehagelige Sandheder», men rimeligvis ogsaa,
fordi B. i theologisk og kirkelig Henseende følte sig
mere og mere frastødt af Grundtvig. Han siger selv,
at han i den følgende Tid trak sig helt tilbage fra
Grundtvig, hvem han betragtede som «frafalden sig
selv».

1826 blev B. ordineret Kateket og Førstelærer ved
Borgerskolen i Nakskov, og i denne Stilling vandt han
(1829) den theologiske Licentiatgrad for en Afhandling
om de saakaldte Johanneskristne. 1830 blev han
kaldet til Forstander for Skolelærerseminariet
i Snedsted og til Sognepræst for Snedsted og
Nørhaa. I dette Dobbeltembede virkede B. til
stor Velsignelse, og tillige fik han Tid til at
udarbejde sin «Lærebog i Didaktik og Pædagogik»
(1838), der i flere Udgaver har været brugt ved
Seminariernes pædagogiske Undervisning, indtil den for
ikke længe siden blev afløst af Professor Heegaards
Opdragelseslære. B.s Pædagogik er et fortjenstfuldt
Arbejde, som røber en ikke ringe pædagogisk Erfaring;
men Biskop Mynster havde sikkert Ret, da han (Nogle
Blade af J. P. Mynsters Liv og Tid S. 367) ankede
over «vel mange Distinktioner og Definitioner, som,
især da de ere knyttede til fremmede Navne, maaske
mere ville hindre end gavne Bogens Læsere ved at
tilegne sig Bogens Indhold». Ved Reformationsfesten
1836 erhvervede B. den theologiske Doktorgrad for en
Afhandling om Venskabet, og
1842 blev han kaldet til Sognepræst for Vemmelev
og Hemmershøj; men inden han endnu havde tiltraadt
dette Embede, blev han (1843) udnævnt til Biskop
over Laalands og Falsters Stift som «sin faderlige
Ven» Dr. Rasmus Møllers Efterfølger. 2 Aar senere
blev han forflyttet til Aarhus Stift, og som Biskop
der virkede han med utrættelig Nidkjærhed i over en
Menneskealder.

Efter Bruddet med Grundtvig havde B. nærmest
sluttet sig til Mynster, og mange Breve vidne om
det gjensidige Venskabs- og Højagtelsesforhold,
der i Aarenes Løb udviklede sig mellem disse to
Mænd, der kunde mødes i en politisk og kirkelig
Konservatisme. Medens B. var i Snedsted, var der i
Sognet begyndt en stærk religiøs Opvækkelse, som B.,
og især hans Hustru, i Begyndelsen fulgte med milde
Øjne. Da imidlertid baade en af Seminariets Lærere (se
I, 180) og flere af dets Elever toge fremragende Del
i de gudelige Forsamlinger, som Opvækkelsen affødte,
greb Kancelliet ind, og B. skrev ogsaa «Et Par Ord
om gudelige Forsamlinger» (1837). I det lille Skrift
paaviste han Forsamlingslivets Skrøbeligheder, og
siden den Tid advarede han ofte unge Præster mod de
opvakte, der «ville herske over deres Præst med et
Jærnscepter». Hverken Pietismen eller den grundtvigske
Bevægelse fandt derfor Naade for hans Øjne, naar
han som Biskop visiterede sit Stift; men selv de,
der følte sig frastødte af hans myndige og fornemme
Væsen, kunde dog ikke nægte, at han var en dygtig
Administrator af det store Stift, saa lidt som de
kunde miskjende hans ypperlige Gaver som Kateket og
hans Evne til ved Kirkevisitatserne at tale et varmt
og indtrængende Ord. Lejlighedstalen laa i særlig Grad
for ham, og derfor var det ikke et Tilfælde, at han
blev Udgiver af flere Samlinger af Lejlighedstaler
fra forskjellige Prædikanter. Men hans Postil (1841)
og flere enkelte Prædikener vidnede tillige om den
Alvor og Dygtighed, med hvilken han selv forberedte
sig til Prædikenerne ved de sædvanlige Gudstjenester;
og da han havde ombyttet Præstegjerningen med
Tilsynsembedet, blev han, efter Mynsters Ord, en af
de Bisper, «der jævnlig prædike Guds Ord».

B. var Medlem af den Kirkekommission, der 1853 blev
nedsat til Overvejelse af vore kirkelige Forhold, og
efter sin hele Grundbetragtning kom han til at høre
til den mest konservative Fløj af Forsamlingen. I
Aarene 1857-72 plejede han ved Sommertid at samle
Landets Bisper med Undtagelse af Martensen til
private Bispemøder i Aarhus, og paa dem drøftedes da
de kirkelige Forhold
i en snæver Kreds. Da Kirkeforfatningssagen 1858 blev
et i høj Grad brændende Spørgsmaal, skrev han et lille
Skrift, «Indlæg i Kirkeforfatningssagen», i hvilket
han anbefalede Menighedsraad og hævdede det mislige
i «at bygge ovenfra» ved Oprettelsen af et Kirkeraad
(Synode). Professor H. N. Clausen, der baade direkte
og indirekte var udæsket, svarede med et «Sendebrev
til Biskop B.», i hvilket han dels gjorde Indsigelse
mod enkelte Paastande af B., dels udtalte sig imod «et
mystisk Væsen», som han mente selv at have særligt
Kald til at bestride, nemlig «en vis højkirkelig
Aand, som kan træde frem i meget forskjellige Nuancer
og Grader», og som især «havde givet sig Udtryk i
Betænkningen (over Kirkeforfatningssagen) fra Aarhus
Landemodes Majoritet».

Med Martensen, der 1854 afløste Mynster som
Sjællands Biskop, kunde B. ogsaa dele baade kirkelig
Grundanskuelse og kirkepolitisk Syn. Efter Martensens
Ønske blev det B., som fik det Hverv at indvie
sin forrige Discipel til Bispeembedet, og de to
Bisper skiftede jævnlig Breve, ikke blot om Tidens
kirkelige Spørgsmaal, men ogsaa om adskilligt andet;
«thi B.», siger Martensen, «havde megen Sans for det
individuelle, og hans Venner kunde tale til ham om
deres individuelle Glæder og Sorger og altid finde
Deltagelse». De to bispelige Venner kunde navnlig
mødes i en fælles Uvilje over for det meste af det,
der kom frem fra den grundtvigske Side. Allerede i
1852 havde B. (Nyt theol. Tidsskr. III, 284 ff.) over
for Birkedal og Viborg i Anledning af den saakaldte
Stige-Sag (Helveg, Den dsk. Kirkes Hist. efter
Reform. II, 732 ff.) hævdet Sognegrænsens Betydning
over for alle Tendenser til Sognebaandsløsning, og
da hans Kollega Biskop Kierkegaard som Kirkeminister
forelagde Valgmenighedsloven, fandt denne Lov i B. en
lige saa ivrig Modstander som i Martensen. Kort efter
dens Vedtagelse advarede B. end videre i et Hyrdebrev
(6. Jan. 1869, aftrykt i «Dansk Kirketidende»
1869, Nr. 6) mod nogle Udtalelser om de sidste
Ting og om Nøddaaben, der nys vare fremsatte i
Dr. Skat Rørdams «Den kristelige Lære, fremstillet
i Sammenhæng». Dr. Rørdam gav siden i sit «Forsvar
imod Biskop, Dr. theol. G. P. Brammers Angreb paa
«Den kristelige Lære»» et alvorligt Svar paa den
skarpe Fordømmelse.

Ogsaa med sin bispelige Nabo Laub i Viborg stod B. i
venlig Forbindelse, og i Laubs Sygdomsforfald indviede
han 1876, med kun en Dags Varsel, den gjenopførte
Viborg Domkirke. En anden af hans nære Venner var
Komponisten A. P. Berggreen,
med hvem han kunde mødes i fælles Kjærlighed til den
Kirkesang, der her hjemme fandt sit klassiske Udtryk
i Berggreens Koralbog. Den bedste Trøst under Livets
og Embedets Møjsommeligheder fandt han dog hos sin
Hustru, Nicoline Henrikke Høst (Datter af Justitsraad
C. J. H.), som han havde ægtet 1826, og med hvem han
levede et langt og lykkeligt Samliv, der ikke blev
formørket derved, at hun saa med langt mildere Øjne
paa Grundtvig end hendes Ægtefælle. Efter hendes Død
(1860) udgav han som Manuskript for Venner nogle af
hendes «efterladte Bønner og Afskedsord».

Skjønt Biskop B. i en sjælden Grad i sin Alderdom
bevarede sin Aandsfriskhed, maatte dog ogsaa han
til sidst føle Aarenes Vægt, og 1881 søgte han sin
Afsked. Da han 1876 fejrede sit 50 Aars Jubilæum som
ordineret Mand, oprettede Præsterne i hans Stift
et Legat for forældreløse Præstedøtre, og ved den
Lejlighed udtalte de det Ønske, at denne Hædersgave
«skulde vidne for Efterslægten om, at de B.s Tilsyn
undergivne Præster vidste at paaskjønne den Krafts,
Kjærligheds og Sindigheds Aand, hvoraf hele hans
Virksomhed havde baaret og bar saa umiskjendeligt
Præg». Da han nedlagde sit Embede, udtalte Ministeriet
Hans Majestæt Kongens allerhøjeste Paaskjønnelse
af hans lange Bispestyrelse, og selv tog han i et
bevæget Farvel Afsked fra de Menigheder, i hvis
Midte han saa længe havde levet og virket. Efter sin
Entledigelse tog han Ophold i Vejle, og der nedskrev
han sine Barndoms- og Ungdomserindringer. Han døde
12.. Jan. 1884.

1852 var han bleven Kommandør af Danebrog, 1878 Storkors.

Biskop Dr. G. P. B.s Ungdomsliv, fortalt af ham selv, udg. af J. Kok, 1884. 
Breve til ham findes i Breve fra J. P. Mynster (1860); 
C. N. L. Mynster, Nogle Blade af J. P. Mynsters Liv og Tid (1875) og Theol. Tidsskrift
for den dsk. Folkekirke III og IV. 
Jvfr. desuden:
Elvius, Danmarks Præstehist. 1869-84 S. 3 ff. 
Erslew, Forf. Lex. Illustr. Tid. 1881, Nr. 1136.

<i>Fr. Nielsen.</i>
</chapter>

<chapter name="Bramsen, Knud, --o.1607, Præst">
<b>Bramsen, Knud,</b> --o.1607, Præst, var født i Haderslev,
hvor hans Fader, Anders B., der døde 1539 i
Stubbekjøbing, var Borger. Studerede i sin Ungdom
i Kjøbenhavn, hvor han navnlig sluttede sig til den
som Salmedigter bekjendte Mag. Hans Thomesen. 1563
immatrikuleredes han i Rostock. 1566 kaldte Hertug
Hans paa Haderslevhus ham til Skolemester ved den
af Hertugen oprettede Skole i Klosteret Bordesholm i
Holsten. 1568 kom han til Wittenberg, vistnok i den
Hensigt at fortsætte sine Studeringer. Her tog han
Magistergraden og udgav en Samling latinske Sørgedigte
(«Næniæ», 1569), der i personalhistorisk Henseende
ikke er 
uden Interesse. Efter sin Hjemkomst blev han Konrektor
ved Haderslev Skole, og 1575 kaldte Hertug Hans ham
til Præst i Øsby ved Haderslev; samme Aar ægtede han
en Datter af Præsten Erik Madsen i Tuntoft (Nordborg)
paa Als. Af dette Ægteskab var bl. a. Sønnen Anders
B., der 1608 efterfulgte Faderen som Præst i Øsby.

Kirkehist. Saml. 3. R. I, 70 ff.

<i>H. F. Rørdam.</i>
</chapter>

<chapter name="Bramsen, Louis Ernst, 1819-86, Brandforsikringsdirektør">
<b>Bramsen, Louis Ernst,</b> 1819-86, Brandforsikringsdirektør, 
født 30. April 1819 og Søn af Kontorchef L. E. B., har haft en ikke ringe
Betydning i den danske Forsikrings verden. Det var
en livlig Mand med mange Interesser, som kæmpede med
stor Energi for sine Ideer, saaledes Ophævelsen af
Forsikringsmonopolerne. Efter at det Monopol, som
det kjøbenhavnske Brandassurancekompagni for Varer
og Effekter besad, var ophørt i 1863, stiftede han
«Nye danske Brandforsikringsselskab» (Jan. 1864),
hvis Direktør han var til sin Død, 2. Juli 1886. I
1846 havde han løst Borgerskab som Grosserer i
Kjøbenhavn; blev sardinsk Konsul 1859 og italiensk
Konsul 1861, men søgte allerede i Dec. s. A. om
Afsked og erholdt den, i det han samtidig udnævntes
til Consul honoraire. Han var gift med Camilla Lassen
(Datter af Avditør N. F. L.), f. 1820 d. 1879. -- En
af hans Sønner, <i>Ludvig Ernst B.</i> (f. 9. Sept. 1847,
gift med Maria Schack, f. 1846, Datter af
Overretsprokurator Carl S.), har ligeledes gjort sig
bemærket som sagkyndig i Forsikringsvæsenet. Efter
en fleraarig Uddannelse i Udlandet knyttedes han
til «Nye danske Brandforsikringsselskab», først
som Sekretær, senere som Direktør. Han var en af
Stifterne af Forsikringsforeningen i Kjøbenhavn, i
hvis Forhandlinger han har taget livlig Del. Foruden
en Række Blad- og Tidsskriftsartikler, navnlig fra
Krigsaaret 1870-71, har han leveret en velskreven
Afhandling om den tyske Lov om Ulykkesforsikring
(1884) samt «Et Alvorsord til Arbejderne» (1885,
af «en Arbejderven»), i hvilket bl. a. det
socialistiske Partis Ledelse kritiseres.

<i>H. Westergaard.</i>
</chapter>

<chapter name="Brand, Poul, 1654-87, Læge">
<b>Brand, Poul,</b> 1654-87, Læge, 
Søn af Sognepræst Niels B. og Margrethe Pedersdatter, blev født i
Sønderborg 15. Marts 1654. Efter at have studeret
ved forskjellige Universiteter i Holland, England og
Tyskland (Jena og Leipzig) blev han i 1675 indskreven
ved Kjøbenhavns Universitet og tog sammesteds i
det følgende 
Aar den medicinske Doktorgrad med en Dissertation om
Hypokondri. I 1678 var han ansat som Feltmedikus og
blev i 1680 udnævnt til Stadsfysikus og Garnisonslæge
i Bergen, hvor han døde pludselig 29. Sept. 1687. Han
var gift 2 Gange, 1. med Sophie Amalie Wulf, der døde
paa Barselseng 21. Marts 1682, i hvilken Anledning
han i Amsterdam udgav en Klagesang («qverela»);
i 1687 blev han paa ny gift med Cathrine Hansdatter
Schmit. Han skildres som en begavet Mand og en dygtig
Læge. Flere Skrifter af ham, dels af medicinsk,
dels af andet Indhold, nævnes i Nyerups Lit. Lex.

Ingerslev, Danmarks Læger og Lægevæsen II, 78 f.

<i>F. C. Kiær.</i>
</chapter>

<chapter name="Brandsen, Laurids, -1496, Provinsialvikar">
<b>Brandsen, Laurids</b>, --1496, Provinsialvikar. 
Denne Mand, hvis Navn i samtidige Kilder vistnok kun
forekommer i den latinske Form Laurentius Branderi,
gjorde sig i sin Tid navnkundig ved sin brændende Iver
for Klosterlivets Tilbageførelse til sin oprindelige
Strænghed. Han tilhørte Franciskaner- eller
Graabrødre-ordenen, med hvilken det var gaaet som med
saa mange andre Munkeordener, at den oprindelige Tugt
i Tidens Løb var slappet betydelig. I Christian I's
Tid kastede L. B. sig med ualmindelig Kraft over den
Opgave at bringe de danske Graabrødreklostre «til
Observans». Kongen støttede hans Bestræbelse, men
Munkene modarbejdede den af al Magt. Ved personlig
Henvendelse til Ordenens Generalminister i Venedig
og til Paven lykkedes det dog L. B. at udvirke
en Fuldmagt, der satte ham i Stand til, trods
megen Modstand og mange Forfølgelser, at trænge
igjennem med sine Reformplaner i en Del af de danske
Graabrødreklostre. Første Gang vi træffe ham (1468),
var han Guardian i Kolding og, som det synes, samtidig
Lektor ved Klosteret i Ribe. Ved tvende Skrivelser
af 14. Nov. 1468 til Kardinalen af Mantua og til
Provinsialministeren for Franciskanerne her i Norden
lykkedes det Christian I at skaffe L. B. Pladsen
som Guardian for Graabrødreklosteret i Odense,
hvilket da havde til Følge, at dette Kloster Aaret
efter blev bragt til Observans. Siden virkede han
paa forskjellige andre Steder; Dronningerne Dorothea
og Christine støttede hans fromme Bestræbelser;
og gjentagne Gange var han Provinsialvikar for de
reformerede Klostre; men han døde dog som «simpel
Broder» i det af ham reformerede Kloster i Roskilde,
4. Dec. 1496.

Script. Rer. Dan. V, 519 ff. VIII,  444 ff.

<i>H. F. Rørdam.</i>
</chapter>
<chapter name="Brandes, Carl Edvard Cohen, f. 1847, Forfatter, Politiker">
<b>Brandes, Carl Edvard Cohen,</b> f. 1847, Forfatter,
Politiker. Edv. B. er yngste Søn af Grosserer
H. C. B. og Emilie f. Bendix. Hans ældre Brødre ere
de ndfr. nævnte Georg B. og Ernst B. Han er født
21. Okt. 1847 i Kjøbenhavn og blev Student fra det
v. Westenske Institut 1865. B. drev først filologiske
Studier, læste Sanskrit under Professor Westergaard
og hørte samtidig Forelæsninger over slaviske Sprog
og klassisk Filologi, gav sig senere ogsaa af med
Arabisk og Persisk. 1872 tog han en Magisterkonferens
i østerlandske Sprog med Sanskrit som Hovedfag. Han
oversatte «Lervognen» (1870) og Kalidasas «Kongen
og Danserinden» (1874); skrev som Afhandling for
Doktorgraden en mythologisk Monografi, «Ushas
og Ushashymnerne i Rigveda», og blev kreeret ved
Universitetets Jubelfest 1879.

Den litterære Bevægelse, som hans Broder
Dr. G. B. vakte her hjemme i Slutningen af Treserne
og Begyndelsen af Halvfjerdserne, fandt en ivrig
og trofast Tilhænger i ham, og ligesom han efter
Broderen overtog Hvervet som Theateranmelder i
«Illustr. Tidende» (Okt. 1871-Jan. 1873), saaledes
begyndte han ogsaa -- efter Hjemkomsten fra en Rejse
til Frankrig og Italien 1873-74 -- sammen med ham
Udgivelsen af den Brandeseske Bevægelses Hovedorgan,
Maanedsskriftet «Det 19. Aarhundrede». Fra
Efteraaret 1875 blev han tillige Medarbejder
ved «Morgenbladet», hvori han skrev litterære
og dramaturgiske og lejlighedsvis ogsaa politiske
Artikler. Fra Okt. 1879 blev han tillige Medarbejder
ved Ugebladet «Ude og hjemme» og skrev heri næsten,
hver Uge Theaterkritikker, indtil Bladet gik ind
(Sept. 1884).

Politikken havde imidlertid mere og mere draget ham
til sig. «Det forenede Venstre» sprængtes i Foraaret
1878 i den Bojsen-Holsteinske og den Berg-Hørupske
Gruppe, og B. arbejdede da paa en nærmere Tilslutning
mellem den sidste Gruppe og det litterære Venstre,
der hidtil havde holdt sig borte fra al Politik. Under
et Besøg af Bjørnstjerne Bjørnson samme Efteraar
rettede han ved et Gilde for denne, som litterære
Venstremænd havde arrangeret, men hvori ogsaa
Berg, Hørup og enkelte andre radikale Politikere
deltoge, et Angreb paa disse for deres Mangel paa
Interesse for Litteraturen og det litterære Venstres
Forfattere, og dette blev det første Skridt til en
nærmere Tilslutning mellem politiske og litterære
Venstremænd. Ved Suppleringsvalget i Sept. 1880
opstilledes B. som Folketingskandidat i Svendborg
Amts 6. Kreds (Langeland) og blev valgt. Han er siden
gjenvalgt 4 Gange i 
samme Kreds. Fra Jan. 1881 til Dec. 1883 var
han derpaa sammen med Berg og Hørup Udgiver af
«Morgenbladet», indtil Bruddet mellem disse to
Politikere indtraadte, og Berg skaffede sig af
med sine to Medudgivere. Med den B. egne Energi
arbejdede han strax paa Oprettelsen af et nyt radikalt
Venstreorgan, og fra Okt. 1884 begyndte han sammen
med Hørup Udgivelsen af «Politikken», hvori han siden
da har været en meget flittig Medarbejder og skrevet
en stor Mængde Artikler af litterært, kritisk og
politisk Indhold. -- Som Politiker er han vel ikke
kommen til at spille nogen fremtrædende Rolle, men
ved Klarhed over sit Maal, Fasthed i Anskuelser og
forstandig Opfattelse af de skiftende Situationer
har han vidst at skaffe sig Indflydelse blandt sine
Meningsfæller. Han tager sjælden Ordet i Tinget,
men naar han taler, høres han med Opmærksomhed
baade af Partifæller og Modstandere, fordi han altid
giver vægtige Bidrag i en mønsterværdig Form til det
paagjældende Æmnes Belysning. -- Det samme kan siges
om hans journalistiske Produktion. Ere hans Domme
som Kritiker end ikke altid frie for Paavirkning af
hans personlige Antipathier og Sympathier, ere de
dog altid lærerige og interessante, fordi de bunde
i et bestemt og klart æsthetisk Grundsyn og støttes
af grundig og alsidig Dannelse.

Ved Siden af den journalistiske Virksomhed har
B. fundet Lejlighed til at skrive et Par Bøger
om Skuespilkunst -- «Dansk Skuespilkunst» (1880)
og «Fremmed Skuespilkunst» (1881) -- samt en Række
Skuespil: «Lægemidler» 1880, «Gyngende Grund»
og «Et Besøg» 1882, «Garman & Worse» (sammen med
Kielland) 1883, «En Forlovelse» 1884, «Et Brud» 1885,
«Kjærlighed» 1887 og «Overmagt» 1888. De dramaturgiske
Skrifter ere fremgaaede af en levende Interesse
for den sceniske Kunst og grundige Studier af den
baade her hjemme og i Udlandet, hvor Forfatteren
gjentagne Gange har opholdt sig hovedsagelig for
det samme. Flere af Karakteristikkerne forme
sig til livfulde Portrætter, udførte i Taines
Maner paa Grundlag af Karakterens «herskende
Evne». Skuespillene, hvoraf flere have været
opførte paa det kgl. Theater, hente deres Motiver
fra Bourgeoisiets Hverdagsliv, hvis Bornerthed,
Konveniensmoral og Mangel paa Dybde fremstilles og
angribes. B.s stærkt udviklede kritiske Sans er næppe
fremmende for hans egen digteriske Produktion. Yngre
Forfattere af hans litterære Retning have derimod
ofte faaet Raad og Vejledning hos ham. J. P. Jacobsen
havde i ham en trofast Ven.
B. har været to Gange gift, 1. (2. Febr. 1873)
med Harriet Camilla Salomonsen (d. 23. Juli 1879)
og 2. (20. Avg. 1887) med Ingeborg Charlotte Gad.

<i>M. Galschiøt.</i>
</chapter>

<chapter name="Brandes, Ernst Immanuel Cohen, 1844-92, nationaløkonomisk Forfatter">
<b>Brandes, Ernst Immanuel Cohen,</b> 1844-92, nationaløkonomisk Forfatter. 
Født 1. Febr. 1844, Broder til foran nævnte, Vexellerer, har beskæftiget
sig en Del med økonomiske Studier, der dels have givet
sig Udslag i en Række Avisartikler, dels i en i 1885
udgiven Bog: «Samfundsspørgsmaal». I denne gives der
en Kritik af Værdilæren og Malthus' Befolkningslære,
der uden at bringe noget egentlig nyt og uden at
tage tilstrækkeligt Hensyn til den senere Tids
videnskabelige Udvikling er tiltrækkende paa Grund
af Fremstillingens Liv og Energi. d. 6. Avg. 1892.

<i>H. Westergaard.</i>
</chapter>

<chapter name="Brandes, Georg Morris Cohen, f. 1842, Æsthetiker og Litteraturhistoriker">
<b>Brandes, Georg Morris Cohen,</b> f. 1842, Æsthetiker og Litteraturhistoriker. 
G. B. er født i Kjøbenhavn 4. Febr. 1842 i en begavet jødisk Kjøbmandsfamilie
(Broder til de to foregaaende) og blev Student
1859. Tidlig litterært bevæget, særlig ved Læsning
af Heiberg og Kierkegaard, kastede han sig, efter
en kort Tid at have studeret Jura, over æsthetiske
og filosofiske Studier (Spinoza, Hegel, Feuerbach),
besvarede Universitetets æsthetiske Prisspørgsmaal
om den historiske Roman 1862, hvorfor der tilkjendtes
ham et meget hæderligt Accessit, og om Skæbnebegrebet
i den antike Tragedie 1863, for hvilken Afhandling
han fik Guldmedaillen, og tog 1864 Magisterkonferens
i Æsthetik med Udmærkelse.

Stærkt bevæget af filosofiske og religiøse
Problemer gjennemlevede han nu en frugtbar og
smertelig Gjæringstid, i hvilken Grundlinjerne
til en Livsanskuelse, der maatte føre bort fra
den æsthetisk-metafysiske Aandsretning til en
mere positivitisk Verdensanskuelse, udformede
sig hos ham. Da han, samtidig med at han i talrige
Bladartikler og ved den polemiske Piece «Dualismen
i vor nyeste Filosofi» (1866) tog ivrig Del i
Bekæmpelsen af den Nielsenske Filosofis Principper
og optraadte som litterær Kritiker (Anmeldelser
i «Fædrelandet» og «Dagbladet», Theaterkritikker i
«Illustr. Tidende»), begyndte at studere fransk Kritik
og engelsk Filosofi, fik denne Verdensanskuelse
stærkere Rod og fastere Form. I «Kritikker og
Portrætter» (1870), i hvilken han samlede sine fine
og aandfulde Kritikker fra Slutningen af Treserne,
og i hans Doktordisputats: «Den franske Æsthetik i
vore Dage; en Afhandling om H. Taine» (1870), finde
vi en stigende Sans for, at Litteraturen 
skal staa i Forhold til Virkeligheden og Livet, og
efterhaanden en varm Tilslutning til den psykologisk-kulturhistoriske Litteraturbetragtning. Faa en større
Udenlandsrejse fra Foraaret 1870 til Efteraaret
1871 (Paris, Rom) ligesom ogsaa ved personligt
Bekjendtskab med fremragende Repræsentanter for det
moderne realistiske Aandsliv (Mill, Taine, Renan) fik
han en levende og daadslysten Følelse af at befinde
sig i Opposition mod det hele i Danmark herskende
Idéliv. Vi forekom ham som udespærrede fra Evropas
frie Aandsliv, som siddende fast i den Reaktion mod
det 18. Aarhundredes Aand, af hvilken man andensteds
for længst havde arbejdet sig ud. Der trængtes til
nyt Liv, til en ny Virkelighedens Digtning, til en
Kreds af Forfattere, der havde Mod til fuldt og helt
at sætte Individualiteten ind, til nye Ideer og en ny
Sprogform. Men vi sade lunt og tilfredse inden Døre,
og Døren var lukket. «At aabne Døren indenfra», at
vise Vejen til den frie Tanke og Humanitetens frie
Udfoldelse, at give Stødet til en ny Virkelighedens
Litteratur, der var vor og ikke blot vore Fædres, --
det var den Opgave, B. følte som sin. «Hovedopgaven
vil blive gjennem en Mangfoldighed af Kanaler at
lede de nye Strømninger, der have deres Udspring
i Revolutionen og Fremskridtsidéerne, her ind og
standse Reaktionen paa de Punkter, hvor dens Opgave
historisk er endt.» B. lagde Planen til sit Hovedværk:
«Hovedstrømninger i det 19. Aarhundredes Litteratur»,
og Nov. 1871 begyndte han under stor Tilstrømning sine
Forelæsninger over 1. Del: Emigrantlitteraturen, og
gjorde Rede for sit Formaal og sine Ideer. Angrebene
paa Hjemmets Litteratur, den stolte Hævden af den
frie Tanke, den varme Tilslutning til forskjellige
Emancipationsideer, den dybe Skepsis lige over
for Avtoriteten og B.s radikale Individualisme,
den afvisende Holdning over for Kristendommen, der
betragtedes som en for længst afdød, med «den moderne
Videnskab» uforenelig Livsanskuelse, de mange æggende
radikale Udtalelser af social, politisk, religiøs og
litterær Natur, det paa en Gang fængslende og Uvante i
den aandfulde kulturhistoriske Litteraturbetragtning,
den kjække, paa en Gang berusende og tirrende
Veltalenhed vakte paa den ene Side begejstret
Tilslutning og vandt B. en Kreds af Ildtilbedere,
paa den anden Side stærk Modsigelse (i hvilken ogsaa
D. G. Monrad deltog) og fremkaldte efterhaanden en
bitter Polemik, under hvilken det fortræffelige ved
det nye psykologisk-kulturhistoriske Syn glemtes
over Udenværkerne. I én Forstand naaede B. dog,
hvad han vilde: at blive en Vækker og Strømbryder, den
tændende Gnist, der betegner Litteraturens
Omslag med den nyere unge Litteratur i
Halvfjerdsindstyverne. Medens vi i Naturvidenskab,
sammenlignende Sprogvidenskab og Filosofi ingenlunde
vare udespærrede fra nyere Ideer, nyere Methoder og
fri Forskning, var Litteraturen ganske vist formel,
mat, hensygnende. De store gamle vare døde eller
trætte, de yngres Stemme paa faa Undtagelser nær
Efterklang. B. blev Høvding for det unge Danmark,
en Fanebærer, der vakte Jubel og Forbitrelse,
og i uafbrudt Produktionstrang fuldførte han
de 4 første Dele af «Hovedstrømningerne»: 1872
udkom «Emigrantliteraturen», 1873 «Den romantiske
Skole i Tyskland», 1874 «Reaktionen i Frankrig»,
1875 «Naturalismen i England». 1874 stiftede B. i
Forening med Broderen Edvard B. Maanedsskriftet «Det
19 Aarhundrede», der samlede de unge Forfattere,
som sluttede sig til hans litterære Skole. Den i
Længden trættende Kampstilling i Forbindelse med den
Omstændighed, at B. til Dels af social-politiske og
religiøse Grunde ikke blev Hauchs Efterfølger paa
den æsthetiske Lærestol, der vedblivende holdtes
ubesat, gjorde ham Opholdet her ubehageligt. I
Efteraaret 1877 forlod han Danmark og drog til
Berlin, hilsende sit Fædreland med den ensidige,
men tankevækkende Monografi «Søren Kierkegaard» og
den fine og kjærlig forstaaende Bog «Danske Digtere»
og hilset ved en Adresse fra 45 bekjendte Mænd med en
Tak for hans omfattende Virksomhed, hans Mod, Fasthed
og pletfrie Uegennyttighed. Fra Berlin, hvor han var
en skattet Medarbejder af de store Tidsskrifter,
udgav han de fortræffelige Karakterbilleder
«Esaias Tegner» 1878, «Benjamin Disraeli» 1881 og
«Lassalle» s. A. (tidligere i «Det 19. Aarhundrede»)
og udarbejdede det 5. Bind af «Hovedstrømningerne»:
«Den romantiske Skole i Frankrig» 1882. En Kreds
af Venner sikrede imidlertid B. en Slags privat
Professorgage for en Række af Aar, og 1883 kom han
tilbage til Kjøbenhavn. 1883 udgav han «Mennesker
og Værker i nyere evropæisk Litteratur» og «Det
moderne Gjennembruds Mænd». 1884-85 udkom «Berlin
som tysk Rigshovedstad, Erindringer fra et 5aarigt
Ophold)), 1884 det udmærkede Festskrift «Ludvig
Holberg)) og 1888 «Indtryk fra Polen» og «Indtryk
fra Rusland)). 1876 havde B. ægtet en tysk Dame,
Henriette Strodtmann, f. Steinhof.

B.s Betydning for nordisk Aandsliv er flersidig:
1. I «Hovedstrømningerne» oprullede han
et stort anlagt Billede af Ideernes og Følelsernes
Bevægelse i dette Aarhundredes Litteratur og aabnede
Øjet for nye Syner og nye Ideer; 2. i sin frugtbare 
Forfattervirksomhed, ved sine Forelæsninger og ved sin
store Evne som personlig Vækker har han været en
indflydelsesrig og aandfuld Talsmand for Realismens
almindelige litterære Princip: Fordringen paa
Naturiagttagelse og den fulde Indsættelse af
den kunstneriske Individualitet i Værket; og 3. i
Litteraturbehandlingen har han indført en ny Methode:
den psykologisk-kritiske. Men for at forstaa B.s
Stilling og det Røre, han vakte, maa det mærkes,
at denne rige Livsgjerning udførtes under Brydningen
af to forskjellige Strømme i hans lidenskabelige og
stærkt stemningsbevægede Personlighed: den centrale
-- en stor Kritiker med sjælden Evne til at se, et
fint psykologisk Blik og en overordentlig bøjelig,
vid og indtrængende Sympathi, og den periferiske --
en lidenskabelig polemisk agitatorisk Fritænker
med stadig opdukkende Lyst til at gaa ud over det
æsthetisk-litterære Omraade og ud fra dette virke
som radikal Samfundsreformator med Krav paa den
mest ubetingede Frihed for Aand og Individ. Denne
Dobbelthed gaar mer eller mindre igjennem hele hans
Produktion og forklarer den højst ulige Bedømmelse,
der er bleven ham til Del.

Imod en formel og hensygnende Idealisme hævdede
B. Realismens Aand og gjorde sig til Talsmand for den
levende Model, for Betydningen af Virkelighedsstudiet
og Iagttagelsen, den dristige og energiske Gjengivelse
i digterisk Sammentrængen af det sete og oplevede,
tilspidset i den Sætning, at en Digter egentlig kun
kan give sin Samtid og sig selv som den Virkelighed,
han alene fuldt kjender. Derfor maa Digteren mættes af
sin Tid, føle dens Lykke og Lidelse og kraftig bevæges
af dens Strømninger, i det en Litteratur <i>nu</i> kun ret
viser sin Livskraft ved at «sætte Problemer under
Debat». Men medens <i>Polemikeren</i> for at bryde Strømmen
ofte optraadte stærkt imod vor ældre Litteratur
og navnlig ikke ret var i Stand til at dele Lys
og Skygge lige mellem sin Skole og andre uden for
Skolen («Det moderne Gjennembruds Mænd»), viste
<i>Kritikeren</i> i en Række fortrinlig karakteriserende
Monografier, at han netop havde en sjælden Evne til
med fin og dybt forstaaende Sympathi at værdsætte
vor ældre Litteratur. I den Gruppe af B.s Skrifter,
der dannes af hans Karakteristikker af danske og
nordiske Forfattere, ere de, der tegne vore ældre
Forfattere: Henrik Hertz og Aarestrup (i «Æsthetiske
Studier»), Rahbek, H. C. Andersen, Goldschmidt
(i «Kritikker og Portrætter»), Hauch, Bødtcher,
Chr. Winther og Paludan-Müller (i «Danske Digtere»)
og Schack Staffeldt (i «Mennesker og Værker», hvori
ogsaa den fortræffelige Skildring
Goethe og Danmark), netop de, der ved skarpsindig
Analyse, fin og kjærlig Forstaaelse og aandfulde
Sammenligninger altid ville staa som noget af det
værdifuldeste, dansk Litteraturkritik ejer, ligesom
de ogsaa ere mere objektive end de tilsvarende
Fremstillinger af de unge: J. P. Jacobsen, Drachmann,
E. Brandes, Schandorph, Skram (i «Det moderne
Gjennembruds Mænd»).

Størst Betydning har B. imidlertid ved i Norden at
have indført en <i>ny litterær-kritisk Methode.</i> Medens
J. L. Heiberg havde været et Mønster paa den
æsthetisk-formelt-tekniske Kritik, der, efter
begrebsmæssig at have deduceret Digtarterne ud
af Poesiens Idé, bedømmer Kunstværket efter, om
det svarer til sin Kunstarts Begreb eller ikke,
indførte B. den psykologisk-kritiske Methode, der
gjennem Værket søger tilbage til Forstaaelsen
af den kunstneriske Individualitet. B. var
med Hensyn til denne Methode paavirket af
Taine og Ste. Beuve, men han har omformet den
ejendommelig og selvstændig. Medens Taine i sin
historisk-psykologiske Litteraturbehandling søger
tilbage til Samfundstilstande, Folk og Race, og
Ste. Beuve saa ensidig opsøger Frembringeren, at hans
Kritik opløses i Psykologi, ser B. ligelig paa Værket
og Frembringeren for æsthetisk-psykologisk at forstaa
begge og Forholdet mellem dem. Hans herskende Evne
er Blikket for det individuelt-psykologiske, men han
søger ikke blot psykologisk at forstaa Forfatteren
som Menneske, men ogsaa æsthetisk som Kunstner. I
det han for at forstaa Værket søger tilbage til
den frembringende Personlighed, belyser han ogsaa
denne ved dens Sammenhæng med Tidens Aand, herskende
Følelser, Livsanskuelser, Interesser og Ideer, opsøger
det typiske i Forfatteren og i hans Karakterer og
benytter overalt til Belysning den sammenlignende
Methode. Med smidig og omfattende Sympathi, med
skarpt Blik for Sammenhængen mellem Personligheden og
Værket opklarer han den ejendommelige Brydning mellem
Forfatteren og hans Stof, som den viser sig i Valg af
Æmne, i Typer og Typiseren, i Indholdets Udprægning
i Form, Stil osv. Denne Kritik er dels Videnskab,
thi hvor meget en saadan Kritik efter sin Natur end
maa løbe Fare for at blive subjektiv, er her dog
noget, der lader sig konstatere og kontrollere,
dels Kunst, thi ingen Videnskab alene finder
Vejen til en sammensat menneskelig Aand, -- det er
psykologisk-æsthetisk Videnskab, der for at haandteres
med Frihed og Sikkerhed kræver en lykkelig Forening
af en Psykolog, en Kritiker og noget af en Digter.
B. fandt dog først efterhaanden sig selv. Medens
det centrale i hans Personlighed havde aabenbaret
sig i kraftigt Anlæg i «Kritikker og Portrætter»,
traadte det periferiske stærkt frem i de første
Dele af «Hovedstrømningerne». Det var forstaaelige
at Angriberne holdt sig til det periferiske, og de
havde let nok ved at paavise den Tendens, B. aldrig
havde lagt Skjul paa. Den store psykologiske Kritiker
havde ret boltret sig i det polemisk-negative og
derved skadet Kritikken. Ikke blot var Anlægget af
«Hovedstrømningerne», der opfattedes som en Kamp
mellem Reaktionens og Fremskridtets Aand, polemisk
tilspidset og delvis fortegnet, men Bedømmelsen var
væsentlig bestemt ved polemiske Hensyn. B. vilde give
en sammenlignende psykologisk Litteraturbetragtning
med det Formaal at fremstille de Følelser og
Ideer, der gjennem de i Hovedværkerne givne Typer
give Tiden dens Præg og afsløre dens Psykologi,
og hans omfattende og prompte Viden gjorde ham
det muligt at finde og fremstille den genetiske
Sammenhæng mellem det beslægtede og belyse Typerne
ved Sammenstillinger og Sammenligninger, der naa
ind til fine Nuancer. Men i de første Bind traadte
Hensynet til den kunstneriske Frembringer tilbage
for Følelsernes og Ideernes almindelige Bevægelse,
og Vurderingen med dens Fordeling af Lys og Skygge
bestemtes ud fra det radikale Syn paa Frihed og
Fremskridt, Samfundsliv, Religion og Politik,
B. selv hyldede, og det gjaldt for ham om gjennem
Fremstillingen af de fremmede Forfattere at ramme
vore hjemlige Forhold. «Opfattelsen af Poesi og
Kunst var», som B. aabent indrømmer, «betinget ved
Tendensen.» Først da B. fra Værkets Typer førtes til
Forfatterens Type, og det blev hans Opgave psykologisk
at forstaa, hvorledes Forfatterens Produktion fremgik
af hans Liv, fandt han fuldt ud sig selv. Dette nye
æsthetisk-psykologiske Synspunkt traadte allerede
tydelig frem i Fremstillingen af Byron («Naturalismen
i England»), viste sig slaaende i «Søren Kierkegaard», 
til Dels i de fortrinlige psykologiske Analyser
i «Danske Digtere», i den fra svensk Side stærkt
kritiserede «Esaias Tegner» og i «Den romantiske
Skole i Frankrig». Nye Udgaver af de første Bind af
«Hovedstrømninger» bleve reviderede fra dette nye
Standpunkt, der ogsaa indvirkede paa B.s Opfattelse
af Poesien overhovedet. Det er dette nye Synspunkt,
der giver B.s Karakterbilleder deres fængslende
Tiltrækning og stiller «Hovedstrømningerne» som et
Hovedværk i dansk Litteratur, ligesom det ogsaa ved
talrige Oversættelser har vundet sig en Hædersplads i
andre Litteraturer. Der kan selvfølgelig strides
om Livsanskuelsen, der kan gjøres Indvendinger
mod Planen, mod Tendensen i de tidligere Udgaver,
mod det af og til subjektive og polemiske, der
kan ankes over ufuldstændig Kildeangivelse og en
stundum noget souveræn Brug af andres Aandrigheder --
hvilket sidste dog ikke har saa stort at sige over
for Anvendelsen af den nye psykologiske Methode,
der giver Værket dets Værd og gjør alt nyt --, som
«Hovedstrømningerne» foreligger, er det et Værk af
Aand: ved det psykologiske Blik for Sammenhængen
mellem Personligheden, Tiden og Omgivelserne, ved
de klare og vækkende Billeder, ved den Frihed,
som det fuldstændige Herredømme over Stoffet
giver, ved de fine Sammenligninger mellem de
forskjellige Litteraturer, Karakterer og Typer,
ved den genetiske Forstaaelse af en litterær Idés
Kilde og Forgreninger. Og Indholdet er baaret frem i
en paa én Gang bestemt, pointeret, klar og livlig og
tillige fin, bøjelig og farverig Fremstillingsmaade,
som det er lykkedes, oprindelig maaske naaet af
B. ved ihærdig Øvelse efter fremmede Mønstre, men
ogsaa noget støttet af hans Races Ejendommeligheder,
smidig at bøje sig om Individualiteten, naa ind
til de fineste Træk og finde Ordet for dem. B.s
Mangler, en vis Ulyst til eller bristende Evne for
det systematiske, belærende, bestemte Oversigter og
afsluttende Resultater, det subjektives Overvægt over
det objektive osv., skyldes til Dels selve de Evner,
der ere hans Rigdom og Styrke, baade som Kritiker og
som personlig Vækker, som Mæevtiker: det digteriske i
ham og Blikket for det individuelt-psykologiske. Naar
man ikke mere almindelig har forstaaet at skatte
disse Egenskaber, uden hvilke det bedste ikke naas,
saa skyldes det dog ikke blot, at han som Frembærer
af noget her nyt maatte blive et Stridens Mærke,
men ogsaa den anden, periferiske Side af hans Væsen:
det lidenskabelig-polemiske, agitatoriske, iltre
og stemningsbevægede. Medens B. i Virkeligheden
har arbejdet sig frem til en fyldig, overskuende,
mere systematisk og videnskabelig Holdning, i
hvilken det, vi have fundet som hans Styrke, er
traadt renere og renere frem, har han samtidig i
tilspidsede Forord, i Dagblads artikler osv. givet
sig hen til hint polemiske, ensidige, æggende og
tirrende; det gode som det slette har faaet Næring
fra Stemningsmennesket i ham, og Modstanderne kunne
stadig finde nye Angrebspunkter i dette periferiske
i hans Personlighed og i Sindets Hede overse det
centrale og værdifulde. Og nægtes kan det ikke,
at denne Ubillighed har faaet noget Skin af Ret ved
mange af hans 
Tilhængeres Holdning, i det disse netop ogsaa særlig
have hyldet det periferiske i ham, fordi det satte
Følelser og Lidenskaber stærkere i Bevægelse.

Ude og Hjemme V, Nr. 240. Tilskueren 1888. Illustr. Tid. 1892.

<i>Cl. Wilkens.</i>
</chapter>

<chapter name="Brandes, Ludvig Israel, 1821-94, Læge">
<b>Brandes, Ludvig Israel,</b> 1821-94, Læge. Han er født i
Kjøbenhavn 26. Okt. 1821 som en Søn af Klædehandler
Joel Israel B. og Emilie f. Frænckel, blev 1839
dimitteret fra Borgerdydskolen i Kjøbenhavn og
tog Lægeexamen 1845. Efter en Studierejse til
Udlandet og en fleraarig Kandidatfunktion paa
Almindeligt Hospital fungerede han som Underlæge
i Hæren i Felttoget 1848, fik 1848 Licentiat-
og 1850 Doktorgraden, var derefter Reservemedikus
paa Almindeligt Hospital og senere paa Frederiks
Hospital, praktiserede i Kjøbenhavn privat og som
Distriktslæge og blev 1863 Overlæge ved Almindeligt
Hospitals 11. Afdeling og Lemmestiftelse. 1869 fik
han Professortitelen. Den medicinske Litteratur
skylder ham foruden hans akademiske Dissertationer og
forskjellige mindre Afhandlinger en udførlig Haandbog
i Sygdomslæren (4 Bind, 1859-66). Med utrættelig
Energi har han arbejdet, litterært og fornemmelig
praktisk, i filanthropisk Retning, og mellem de
vigtige Institutioner, der ere kaldte til Live ved
hans Initiativ, maa særlig fremhæves Kjøbenhavns
Sygehjem, som hvis lægekyndige Direktør han siden
dets Fuldførelse i 1859 fremdeles har virket,
og den gjensidige Hjælpeforening for kvindelige
Haandarbejdere (stiftet 1867). d. 17. Sept. 1894.

Smith og Bladt, Den danske Lægestand, 5. Udg.
Erslew, Forf. Lex.

<i>Jul. Petersen.</i>
</chapter>

<chapter name="Brandis, Christian August, 1790-1867, Filosofihistoriker">
<b>Brandis, Christian August,</b> 1790-1867, Filosofihistoriker. 
B. er født 11. Febr. 1790 i
Hildesheim, hvor hans Fader, ndfr., nævnte Joachim
Dietrich B., den Gang var praktiserende Læge. Hans
Moder var Juliane f. Link, en Søster til den tyske
Botaniker H. F. L. B. studerede først i Kiel, siden
i Gøttingen Filologi og Filosofi og erhvervede sig
ved en Afhandling om Eleaterne 1813 den filosofiske
Doktorgrad ved Kjøbenhavns Universitet. Allerede
samme Aar blev han her Lektor i Filosofi og Adjunkt
ved det filosofiske Fakultet, men beholdt kun denne
Stilling til 1815, da han efter Begjæring fik sin
Afsked og drog til Udlandet, hvor han fremtidig
tog Ophold. Først gik han til Berlin, ved hvis
Universitet han privat holdt Forelæsninger («Von
d. Begriff d. Geschichte d. Philosophie», Kopenhagen
1815). Paa Opfordring af Niebuhr fulgte han 1816
med det preussiske Gesandtskab som 
Legationssekretær til Rom; men ogsaa denne Stilling opgav han
snart. 1818 blev han extraordinær og 1822 ordinær
Professor i Filosofi ved Universitetet i Bonn og udgav
sammen med Niebuhr 1827-30 «Rheinisches Museum für
Philologie, Geschichte und griechische Philosophie»,
ligesom han efter Berliner-Akademiets Opfordring
sammen med Imm. Bekker begyndte at samle Materiale
til Berlinerudgaven af Aristoteles, der udkom i
4 Bind 1831-36. Fra 1837-39 var B. Kabinetsraad
hos Kong Otto af Grækenland, hvorefter han atter
overtog Professoratet i Bonn, hvor han virkede
til sin Død, 24. Juli 1867. Blandt hans Skrifter
maa end videre fremhæves: «Mittheilungen über
Griechenland» (1842), «Handbuch d. Geschichte
d. griechisch-römischen Philosophie» (1835-60)
og «Geschichte d. Entwickelimgen d. griechischen
Philosophie» (1862-64), lutter dygtige Arbejder,
der dog nu ere overgaaede af E. Zellers.

Erslew, Forf. Lex. Nord. Convers. Lex.
Allg. Deutsche Biographie III, 245.

<i>K. Kroman.</i>
</chapter>

<chapter name="Brandis, Joachim Dietrich, 1762-1845, Læge">
<b>Brandis, Joachim Dietrich,</b> 1762-1845, Læge, 
var født i Hildesheim 12. Marts 1762 af en anset patricisk
Familie og studerede ved det den Gang i sin Glans
staaende Gøttinger-Universitet, hvor navnlig den
berømte Naturforsker og Filosof Blumenbach ogsaa som
Lærer udøvede en stor og vækkende Indflydelse. Efter
at han havde taget Doktorgraden her i 1786 og derefter
en kort Tid virket som Privatdocent, praktiserede han
nogle Aar i Hildesheim og Brunsvig samt som Badelæge
i Driburg, publicerede 1795 sit første betydeligere
Skrift, «Über die Lebenskraft», og skred samtidig til
en Oversættelse af Erasmus Darwins «Zoonomia», blev
1799 Stadsfysikus i Holzminden og ansattes 1803 som
medicinsk Professor i Kiel med den anselige Titel af
Arkiater. Her udfoldede han en betydelig Virksomhed
paa forskjellige Omraader; det slesvig-holstenske
Sundhedskollegiums Oprettelse skyldtes væsentlig
hans Initiativ, og han blev selv stillet i Spidsen
derfor. Under Prinsregentens og Udenrigsministeren
Grev Chr. Bernstorffs Ophold i Kiel udførte han
den Bedrift at redde sidstnævntes Gemalinde af en
meget farlig Sygdom (Steffens, Was ich erlebte V,
242), hvorved han vandt en stor Avtoritet, ogsaa
ved Hoffet, og 1810 blev kaldet til Kjøbenhavn
som Dronningens Livlæge. Her opnaaede han nu ikke
blot de til en saadan Stilling hørende Titler (1811
Etatsraads-, 1828 Konferensraadstitelen) og Ordener
(Kommandørkorset 1836), 
men han hævdede sig tillige en vis videnskabelig
Avtoritet, saaledes at han efter speciel Opfordring
i nogle Aar holdt Forelæsninger ved Universitetet og
1819 blev Medlem af det danske Videnskabernes Selskab
samt Æresmedlem af det medicinske Selskab, ligesom
han ogsaa vedblev at virke som frugtbar Forfatter,
fremdeles paa Tysk. Hans Skrifter i denne Periode,
hvoraf «Über psychische Heilmittel und Magnetismus»
(1817), «Nosologie und Therapie der Cachexien»
(2 Bind, 1834-39), «Uber Leben und Polarität» (1836)
kunne fremhæves, slutte sig nær til den da i Tyskland
dominerende Naturfilosofi og vise ved Siden af den for
denne Retning karakteristiske abstrakte Mysticisme en
betydelig spekulativ Begavelse og Skarpsindighed. Ved
sit 50 Aars Doktorjubilæum (1836) hædredes han med et
Jubeldiplom fra Gøttingen, fra Kjøbenhavns og Kiels
Universiteter med Æresdoktordiplomer. Størst Betydning
havde han dog i Kjøbenhavn som praktisk Læge, og i en
Aarrække, indtil O. L. Bang i saa Henseende blev hans
Efterfølger, var han den, hvis Bistand man fornemmelig
tyede til i meget farlige medicinske Sygdomstilfælde;
hans originale, deciderede og overlegne Personlighed
indgød en urokkelig Tillid. Med hans geniale
Originalitet var ogsaa en livlig humoristisk Evne
forbunden, hvorpaa Oehlenschlager i sine Erindringer
(III, 36 f.) giver flere karakteristiske Exempler. Han
døde 29. April 1845 og havde været 3 Gange gift,
1. (1788) med Juliane Schnekker, f. Link, med hvem han
havde sin berømte Søn Christian August B. (se ovfr.),
2. (1790) med Henriette Vilhelmine Wortmann (d. 1817)
og 3. (1818) med Jane Markoe (d. 1865).

Smith og Bladt, Den danske Lægestand, 4. Udg. Erslew,
Forf. Lex. Vidensk. Selsk. Forhandl. 1846, S. 39 ff.

<i>Jul Petersen.</i>
</chapter>

<chapter name="Brandis, Juliane Henriette (Henny), 1819-74, Forfatterinde">
<b>Brandis, Juliane Henriette</b> (Henny), 1819-74, Forfatterinde. 
Frøken H. B., født i Kjøbenhavn
24. Marts 1819, var Datter af ovfr. nævnte
Konferensraad Joachim Dietrich B. og dennes tredje
Hustru, Jane f. Markoe. I sine Forældres Hus færdedes
hun mellem interessante æsthetiske Personer og
beundrede meget sin Flader som litterær Mand. Dette
i Forbindelse med hendes egen livfulde, ærgjerrige,
higende Natur bragte hende til at skrive og udgive tre
Fortællinger: «Triumf» (1870), «Lys og Skygge» (1871)
og «Gamle Jomfru Trægaards Erindringer, optegnede
af hende selv» (1874); men disse Bøger give kun et
svagt Indtryk af det 
Vid og Spil, der rummedes i hendes urolige og noget
excentriske Natur. Efter Faderens Død 1845 boede hun
sammen med Moderen til dennes Bortgang 17. Sept. 1865,
efter hvilken Tid hun levede alene, dog med
mange Venneforbindelser i fremragende Kredse. Hun
var Klosterfrøken i Vemmetofte, dog uden at have
opnaaet Bolig der. 27. Okt. 1874 døde hun af Kræft.

<i>Nic. Bøgh.</i>
</chapter>

*

