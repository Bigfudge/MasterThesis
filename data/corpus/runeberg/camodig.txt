
EN MODIG QVINNAS
HÄNDELSERIKA LEFNAD.
Antecknad
af
Henne Sjelf.

STOCKHOLM,tryckt hos J. A. Walldén,1841.






	Sitt öde ingen dödlig vet,
	Det är och blir en hemlighet.
	Lidner. 

På menniskans resa ifrån vaggan till grafven,
huru många händelser ligga icke för henne
förborgade, som hon måste genomgå?

Farorna sväfva redan omkring vaggan och
knappast äro de första åren tillryggalagde,
förr än bekymren infinna sig och snart, allt
efter årens tilltagande, får hon erfara
sanningen af dessa ord:

	Födas, gråta, di och lindas,
	Ragla, krypa, lära gå.
	Agas och till lexan bindas,
	Växa, mogna tankar få,
	Älska, giftas och fullbordas,
	Dra’s med sjuk och bräcklig kropp,
	Ändtlig dö och sedan jordas,
	Det är mennskans hela lopp. 

Tidigt blef äfven jag bekant med lidandet
och hvarigenom det, liksom anade mig, att
min väg genom lifvet skulle blifva beströdd
mera med tistel och törne, än blommor, och
att mina dagar skulle mera förmörkas af
vedervärdighetens oväder, än upplysas af
medgångens sol.

Korsets Skola, hvaruti jag är uppfödd, är
likväl mycket nyttig; ty där läres tålamodet,
och sedan man där tillbringat en tid, då, men
icke förr, blifver man i tillfälle kunna rätt
värdera sällheten af lyckliga dagar och äfven
inse nyttan af de mindre lyckliga; ty
erfarenheten har öfvertygadt mig, att motgång är för
menniskan nödvändig, emedan hon, den
förutan, skulle endast genom en beständig
medgång blifva så förmäten, alt hon snart icke
såg sin like. Vanligen sätter man mera värde
på en soldat som bevistat krig, än på den,
som icke gjort det. — Så äfven med
menniskan; den, som icke druckit af sorgens bägare,
kan ej eller känna hvad själen lider under
bekymrens smärtfulla stunder.

Ifrån min barndom har jag varit föremål
för ödets ombytlighet och mina lefnadshändelser
liafva egt fullkomlig likhet med April-vädret.

Nu, då jag hunnit till min lefnadsafton,
har jag kastat en blick på de framfarna dagar
samt betragtat det förundransvärda sätt, på
hvilket den Allsmägtiges hand fört mig genom
så många både för själen och kroppen hårda
samt tryckande faror.

Härvid har jag gjort mig sjelf denna fråga:
Skall du öfverlemna åt glömskan allt hvad du
genomgått, eller skall du förvara det åt
kommande tider?

Jag tvekade besvara denna fråga; men
flere aktningsvärde personer, för hvilka jag
omtalte min villrådighet, sade mig: anteckna
allt hvad ni genomgått och lägg det sedan för
öppen dag med samma frimodighet, som ni
gått edra öden till mötes, så att allmänheten
får se hvad ni lidit och med hvilket tålamod,
ihärdighet och rådighet ni genomgått
händelserna. — Det är hedrande för er sjelf, såsom
qvinna, och edert exempel bör vara
uppmuntrande för edert kön.

Desto helldre efterkommer jag dessa råd,
som naturen begåfvat mig med så lifligt minne,
att jag alltifrån 3:ne års ålder noga
ihågkommer de händelser mig träffadt.

Beslutet är således fattat, det måste
verkställas och nu måste jag påminna mig det
framfarna, för att framlägga det både för
närvarande och kommande tider.

Nu tager jag bladet ifrån munnen och
berättar, sanningen likmätigt:

År 1780 den 13 Februari föddes jag på
Olofforss Bruk i Ångermanland.

Min fader, Erik Wickberg, var Byggmästare
vid nämnde Bruk och i äktenskap förenad
med Brita Christina Eriksdotter.

Utom mig voro 6 syskon: 2 söner och
4 döttrar.

Då jag var 3 år gammal, föreföll emellan
min moder och mig följande samtal:

Jag: Huru mycket skola barnen växa for
hvarje dag?

Min moder: De växa olika; men hvarföre
frågar du mig det?

Jag: Jo! mamma, när jag blir stor vill
jag resa bort ifrån mamma.

Min moder: Hvarföre vill du resa bort
ifrån mig?

Jag: Ack! min goda mamma, jag vill bese
verlden, emedan jag hört af äldre personer,
att det skall vara så roligt.

Min moder: Om du kommer ut och får
bese verlden, hvad vill det blifva af dig då?

Jag: Jag vill blifva en Brukspatronessa.

Min moder: Huru kan du vilja det, du
som är en fattig flicka?

Jag: Det är sannt; men, om jag är
beskedlig och arbetsam , så hjelper Gud mig
nog ändå.

Min moder: Det förefaller mig
besynnerligt, att du, som är så liten, fått en sådan
tanke blifva Brukspatronessa, och säg mig
derföre orsaken dertill?

Jag: Min moder! De äro så granna, de
åka i vagnar och lefva så väl, hvaremot vi få
gå jemt och tråka , utan någon lättnad i vår
belägenhet.

Min moder: Det skall du blifva varse.
När du blifver 11 år skall din fader sätta dig
till en bonde för att lära landtarbete.

Min moder var angelägen att noga omtala
för min fader allt hvad jag för henne nämnde,
och hvilket föranlät min fader att till min
moder om mig yttra sig sålunda: Jag vet icke
hvad det skall blifva af det der barnet —
hon har så besynnerliga utlåtelser emot hvad
de andra barnen hafva — hennes uppförande
förefaller mig märkvärdigt, och antingen
förestår henne mycket godt eller mycket ondt i
verlden; men vet du min vän hvad jag gör
med henne? Jo! så snart hon fyllt 11 år, sätter
jag henne till en bonde för att lära landtarbete,
och hvarigenom hennes barnsligheter skola
försvinna. Härpå svarade min moder: Nej, min
vän! det skall du icke göra, hon blir för
mycket tryckt och verlden hinner henne väl ändå.

Min fader sade då: Mitt beslut skall gå i
fullbordan. Att låta barnen vänja sig vid tungt
arbete gör dem godt och derigenom få de ett
stadigt humeur och deras flyktighet försvinner.

Snart inföll min 11:te födelsedag, och min
fader höll ord med hvad han lofvat.

En kohlbonde, vid namn Erik Andersson
ifrån Vångsjö i Nordmalings socken af
Vester-Norrlands Län, besökte en dag min fader, kort
före Midsommar, då min fader tillfrågade
honom, om han ville emottaga en af hans
döttrar öfver sommaren? Det måtte väl icke vara
herr byggmästarens allvare, svarade bonden;
jo! sade min fader, det är mitt allvare att du
skall taga emot henne, lära henne arbeta och
hålla efter henne bra. När vill herrn jag
skall taga emot henne, frågade bonden? I dag,
när du reser hem, svarade min fader. Derpå
sade bonden: här är fråga om hon kan rida
på häst; ty vägen för henne är för lång att gå.
Hon får väl vänja sig, svarade min fader. Nu
hade jag hört hela detta samtal, och då jag
märkte, att det blef allvare, fattade jag i
tysthet mitt beslut, som bestod deruti, att
undangömma mig, så att jag derigenom kunde
undvika följa med bonden bort; ty ehuru strängt
jag var hållen, var hemmet ändå för mig kärt.
Jag gick ut, villrådig hvart jag skulle taga vägen.
Full af så mycket bekymmer hvartill min
ålder kunde sträcka sig, vandrade jag, utan att
veta hvart. Uti denna belägenhet lyckades
det icke bättre, än jag kom till en å, som hade
stark ström. Här stod jag nu, fruktande för
min faders eftersökning och rädd för det
brusande vattnet; men åtankan af att slippa resa
med bonden, gjorde mig dristig och snart fick
jag se en vid stranden liggande båt, hvartill
likväl icke funnos några åror. Åter ett nytt
bekymmer, som jag dock afhjelpte derigenom,
att jag förskaffade mig en gärdselstör och
dermed steg jag i den gamla båten, utskjöt den
ifrån stranden och på detta sätt kom lyckligt
öfver till andra landet. Hvilken kan beskrifva
den glädje, som nu hos mig var rådande;
dock, för att göra den varaktigare, vandrade
jag långt upp i skogen, för att komma öfver
ett träd, under hvars grenar jag kunde dölja
mig. Snart fick jag se en stor lummig björk,
som var mycket qvistrik och hvilken tycktes,
för mitt barnsliga sinne, likasom tillbjuda mig
sitt skydd. Jag skyndade mig dit, klef upp i
toppen så långt jag kunde komma och
öfvertäckte mig med de löfrika qvistarne. Knappast
hade jag verkställt detta och tyckte mig nu
vara så säker för alla kohlbönder i verlden,
då skogen gaf genljud af: Anna! Anna!
Nogsamt igenkände jag min faders röst, och med
starkare stämma förnyade han: Anna! svarar
du mig icke, då jag ropar dig, så skall jag
gifva dig så mycket stryk, att du icke skall
kunna sitta på en månad. Den lugna fristad
jag hade, var mig för kär, men fruktan för
min faders vrede nödgade mig afbryta
tystnaden, och jag svarade derföre: min söta fader,
slå mig icke, jag vill hellre följa med bonden.
Derpå yttrade min fader: kom genast ned,
jag ser hvar du sitter. Kom ned till stranden,
så skall jag säga dig hur du skall komma
öfver ån hit åter. Nu skyndade jag mig ned till
stranden, då min fader sade: stig nu i båten
och tag 2:ne gärdselstörar till åror och ro
dermed på samma sätt, som när du for bort.
Jag sade: strömmen motar mig, då min fader
svarade: tag hårdare tag när du far hem, än
bort; hvilket också försatte mig i land.
Ankommen dit, tog min fader och skakade och
ruskade mig samt lofvade mig stryk, då jag
svarade: min fader lofvade ju, att jag skulle
slippa stryk, om jag följde med bonden
godvilligt; hvarpå min fader sade: du skall få
stryk och följa med ändå. När jag nu var
hemkommen, mötte jag min moder, som tog
mig i handen, ledde mig in uti en kammare
och sade: gråt icke, min lilla Anna, om din
fader är sträng, så vet att jag har ett ömt
modershjerta. Min moder bjöd mig middag;
men jag förmådde icke. Hon visste att jag
älskade grädde och färskt smör, hvarföre hon
äfven bjöd mig det; men förgäfves, sorgen
hade gjort mig mätt. Nu kom bonden med
sin hustru inpå gården, bägge ridande. Se så!
skrek min fader med hög röst, nu är
bondfolket här; är du nu färdig, sade han åt mig,
då min moder svarade: ja, visst är hon färdig;
men jag får henne icke att äta något, hvarpå
bonden sade: åh, min lilla fru! hon skall nog
få mat när vi komma hem. Nu kom min
fader och bondhustrun, samt hjelpte mig upp
på hästen hvarpå hon och jag skulle rida.
Sedan de satt mig på hästen, bad jag min
äldsta syster att få mina dockor, som voro
min tröst, då min fader svarade: hon får inga
dockor, hon skall endast lära sig arbeta. Då
bad jag, att när min fader föser mig upp till
en bonde i fjellbygden, mina dockor, som för
mig ega ett så stort värde, icke måtte nekas
mig, och nu understödde min moder min
begäran, då hon sade: låt henne få sina dockor
med sig; man bör icke helt och hållet förtaga
henne sitt barnsliga nöje.

Sedan jag fått dockorna i min hand, slog
bonden till hästarne att de sprungo i full fart,
hvarvid jag vände mig om och sade: adjö! adjö!
vi få visst icke se hvarandra mera. Detta grämde
både min moder och mina syskon, som likväl
icke vågade yttra något för min fader. Snart
var det kära hemmet för mina ögon förloradt
och i full fart redo vi öfver sandåsar och
ödemarker, tills vi hunnit 1 ½ mil ifrån
Bruket, då vi kommo till en by, som blifvit
ödelagd genom slagbjörnar, vargar och andra vilda
djur och hvarest allmogen sade att det
spökade. Nu sade bondens hustru till mig: stig
ned af hästen och tag i svansen, vi måste rida
fort genom skogen, annars blifver jag, som är
hafvande, uppäten af vilddjuren och om du
släpper svansen, så komma björnar och gastar
att taga dig.

Detta var en vacker lärdom för mig och
hvad intryck det gjorde på mig, kan jag icke
beskrifva; men, stadd i denna ödemark och
omgifven af dessa naturmenniskor, hade jag
ingen enda undanflykt.

Sedan vi framkommit ur ödemarken fick
jag åter sitta upp på hästen och derefter voro
vi snart framme vid bondens hemvist, som
bestod af 3 grannar.

Se så, sade bondhustrun, nu min lilla
flicka äro vi lyckligen framkomne och nu skall
du få lägga dig och sofva, för nu är du både
ledsen och trött; och du har visst aldrig förut
varit så långt ifrån din goda mamma.

Klockan var nu 3 på morgonen då vi
framkommo och jag gick med hustruns
tillstånd och lade mig samt fick sofva till kl. 6.

Då jag vaknade, frågade jag hvad jag skulle
göra, hvarpå hustrun svarade: du skall gå i
ladugården och lära dig mjölka.

När jag kom till ladugården och började
detta för mig alldeles ovana arbete, gick det
väl bra att mjölka första kon, emedan hon
var lösmjölkad; men den andra och tredje voro
hårdmjölkade och af dem fick jag ingen mjölk,
hvarföre jag började gråta, då pigan, som var
med, frågade: hvad gråter du före? Jag
svarade: kona äro så hårdmjölkade, jag får ingen
mjölk af dem. Hon sade: sätt tummarne på
spenarne, så kommer mjölken fram. Jag gjorde
så, men fingrarne voro för klena. Hå, tänkte
jag för mig sjelf, jag skall nog hjelpa mig ändå.
Derpå tog jag en knif, täljde mig en pinne och
stack upp i spenarne för att få större hål, så
att mjölken skulle komma fram, hvilket äfven
lyckades 2:ne gånger; men denna glädje
varade icke länge, ty juvren på kona började
svullna, så att hålen gingo igen. Nu stod jag
der åter; och då pigan frågade huru jag burit
mig åt, sade jag sanningen rent ut, hvarpå
hon yttrade: tig flicka, håll bara munnen på
dig, så skall jag inbilla bondkäringen, att
ormen stungit kona. Jag vill visst icke lära dig
ljuga; men för att frälsa dig ifrån mycket
stryk måste jag säga så.

Pigan höllt ord, gumman trodde hvad hon
sade och dermed var jag fri.

Knappt var detta äfventyr slut, förr än
ett nytt började.

Bondhustrun tillsade mig gå till sjön, för
att skura trädkäril, och förbjöd mig tillika
icke gå ut i vattnet. Jag gick, började skura;
men då jag icke tyckte mig få kärlen nog
hvita, gick jag ut ett litet stycke i sjön,
hvarvid mina ben blefvo genast öfverhöljda med
blodiglar, som jag i början trodde vara små
ormar. Nu började jag skrika om hjelp, då
hustrun och pigan snart kommo och befriade
mig från dessa, visst icke då, behagliga djur.

Derefter blef jag tillsagd äta frukost, som
bestod af en liten bit rå finsaltad fisk, ett
stycke bröd, bakat af bark och något kornmjöl,
samt en liten tår sur mjölk i en trädkopp.
Då jag fick se denna mat tänkte jag, här måtte
blifva Jul och roliga dagar. Jag var icke
i stånd kunna förtära något deraf, och då
bondhustrun kom, frågade hon: hvarföre äter du
icke, flicka? Jag svarade: det är ju bara bark,
rå fisk och sur mjölk, och sådan mat är jag
icke van vid. Hon sade: jag skall lära dig äta,
annars skall stryk hjelpa. Denna fisk är icke rå,
utan lika med sill och strömming, som är
rimsaltad.

Hennes föreställning verkade icke något —
jag svälte — jag fick stryk och jag svälte
ändock i 3, på 4 dygnet; men nu infann sig en
förfärlig aptit, och jag, lik alla andra
utsvultne, åt nu hvad som helst; hvarföre barkbrödet,
den råa fisken och sura mjölken strök åt.

På detta sätt tillbragte jag 5 månader hos
berörde bondfolk.

Att vara skiljd ifrån föräldrar och syskon;
att vara 2 mil ifrån sitt fädernehem; att
tillbringa 5 månader i fjellbygden hos ett i alla
afseenden groft och ohyfsadt folk; att blifva
tvungen till det hårdaste arbete, och att under
allt detta svälta och lida nöd: månne väl
sådant ej är att gå i korsets skola?

Under detta mitt vistande i fjellbygden
tilldrog sig många sällsamma händelser, hvaraf
jag blott vill nämna en, för att icke blifva
för vidlyftig:

Tidigt en morgon, då jag dref boskapen
till bete i skogen, fick jag på afstånd se en
stor björn. Han hade redan fått mig i 
ögnasigte, hvarföre jag genast öfvergaf kreaturen,
sprang i största hast in uti skogen, för att få
ett träd hvaruti jag kunde klifva upp.
Lyckligtvis fann jag ett sådant, klef upp deruti,
och med blixtens hastighet var också björnen
der, som nu försökte att äfven komma upp i
trädet; men qvistarne buro honom icke, utan
gingo sönder. Jag satt emellan lif och död,
emedan jag hört, att björnar stundom
kullgräfva träd; och han bortgick icke det minsta,
utan hade sina blickar ständigt fästade på mig.
Ingen ifrån bondfolket hörde efter mig, utan
jag måste förblifva i trädet till kl. 11 på
aftonen, då folk kommo ifrån en i trakten
belägen äng. De fingo se björnen, och snart
infann sig en bonde med laddad bössa. Han
lade an, sköt, och björnen dog och jag
återfick min frihet. Derefter sade bonden åt mig:
akta dig när du hädanefter går till denna skog,
här finnes stor tillgång på björnar.

Nu tillstundade marknaden i Nordmalings
socken och jag gladde mig, att efter 5
månaders pinotid få slippa ifrån bondfolket. Jag
fick löfte af bondens hustru, att få följa med,
och åtankan, att vid marknaden få råka mina
föräldrar, gjorde, det jag glömde alla
svårigheter jag genomgått och tänkte endast på den
glada stunden, då jag åter skulle få se mina
föräldrar och mina syskon.

Änteligen blef dagen till resan utsatt och
aftonen förut sade bondens hustru till mig:
gå nu och lägg dig och sof, i morgon bittida
skall du följa med oss. Jag, som misstänkte
bondfolket för att narra mig, tordes ej lägga
mig, utan satte mig i en hölada och vågade
icke somna. Nu var morgonen till den
efterlängtade dagen kommen. Hästarne framleddes
på gården, de påselades, de förspändes och
allt var färdigt till resan; men icke ett ord
sades åt mig. När nu allt var i ordning,
sprang jag fram och sade: jag tror ni tänka
resa ifrån mig? Nej, nej min flicka, sade
bondgumman, jag tänkte just nu gå och väcka dig.

Nu kom bonden och med hög stämma
sade: hon får icke följa med; flickan skall vara
den tid fadren utsatt. Åh, sade hustrun, låt
henne få följa med, hon kommer nog
tillbaka igen.

Nej, sade bonden, det sker intet; kommer
hon väl hem, så kommer hon ej mera igen.
Då sade jag: söta far! låt mig få resa, jag
vill lemna alla mina dockor och leksaker, som
jag ej vill mista för hela mitt lif. Är du så
kär i dina dockor, så lemna dem nu och du
får följa med, sade bonden.

Glad, som fogeln, anträdde jag resan, som
ehuru besvärlig, öfver skogar och vildmarker
var ett intet, emot att få återkomma till det
kära hemmet. Ankommen dit, gick jag in i
salen, hvarest jag träffade min moder, på
hvilken jag med glädjetårar helsade och hvars
hjerta var för mig lika varmt. Genom tungt
arbete och dålig mat, var mitt utseende så
förändrat, att min moder knappast igenkände mig.
Hon tillsade mig sätta mig på en stol, utan
att helsa på min fader, då han komme in.
Jag gjorde så, och straxt derpå kom han.
Han gick mig förbi, kände ej igen mig, såg
på mig och sade åt min moder: hvilken är
den der flickan? fråga ditt hjerta derom, sade
min moder. Nu förstod min fader att det
var jag; och han blef så förbittrad på bonden,
som låtit mig komma hem, att han laddade
en pistol, för att dermed skjuta bonden på
Nordmalings marknad. Detta blef likväl
förekommet genom min äldsta broder, som satte
sig på en häst, red genast till bonden och
varnade honom.

Nu fick jag stanna qvar hemma och min
fader föresatte sig att hålla mig i Skola, och
tillika underrättade mig att jag skulle blifva
hemma till 14 års ålder.

Då jag slutat min skolgång och fyllt 14 år,
öfverlemnade min fader mig till en bonde,
vid namn Jan Jansson i Tingsta by, Arnäs
socken i Ångermanland, för att jag der skulle
få lära mig baka, brygga, bränna, spinna m. m.
och således inhemta full kännedom i
landthushållningen.

Detta var ett ganska beskedligt bondfolk,
och deras vänliga bemötande gjorde, att jag
med lätthet inhemtade kunskap uti
hushållsgöromål och vid 15 år fick jag åter
hemkomma till min fader, som tilltalade mig sålunda:
Mitt barn! du har nu hunnit till den ålder,
att du skall inträda i verlden. Du står vid
början af den bana, på hvilken så många
menniskor dagligen falla. Genom de kunskaper
du förskaffat dig i landthushållningen, har du
fått ett arf, som är bättre än stora rikedomar;
och när din fader och din moder dö, så duger
du till en duglig bondhustru.

Härpå svarade jag: nej, min fader! Att
blifva bondhustru, dertill har jag ingen lust.
Det är lika som naturen sade mig, att min
bestämmelse blifver helt annat.

Nå, sade min fader, hvad tänker du då
att blifva?

Jag svarade: Försynen, som skapat och
gifvit mig lif, drar nog försorg derom, och så
snart jag gått till den heliga Nattvarden, vill
jag skilja mig ifrån hela min slägt och reser.

Min fader sade: hvart ärnar du resa?

Jag: jo, jag reser tills jag träffar något
land, der jag finner bästa trefnaden.

Derpå svarade min fader: ja! må ske, du
skall få följa din egen vilja.


Derefter frågade jag min fader, om jag
finge gå till Nattvarden i år, hvarpå han helt
kort svarade: ja!

Under läsningstiden lemnade min fader
mig till kyrkoherden Genberg i Arnäs, som
beredde mig till Herrans heliga Nattvard,
hvilken jag vid 16 års ålder första gången begick.

Derefter sökte kyrkoherden Genberg
öfvertala mig att kvarstanna i min födelsebygd;
men det tunga arbetet jag der hade genomgått
hos kohlbonden Erik Andersson i Vångsjö,
hade gjort, det jag längtade till annan ort, för
att få se glädjens sol upplysa mina dagar.
En flicka vid 16 år sväfvar med sina tankar
öfver hela verlden och hon fattar alltid
obehag för det ställe der hon icke får plocka
blommor utan taggar, och hvarest tistel och
törne växa i öfverflöd. Jag hade vid 16 år
genomgått både hunger och svårt arbete, och
tyckte mig nu kunna förvänta bekymmerfriare
dagar. Oaktadt allt hvad jag intill mitt 16:de
år lidit, både till kropp och själ, erkänner
jag likväl att födelsebygden hade för mig det
medfödda behaget. Visserligen var skiljsmässan
påkostande, och då jag betraktade detta
hemmet, som jag nu stod färdig att öfvergifva,
utgöt jag i tysthet denna suck:
O Gud! det var då här
Min barndomstid förflutit.

Med tårfulla ögon åskådade jag nu min
fader, min moder och mina syskon —
afskedets stund nalkades; jag qväfde sucken i mitt
hjerta och kastade endast en blick på de
kommande, uti min inbillning klara och molnfria
dagar, för all derigenom tryggt kunna säga
det sista farväl!

Smärtsam var denna stunden; men
känslorna lättades genom glada förhoppningar,
hvilkas opålitlighet jag sedermera fick erfara
och kan derföre, lika med poeten, säga:
På verldsbanan fattar du ovan ditt roder,
Du lemnar på stranden din sörjande moder
Och öfverger torfvan som plöjs af din far;
Om inga förrädiska stormar du drömmer,
Inbillningens magiska njutning du tömmer
På dina kanhända ej kommande dar.

Jag reste nu ifrån min hemort till
Hernösand, der rådman Moberg antog mig som eget
barn. Här lefde jag ett trefligt lif; men också
här fick jag röna lyckans ostadighet. Då jag
tillbringat 8 månader i rådman Mobergs hus,
blef han död, under det min fostermoder var
bortrest. Snart återkom hon och rådmannens
stoft öfverlemnades åt grafven. Flere
ledsamheter föreföllo efter rådmans död, jag trifdes
ej längre i Hernösand, utan åstundade resa
derifrån, hvilket jag tillkännagaf för min
fostermoder, som bestämt förklarade, att jag ej finge
resa utan hennes tillstånd och att hon ernade
förbjuda både prestbetyg och pass för mig,
och icke heller gifva mig mina kläder. Hå,
tänkte jag för mig sjelf, här lärer finnas lika
hårda nötter, som i Ångermanland; men, ju
hårdare skal, ju bättre kärna, och jag sade
derföre rent ut åt min fostermoder: det
hjelper intet att lägga något hinder i vägen för
mig, utan jag reser likafullt. Nu var det blott
för mig att tänka på utväg komma hastigt och
lustigt ifrån Hernösand. Jag gick derföre ned
till hamnen, der jag fick veta, att en nybygd
brigg snart skulle föras ifrån Hernösand till
Stockholm, hvarföre jag sökte upp kaptenen,
talade om för honom min fostermoders
uppförande samt frågade om jag finge följa med
till Stockholm? Ja, sade han, det skall du få,
det är intet farligt; kom du blott ombord, din
fostermoder kommer nog efter med dina betyg
och kläder.

Nu begärde jag ytterligare, att min
fostermoder ville utlemna mina betyg m. m., men
förgäfves; och hvarpå jag underrättade henne,
att mitt ovilkorliga beslut är att resa, och att
jag i sådant fall följer min egen vilja. Jag
tog ett hastigt adjö, skyndade mig till hamnen
samt gick genast om bord, hvarefter min
fostermoder infann sig med förutnämnde persedlar.
Nu hissades seglen. En klar dag och god
vind tycktes båda en lycklig resa; men ödet
hade likasom beslutat, att icke allenast på 
landet, utan äfven på sjön, skulle
vedervärdighetens oväder förfölja mig.

Knappast hade vi seglat ungefär 2 mil,
så kom elden lös på briggen, som var lastad
med smör och tjära. Elden hade genom
kockens försumlighet fattat uti kabyssan och
hela besättningen var af starka drycker
öfverlastad. Endast genom den ifrån mig
oskiljaktiga rådighet lyckades det att frälsa briggen på
följande sätt: först väckte jag upp kocken och
sedan den öfriga besättningen; derefter tog
jag en lina, bandt den om lifvet på mig,
kastade mig öfver relingen uti vågorne,
fasthöll mig med ena handen i tågvirket och med
den andra öste oupphörligt vatten på de ställen
i briggen, som elden antändt. Härigenom
lyckades mig att få elden släckt och briggen
räddad; men segel och tågvirke blefvo ett rof
för lågorne. Sedan detta var öfverståndet,
beslöt kapten att söka land, som också skedde,
hvarvid han träffade ett fartyg ifrån Sundsvall,
på hvilket han fick öfverflytta lasten och med
hvilket äfven vi fingo följa, så att vi
ankommo till Stockholm hösten 1797.

Nu var jag 17 år, då jag första gången
såg Stockholm. Ack! det är icke möjligt
kunna beskrifva de känslor jag härvid erfor. Huru
lyckligt är det icke för menniskan, att hon icke
känner sina tillkommande öden, — så äfven
med mig. Här stod jag i blomman af min
lefnad, klädd i oskuldens drägt och ingalunda
anande, att jag här skulle komma att genomgå
så många serskilda händelser, och att jag här
skulle komma att dela mina dagar mera åt
olyckan, än lyckan; mera åt sorger och
bekymmer, än glädje och medgång. Jag beslöt
att söka mig condition, och blef af Rektorn i
Stockholms Storskola, Christiernin, antagen för
att lära hans barn spinna, väfva, m. m.

Snart fick jag erfara, att ett oblidt öde
också mötte mig i Stockholm. Den condition
jag fått hos Rektorn föreföll mig svårare, än
då jag var hos Erik Andersson i Vångsjö.
Hos Rektorn måste jag förrätta både dräng-
och pigsysslor. Jag var van vid oket ifrån
barndomen och derföre härdade jag ut med
denna träldom uti 8 månader, och hade
troligen fortfarit längre dermed, om icke folket
i huset börjat fråga hvad jag tänkte, som
qvarblef på ett ställe, hvarest tjenstehjon
endast kunnat vara högst en månads tid. Nu
vaknade jag upp ur min dvala och fann
dervid, att min belägenhet skulle föra mig i
elände, emedan jag, utom ett svårt arbete,
svälte till den grad, att jag måste sälja af mina
kläder för att derföre köpa mig mat. Jag
beslöt att bryta mina bojor, och lyckan gynnade
mig att en stol gick sönder för Rektorn, som
lemnades åt mig, med hvilken jag genast skulle
gå till stolmakaren för all låta laga. Nå, tänkte
jag, nu skall det väl blifva dager och nu skall
jag smida medan jernet är varmt. Jag skyndade 
mig bort med stolen och efterhörde
tillika hvarest Polismästaren Ullholm bodde.
Underrättad derom, infann jag mig hos honom.
Ankommen dit, frågade Herr Lagman mig hvem
jag var. Jag uppgaf det och sade tillika, att
ehuru Rektor Christiernin antagit mig till att
lära dess barn spinna, väfva m. m., så får jag
deremot förrätta både dräng- och pig-göromål
samt derjemte svälta, att jag varit tvungen
försälja af mina kläder för att skaffa mig mat.
Lagmannen sade med skarp röst: ”du ser icke
svulten ut.” Jag svarade: nådige, gode Herre!
Hjelp mig ifrån detta ställe — arbetet är för
tungt och maten för klen och jag blir utan
kläder. Derpå sade Lagmannen: ”om du icke
vore så ung, så skulle jag taga dig till mig;
men nu går det ej an, utan nu går du hem,
säg ingenting, i morgon skall jag låta kalla dem.
Jag gick, skyndade mig hem och helsade ifrån
stolmakaren, att stolen snart skulle blifva färdig.
Oupphörligt väntade jag på morgondagen och
knappast hade natten försvunnit, förrän jag
åter var på benen.

Klockan slog 8, det bulltade på dörren,
jag öppnade och 2:ne Polisbetjenter stego in.
De begärde tala vid Rektorn, jag anmäldte dem,
Rektorn kom ut, då både han och hans fru
blefvo kallade till Kongl. Poliskammaren. Aj,
aj, tänkte jag för mig sjelf, om herrskapet
visste hvem som kokat denna soppa, så finge
jag säkert hetvägg; men allt var tyst. Slutligen
begaf Rektorn och frun sig på vägen till
Polisen och jag — jag följde efter på afstånd.
Målet förekom; och sedan det blifvit utrönt,
att hvad jag uppgifvit var sanningsfullt,
förklarade Herr Lagman Ullholm att jag genast
var fri från tjensten, och tillika fick jag
ersättning för mitt lidande.

Nu var jag åter på fri fot, och för en
17 års flicka var det visst icke behagligt, att
den första tjenst jag fick i Stockholm, var af
en så svår beskaffenhet; men jag förlorade
ändock icke modet, utan tänkte: fast början
synes svår, så blir dock ändan bättre. Ödet
tycktes nu hafva antagit ett mildare lynne
och menniskovännen, dåvarande Registratorn
Herr Olof Wannqvist tog nu hand om mig
och skyddade mig till sin dödsstund. Frid
vare öfver hans stoft, välsignelse öfver hans
minne!

Herr Registratorn skaffade mig condition
som husmamsell hos Traktör Robernoff på
Mon Bijou i Kungsbacken. Under mitt vistande
här, fyllde jag 18 år och nu gjorde jag det
vigtigaste steget i min lefnad. En Sjökapten,
vid namn Ridderstad, tillbjöd sig att blifva min
ledare genom lifvet. Jag antog hans anbud
och vi blefvo prestförlofvade. Derefter tillsade
han mig, att genast öfvergifva Stockholm och
återresa till min födelseort, Ångermanland.
Der, sade han, skall du förbida tiden medan
jag reser utrikes och, då jag hemkommer om
2:ne år, skall kyrkans band förena oss till äkta
makar. Jag lydde hans röst och förklarade
mig nöjd med det gjorda projektet. Han
rangerade om resan och skaffade mig ombord på
en gammal brigg, som för sin ålder nu skulle
gå för sista gången till Sundsvall. Vi seglade
lyckligt ifrån Stockholm; men hvilket
förskräckligt öde förestod icke mig på denna
resan. Briggen var lastad med barlast af sten,
och då vi kommo på Ålands haf uppväxte en
förfärlig storm. Besättningen, alla vid redigt
humör, började frukta, och i ögonblicket var
den gamla och förmurknade briggen krossad
af vågorna. Jag kastades hufvudstupa utur min
säng, fick en större planka i famnen, och på
denne låg jag nu i det brusande hafvet, beredd
att hvarje ögonblick inträda i evigheten; men
just som döden sväfvade för mina ögon,
framträdde lifvets Herre och räddningens stund
inföll. Jag kunde icke se mig omkring; ty
vågorna öfversköljde mig hvarje minut.
Emedlertid hade en större brigg ifrån Hernösand
blifvit varse vår belägenhet och hastade till
vår undsättning. Denne brigg fördes af
Kapten Kön, som lät upptaga både mig och de
öfrige af den förolyckade besättningen. Kapten
Kön fortsatte resan till Öregrunds stad, och
då jag dit framkom, egde jag blott lintyget på
kroppen och en klädning, som jag i sjönöden
räddade; men Kapten Kön och Gyllenspets
försågo mig, på egen bekostnad, med nödige
kläder. Derefter fortsatte jag resan till
Hernösand och lyckligen framkommen dit, blef det
öde jag undergått, snart bekant, och som
förorsakade, att ett sammanskott gjordes åt mig,
för att landvägen kunna resa hem till mina
föräldrar, som ännu lefde.

Sedan jag nu var försedd både med
kläder och penningar, reste jag ifrån Hernösand
till Olofsforss Bruk.

Under vägen blef ett obehagligt väder af
storm, regn och snö, så att jag måste taga
qvarter på en gästgifvaregård. Frusen och
hungrig begärde jag mat och eld, samt fick
bägge delarne. Gästgifverskan stadnade qvar
hos mig och samtalade om hvarjehanda, samt
frågade hvarifrån jag var. Jag upplyste henne
derom, då hon berättade, att på
gästgifvaregården var en flicka ifrån Arnäs, som ernar
resa till Hernösand och frågade, om hon finge
tala med mig? Hvad vill hon mig, sade jag;
jo, svarade hon, flickan säger sig hafva en
syster i Stockholm och vill veta, om mamsell
känner henne. Det kunde väl hända, sade jag
och frågade: när kom den flickan hit? hon
svarade: för 8 dagar sedan; ty de hafva kört
omkull med henne och hon har brutit ena
benet. Derpå sade jag: - låt henne komma in,
så jag får se henne. Hon kom, stannade vid
dörren och helsade. Jag stod vid elden och
värmde mig. Jag vände mig om, såg på henne
och sade: stig fram, min lilla jungfru, från
dörren och sätt sig. Hon svarade genast med
hög röst: ack, Herre Gud! jag tror jag träffar
min syster. Jag kände nu igen henne,
springer emot henne och vi togo hvarandra i famn
samt greto bittert. Jag frågade hvart hon
ernade sig? hon svarade: jag skall göra som du,
och resa ifrån födelseorten till Stockholm. Jag
frågade om hon tagit sig condition. Nej, sade
hon, jag skall gifta mig. Det var så mycket
bättre, sade jag, ty jag skall också gifta mig,
men icke förr än om 2:ne år. Hvilken skall
du gifta dig med, frågade hon. Säg du först,
skall jag säga sedan, sade jag. Jag, sade hon,
skall gifta mig med en som är borgare och
fiskare i Hernösand.

Jag åter, skall gifta mig med en
adelsman, som är sjökapten och heter Ridderstad.
Det var bra, tillade jag, att den äldsta och
den yngsta systern blifva gifta; få nu se hur
det går med den medlersta? Ja, sade hon, det
blir visst icke något af, ty hon är för ondsint.
Vi tillbringade ett helt dygn tillsammans på
gästgifvaregården och samtalade om de händelser
som träffat oss under de år vi varit skiljda.

Stundom skrattade, stundom greto vi.
Ändteligen inträffade skiljmässans stund och vi
togo ett ömt farväl af hvarandra; hvarefter
min syster reste söder ut och jag norr ut, till
mina föräldrar.

Lyckligen hemkommen, blef jag mycket
väl emottagen af föräldrar, presterskap och
grannar. Alla gladde sig, att få återse den
qvicka flickan, lilla Anna, som de kallade mig.

De trodde jag skulle blifva qvar i min
hemort; men jag hade andra spekulationer
för mig.

När jag varit uti mina föräldrars hus i
åtta dagar, blef jag bjuden på en gentil
middag hos Kyrkoherden i församlingen, Prosten
Genberg, för hvilken jag läst till den Heliga
Nattvarden. Jag omgafs af all möjlig
uppmuntran; men, besynnerligt nog, jag fann
ändock icke något nöje der.

Prosten Genberg nödgade mig likväl att
qvarstanna i prestgården uti 3:ne veckor.
Derefter kom min fader, för att hemta mig
och då han träffade Prosten, sade han: förlåt,
högvördig Prost, att äfven jag infinner mig
här. Jag kommer blott för att hämta min
dotter. Jag har icke sett henne på 3:ne år,
och ville gerna veta, huru det står till på de
orter, som hon varit. Efter hvad hon yttrat,
lärer hon icke erna så länge stanna qvar här
hos oss; men jag skall försöka sätta band för
henne, att hon icke skall komma ur socken.
Då svarade Prosten: min vän! det är svårt
sätta band för den som vill ut i verlden. Var
öfvertygad derom, att Försynen har säkert
bestämt hennes bröd på något annat ställe, än
här. Derefter yttrade min fader: ja, ja, Herr
Prosten kan väl hafva rätt; men jag skall icke
gifva henne några resepenningar, så skall hon
väl vara tvungen stanna qvar hos oss.

Allt hvad min fader nu talt vid Prosten
fick jag genast veta, då jag, som aldrig varit
rådlös, fann mig straxt. Går derpå genast till
en bonde, vid namn Erik Persson, talar om
för honom, att jag icke trifs hvarken hemma
hos mina föräldrar eller i socknen, och bad
honom låna mig 16 R:dr emot pant, på en
månads tid. Hvad skall mamsell med pengar,
sade bonden. Jo, Erik Persson, sade jag, jag
skall resa härifrån orten och pengar måste jag
hafva. Hvad vill hon sätta i pant, sade han.
Jo, sade jag, det är en ko, som är min, den
heter Rökind och den har jag sjelf uppfödt,
och den är nu hos min far, och jag vill tillika
gifva en sedel, att om jag ej betalar inom en
månad, så får kon hemtas hos mina föräldrar.
Han frågade åter: hvarföre vill hon icke bli
hemma hos sina föräldrar. Då berättade jag
för Erik Persson, att jag vore förlofvad och
att jag det ännu icke omtalt för mina föräldrar.
Han svarade: mamsell skall följa mitt råd och
omtala det för sina föräldrar och yppa sitt
hjerta för dem.

Nu öfverlade jag med mig sjelf, och som
Erik Persson var en gammal, förfaren man,
lydde jag hans råd och hvarpå jag berättade
för min fader, det jag var förlofvad med en
Kapten Ridderstad.

Hvad uppseende denna berättelse gjorde,
kan jag icke beskrifva. Min fader satt en stund
tyst och yttrade derefter: min dotter! den
man du säger dig vara förlofvad med, är väl
någon, som vill förföra dig, att öfvergå ifrån
dygdens på lastens stig; ty, huru vill väl en
adelsman gifta sig med dig?

För att öfvertyga min fader, om
sanningen af hvad jag sagt, framtog jag prestbetyget
och visade honom det, hvarpå han sade: ja!
jag ser nu, att det är sant; men du får
ändock icke resa härifrån, utan är det en
hederlig man, kan han resa hit och taga dig af
dina föräldrar.

När jag hörde detta, sade jag icke ett ord,
utan fattade inom mig ett nytt beslut.

Jag skref genast till Major Liljestråle i
Stockholm, underrättade honom i hvilket
afseende jag ville resa härifrån, samt bad
honom få veta hvilken tid han skulle komma
till Ångermanland för att mönstra Båtsmännen,
och att jag då kunde få följa med honom till
Stockholm.

Med nästa post fick jag svar ifrån Majoren
samt underrättelse, hvilken tid jag skulle träffa
honom på Brysta gästgifvaregård i Arnäs socken.

Den utsatta dagen inträffade och jag
råkade Majoren på gästgifvaregården, då jag bad
honom få följa med till Stockholm och hvarpå
Majoren bestämde dag och timme till resan.

Derpå gick jag till den förut nämnde
bonden Erik Persson och fick af honom låna
16 R:dr.

Derefter förfogade jag mig hem och lät
icke märka någon ting, utan samlade i tysthet
mina kläder, nedlade dem i en koffert och
förskaffade den till gästgifvaregården.

För att undvika mina föräldrars
uppmärksamhet, styrkte jag dem i den tro, att jag
öfvergifvit den påtänkta resan, utan ernade nu
blifva hemma.

Allt var tyst och stilla. Den märkvärdiga
dagen inträffade, då Majoren hade slutat
mönstringen och resan skulle genast ske.

Nu fanns ingen undanflykt mera.
Täckelset måste nu falla, och jag yppade för min
fader och min moder, att jag nu i ögonblicket
skulle resa och att ingenting i verlden
derifrån kunde hindra mig.

Min fader var kall; men min moder
började gråta och bad mig gifva henne ett löfte
innan vi skiljdes åt, som jag skulle hålla till
döden.

Då jag frågade hvaruti detta löfte bestod,
sade min moder: du skall gifva mig din hand
derpå, att aldrig blifva tjuf och aldrig blifva
h—ra; och, om något ondt faller dig in, så
sucka allvarsamt till Gud och bed honom
hjelpa dig, så försvinner det.

Derpå svarade jag: Hvad det första angår,
kan jag lofva med säkerhet; men hvad det
andra beträffar, har jag svårt lofva, emedan
kärleken kan lika lätt förleda mig, som den gjort
med prinsessor, med höga och låga, med rika
och fattiga.

Min moder sade: Ja! mitt älskade barn,
jag beder Gud för dig och ställ din lefnad så,
att då vår vandring är slutad, vi må få träffas
i himmelen och der omfamna hvarandra.

Härpå togo vi ett ömt afsked och jag
anträdde min resa till Stockholm.

Resan gick lyckligt för sig, utan minsta
äfventyr och jag, väl framkommen till
Stockholm, blef genast antagen af Herr Baron
Liljencrantz till väfverska på Heslebyholm i
Södermanland.

Här tillbragte jag 3:ne år, och under
denna tiden förestod jag baronens hela hushåll,
intill dess han blef gift. Jag begärde och
undfick mitt afsked och baron förklarade sitt
synnerliga välbehag med min befattning.

Nu reste jag åter till Stockholm och
antog condition hos ett utländskt Herrskap,
Kapten Berzelius. Här blef mitt vistande
endast 6 månader och orsaken dertill var den:
en dag åtföljde jag Herr Kapten Berzelii lilla
dotter, Jenny, till dåvarande Kongl. logården.
Sedan vi ankommit dit, kom också Prins Gustaf,
åtföljd af 2:ne Grefvinnor. Jenny helsade på
Prinsen och tog honom i handen, hvarvid jag
yttrade mig på engelska språket, som jag den
tiden talade.

Grefvinnan Snergrid Frans Willjamson
frågade, om jag vore mäktig i engelska språket 
och begärde få uppgift på gata och 
husnummer der jag bodde, hvilket jag meddelade,
utan att ana något vidare; men dagen derpå, 
kl. 9 på morgonen, kom Grefven till mig, 
åtföljd af 2 Kammarherrar, 2 Kammarfruar m. fl.
öfvertalte mig att följa med, först till London,
sedan till Egypten och derefter till åtskillige
andra orter.

Vilkoren voro förmonliga och derföre
ingick jag contract med Grefven på 6 år. Dagen
blef utsatt till resan, den anträddes och under
denna resa inträffade åtskilliga äfventyr, hvaraf
jag må nämna:

Då vi passerade den stora skogen Käglan,
hvilken skiljer Nerike ifrån Westmanland, blef
Grefven varse, att han tappat ett paket,
hvaruti 700 Louisd’or voro inneslutne. Vi foro
med 7 hästar, och då Grefven fann att han

förlorat penningarne, blefvo genast 2 hästar
frånspände och jag, klädd i ridkläder, försedd med
2:ne skarpladdade pistoler, satte mig på den
ena hästen och Grefvens kusk på den andra,
hvarefter vi skyndsamt foro åstad, att söka upp
det förlorade. Då vi tillryggalagt 1 ½
fjerdingsväg funno vi det ställe, der paketet låg.
Jag steg af hästen och tog det; men i
detsamma framkommo icke mindre än 7 röfvare
utur skogen, då jag först aflossade den ena
och sedan den andre pistolen, hvarefter jag
och kusken i största hast skyndade ifrån detta
röfvarenäste. Snart voro vi lyckligen
framkomne till Grefven, som af mig emottog
paketet med pengarne, hvarefter resan fortsattes.
Resan gick väl för sig och snart voro vi i
London. Jag medger, att jag icke led brist
på något. Jag hade god helsa och glada dagar;
men jag saknade likväl — Sverige.

Det contract jag med Grefven ingått var
för mig bindande på 6 år; och sedan jag hos
honom passerat 3 månader, skiljde jag mig
ifrån denna condition genom rättegång, och
återreste genast till mitt kära fädernesland.

Jag anlände lyckligt till Götheborg. Här
passerade jag 3:ne månader, under hvilken tid
icke något märkvärdigt föreföll.

Derefter fortsatte jag resan; och för att
bese åtskillige städer, tog jag vägen genom
Uddevalla, Mariestad m. fl., och framkom
lyckligen till Lidköping.

Här var nu marknad, här träffade jag
många bekanta och derföre qvarstannade jag
i Lidköping uti 8 dagar.

Under vägen dit hade jag fått icke
mindre än 2:ne fästmänner. Den ene var en Grefve,
den andre en Landsfiskal; — bägge voro
vackra och förmögne.

Desse hade rest efter mig till Lidköping
och ville nu allvarligen, att jag skulle genast
gifta mig med endera; men ungdom och visdom
följas icke åt, så var det äfven med mig.

Jag försakade det blomsterbeströdda fältet, 
jag väljde uti väpplingen och fastnade uti
starren.

Bägge desse fästmänner gaf jag korgen 
och i dess ställe ingick jag äktenskap med
Skräddaren Hellbom.

Nu först var ödets tärning för mig kastad
och första länken smidd till den kedja af 
ledsamheter, som sedermera följt mig.

Det var besynnerligt, att likasom en aning
sade mig, att giftermålet med Hellbom icke
skulle blifva lyckligt och likväl kunde jag icke
undvika det.

Orsaken till denna motbjudande förening
härledde sig af följande händelse: Sedan jag
beslutat resa ifrån Lidköping, beställde jag
skjuts, som kom på utsatt tid, hvarefter mina

saker pålassades; men innan jag hann
nedkomma, voro sakerne aflyftade och hästen
borta. Nu stod jag der vackert.

Jag tingade ny skjuts och dermed gick
det på samma sätt.

Detta fortfor i 3 dagar.

Nu började jag fundera hvad detta
betydde. Jag fattade humeur, gick till
Borgmästaren, berättade händelsen och frågade
hvarföre jag skall bli hindrad i min resa.

Borgmästaren svarade: min lilla mamsell,
gif sig tillfreds, hon har fästman här i staden
och det är han, som hindrat resan.

Herr Borgmästare, sade jag, det är icke
möjligt, jag har ingen fästman här i staden;
utan nu ber jag, att intet hinder måtte möta
mig vidare, och om det sker en gång till, så
klagar jag för Landshöfdingen.

Derpå gick jag hem, ledsen öfver att alla
vänner och bekanta rest ifrån mig.

Nu träffade jag min värdinna, för hvilken
jag berättade, att jag morgonen derpå
ovilkorligen skulle resa, hvarpå hon svarade: det
var bra, ty i dag vill jag bjuda mamsell till
middag hos mig.

Jag tackade för inviten, gick upp på min
kammare och tänkte efter för mig sjelf, om
jag icke kunde få upplyst, hvilken hindrat
min resa.

Samma dag, innan klockan 2 på e. m.,
hade jag fått kännedom om hela tillställningen.
Nu slog mat-timmen och jag måste infinna mig
hos värdinnan till middagen, och denne blef
den märkvärdigaste af alla middagar jag ätit,
både förr och sedan.

Ankommen till värdinnan, blef jag på det
vänskapsfullaste sätt emottagen.

Hon tog sin hand om lifvet på mig, förde
mig till salsdörren, öppnade den och insläppte
mig i salen, hvarest voro 25 personer af
Stadens Äldste, jemte 2 prester och 1 fruntimmer.

Jag blef förvånad öfver detta sällskap och
frågade i tysthet, hvad det betydde.

Straxt derpå stiger Skräddaren Hellbom
fram till mig, jemte Presterne och
Borgmästaren, då Borgmästaren sade åt mig: här är den
mannen, pekande på Hellbom, som hindrat
er resa.

Hvad har jag väl gjort er emot, sade jag,
efter ni hindrat mig resa härifrån. Jag
känner er ju icke.

Skräddaren svarade: ni är den första på
jorden med hvilken jag vill dela mina öden
genom lifvet.

Jag yttrade derpå: hur kan ni säga sådant.
Vi känna ej hvarandra och huru kan ni vilja
dela edra öden med en obekant?

Skräddaren: jag har endast sett er på
gatan, och dervid öppnade sig mitt hjerta för er.
Ger ni mig icke er kärlek och ert hjerta, så,
var öfvertygad derom, att innan ni reser i
morgon, skall ni få se mig död.

Nu började först presterne och sedan alla
hans bekanta öfvertala mig, att samtycka hans
begäran.

Jag blef försagd, kunde icke yttra något,
utan begärte ett dygns betänketid.

Nu satte vi oss till bordet, der jag blef
platserad bredvid Skräddaren, Presterne och
Borgmästaren och under hela måltiden söktes
att öfvertala mig.

Allt målades för mig med de vackraste
färgor och jag kunde icke se, att giftet var så
starkt sockradt. Jag hade ingen att rådgöra med,
utan endast med mig sjelf, och resan
påskyndade. Den, som kommer i valet, kommer ock
i qvalet, så äfven med mig. Skräddarens
belägenhet uppgafs på det förmånligaste sätt.
Jag lät öfvertala mig och gaf mitt bifall till
hans begäran.

Dagen derpå blefvo vi förlofvade och straxt
fick jag börja lossa på pungen samt betala
några räkningar för honom, hvartill han icke
medfört penningar, emedan, som han sade, de
voro opåräknade utgifter.

Min inre öfvertygelse ogillade den
förening jag ingått och ytterligare missnöjd blef
jag, då penningar nu måste utbetalas; men,
det går som man säger: njugg spar och f-n tar.

Sedan han här rangerat sina affairer och
jag äfven nu fått betala flere af hans skulder,
foro vi ifrån Uddevalla till Stockholm.

Lyckligen framkomne till Stockholm, fick
jag verkligen erfara, att kärleken är blind; ty
oaktadt giftermålet var för mig motbjudande
och ehuru jag måst för Hellbom utbetala flere
skulder, blefvo vi dock sammanvigde uti Mariæ
kyrka.

Nu ernade Hellbom söka blifva förenad
med Skräddare-Embetet; men, som han egde
en serdeles skicklighet i skräddare-handtverket,
så i mans- som fruntimmerskläders
förfärdigande, jemte broderi-arbeten, blef han antagen
vid Gustaf Adolfs hof, och tjenstgjorde der i
egenskap af Hof-Skräddare.

Nu tycktes sakerna stå på god fot. Min
man hade mycket arbete och stora förtjenster.
Allt bådade en ljusare framtid och jag var
nära att glömma de uppoffringar jag för
honom gjort, då denna glada utsigt för mig
tillintetgjordes.

Han hade fattat en olycklig böjelse för
biribi och raffel, hvilket förstört så mången
bra karl och störtat så många familjer i elände.
Nu öfvergaf han allt arbete och egnade endast
sin tid åt spel.

Då tillgångar för honom saknades för att
kunna bevista spelhusen, tog han möbler,
sängkläder, kökssaker utur vårt bo och
föryttrade, så att vi blefvo utblottade på allt.

Ifrån att vara en kunskapsfull skräddare
blef han, genom det förderfliga spelet, en
fullkomlig äfventyrare.

Således fick jag erfara sanningen af
poetens ord, då han säger:
Ett nöje bör man måttligt bruka,
Man kan ibland ha ro i spel;
Men när det blir en hvardags-sjuka,
Blir största nöje värsta fel.
Det är ej just så ganska lätt,
Som mången tror, i spel att finna,
Bland dem som spela för att vinna,
Ett rent och ärligt tänkesätt.
Och slutligen går det så till,
Att den i spel sitt nöje söker,
I början dårars antal öker;
Men blir den största skälm till slut.

Det tycktes, som ödet ännu en gång ville
hjelpa honom. Han fick lefveranser ifrån
Kronan, som förskaffade honom bekantskaper med
många militärer och med hvilka han lefde på
det mest bacchanaliska sätt.

Arbetet brydde han sig numera föga om;
men nöjena skulle ovilkorlägen skötas. Han
tillbragte en hel natt utom vår bostad.

Han hemkom kl. 4 på morgonen, då
förtviflan var målad i hans ansigte.

För mig nämnde han icke något, utan
gick och lade sig och sof till kl. 6.

Nu steg han upp, klädde sig, sade icke
ett ord, utan bortgick.

Samma dag på morgonen kl. 9, kom en
herre af våra bekanta till mig. Han började
tala om Hellboms lefnad, bad mig bibehålla
tranquilité samt berättade, att Hellbom då
på morgonen svurit fahnan, såsom Artillerist.
Denna nyhet var för mig ett åskslag.

Det spädaste af våra barn hade jag i knäet,
och det släppte jag af förskräckelse i golfvet.

Sedan jag något hämtat mig, hastade jag
till Artillerigården; men, kommande på
Nybron, hvilken fasansvärd syn! Der kom nu
min man, åtföljd af 2:ne Constaplar.

Han blef förtviflad, kastade dels pengar
och dels andre saker uti sjön, hvarefter vi
bägge dånade, så att de måtte bära hem oss.
Sedan vi åter sansat oss, ref han af sig
uniformen, sade sig aldrig mera skola bära den,
förbannade det förföriska spelet m. m.

Nu började sorgens kalk för mig blifva
bitter. Jag såg nu, att min man och allt hvad
jag egt, var förloradt.

Sex år voro nu framfarna sedan vi blefvo
gifta, och under detta äktenskap hade jag haft
6 barn, hvaraf 4 med döden aflidit och 2
ännu lefde.

Åtankan på det framfarna, det närvarande
och det tillkommande, väckte de
förskräckligaste känslor i mitt bröst. Jag fann, att jag
var en öfvergifven maka, stadd i fattigdom
och en olycklig moder med 2:ne oskyldige barn.

Nu fattade jag ett förtvifladt beslut. Jag
tog bägge dessa barn med mig och vandrade
med dem till skogen, i afsigt att der, genom
hunger söka och träffa döden.

För den bedröfvade, den betryckte och
förtviflade är döden välgörenhetens konung,
och uti skogens lugn hade jag säkert råkat
honom, om icke det yngsta barnets qvidande
påmint mig, att det var för mina barns skull
jag borde lefva.

Här uti den tysta skogen gick jag nu och
vandrade med mina barn, öfverlemnande mig
åt de sorgligaste betraktelser.

Jag hade icke en bit bröd, icke något att
köpa för. Hungren var förskräcklig att pågå.
Jag hade väl hört talas derom, att det vore
bättre vara brödlös, än rådlös; men nu fick
jag också erfara det.

Jag hade icke annat att lefva af i skogen,
än jag måste äta tallstrunt och björkknopp,
samt förtärde mjölk ur mina egna bröst.
Mina barn lefde endast af modersmjölken.

Någon gång återsåg jag väl vårt hem;
men jag återvandrade snart till skogen, full
af ängslan och oro.

Mina barns qvidande röster förmådde mig
likväl att återvända till vår bostad. Då jag
väl hade anländt dit, samlade sig nya moln
och dessa bebådade nya stormar. Nya sår
förorsakade ny sveda.

Jag var utmattad af lidande, så att mina
krafter började svigta och vid ett sådant
förhållande är menniskan svag.

Fattigdomen målade höjden för mig af
lifvets fasa; jag hade förlorat allt hvad jag egt,
jag var öfvergifven af alla och jag hade nu
mera icke någon utväg förskaffa lifsuppehälle
åt mig och 2:ne barn. Detta, jemte åsynen
af mina oskyldiga, värnlösa barn, åsynen af
min förförde, olycklige man, allt verkade till
ett förtvifladt beslut hos mig.

Jag tryckte mina hungriga barn till
bröstet, jag söfde dem, begjöt dem med mina
tårar och tog af dem det sista farväl.

Nu slog klockan 2 på natten och jag
vandrade ifrån vårt hem, med föresats, att gå den
vägen bort som jag aldrig mer skulle
återkomma.

Snart var jag vid Slussen. Jag stod en
stund och betraktade slussgrafven, han tycktes
erbjuda mig så god hvila och i ögonblicket
kastade jag mig deruti.

2:ne Herrar hade på gatan observerat mig,
de hade obemärkt följt mig och då de sågo,
att jag kastade mig i slussgrafven, hoppade
den ene af dem, under det han höll den
andre i handen, uti vattnet och derigenom
räddade mig.

Jag hade ännu icke förlorat medvetande,
utan kunde uppgifva mitt hemvist, hvartill
desse mine räddare låto transportera mig,

Åter hemkommen till eländets boning fick
jag å nyo se sorgens föremål.

Detta gjorde så mycket mera intryck på
mig, som jag nu var svag och utmattad och
fick åter slag på slag af mina öden.

Min man berättade för mig, att han
ernade rymma till Norrige, för att söka der
förbättra sin lefnad; hvarefter han genom bref
skulle underrätta mig, när denna förbättring
skedt.

Han reste; men han hann blott 17 ½ mil
ifrån Stockholm, eller till Avestad. Här slutade
han sin lefnad uti 32 års ålder och efter 1 års
tjenstetid vid Svea Artilleri-Regemente.

Denna nyhet blef mig snart förkunnad.
Jag var nu enka med 2:ne barn, nedsänkt i
yttersta fattigdom.

Täta vattendroppar göra verkan på den
hårdaste sten, så gick det äfven med mig. Jag
härdade icke ut längre, utan sjuknade. Sex
månader låg jag på plågans läger, och under
denna tid förlorade jag allt medvetande, samt
blef svagsint.

Lik en lång höstnatt, hvars mörker
småningom försvinner, återkom äfven min helsa
och mitt förnuft.

Sedan jag blifvit fullkomligen återställd
till mina sinnens bruk, saknade jag mina barn.
Nu begärde jag få veta deras öden, då det
svarades mig, att de voro intagne till
värdinnan. Jag sökte dem der; men de funnos icke,
utan värdinnan sade att de voro på Barnhuset.

Ditkommen, fick jag den underrättelse, att
de voro utlemnade, det ena till en 
brandvaktshustru och det andra till en
trädgårdsdrängshustru, bägge boende på Södermalm.

Jag skyndade mig dit för att få omfamna
dem, och se! hvilken ryslig syn, — bägge
voro betäckta med liggsår och deras
Barnhusmärken, som de buro på halsen, öfverhöljda
med ohyra. Hvad mitt modershjerta härvid
led, kan den endast bedöma, som varit eller
är moder.

Efter så mycket lidande, hade jag icke
något mera behag för Stockholm och här fann 
jag icke vidare någon hjelp.

Jag beslöt derföre begifva mig härifrån
till Vermland, för att der, hos mina
svärföräldrar, efterhöra, om min man efterlemnat 
något arf.

Nya företag förorsaka nya bekymmer. Så
var det äfven nu med mig.

Väl hade jag föresatt mig att vandra till
Vermland; men jag var icke ensam, utan bägge
barnen skulle också medfölja.

Att åka, dertill hade jag inga tillgångar
och på lika sätt var det att låta förfärdiga en
vagn, för att deruti draga barnen. Jag hade
förut icke varit rådlös och var det icke eller nu.
Sjelf förfärdigade jag hjul under vaggan,
begagnade den såsom vagn, och deruti
transporterade jag mina bägge barn.

Innan jag anträdde resan, blef jag
underrättad att min fader lemnat detta jordiska och
bortgått till evigheten.

Härigenom blef sorgens kalk för mig
ytterligare påfylld — jag gjöt härvid saknadens
tårar och påminte mig tillika:
Lid dödlige, det är din lott;
Lid med tålamod, det är din heder.

Nu anträdde jag resan, och sedan jag
vandrat genom åtskillige socknar och
ödemarker, framkom jag till min svärfaders hus,
beläget i Ulleröds socken, stora Bergsängsby vid
Prässbo kyrka.

Klockan var 10 på aftonen då jag
framkom. Under vägen hade det ena barnet med
döden aflidit och blifvit begrafvit uti Strengnäs.
Jag framkom således blott med ett barn uti
det besynnerliga equipage, som under vägen
ådragit sig allas uppmärksamhet.

När jag inkom i min svärfaders boning
frågade jag, om jag kunde få hus öfver natten?
Ja, jag vet icke, svarade min svärmoder, hvad
jag derpå skall gifva för svar. Min man är
icke hemma och jag vågar ej lemna rum åt
någon okänd.

Å, vi skola snart blifva bekanta, sade jag,
bara vi få talas vid litet. Hvar är er man,
frågade jag, är han bortrest, är han långt
härifrån?

Nej, svarade hon, han är icke långt
härifrån, blott 2 mil. Han har rest till en
herrgård för att hälsa på en bekant.

Var god skicka efter honom, sade jag;
ty jag är hitkommen för att tala med honom
och med er.

Hvem är ni då, sade hon; ni skall säga
hvem ni är, innan jag skickar efter min man.

Jag är resande ifrån Stockholm, svarade
jag. Jag känner er son och jag vill säga
något om hans affairer; men det kan icke ske
förr än er man är närvarande.

Hvad säger ni, sade hon, känner ni min
son, Skräddaren, som är boende i Stockholm?

Ja, svarade jag, jag känner både honom
och hans hustru.

Jaså, sade hon, efter ni känner både min
son och hans hustru, så skall jag genast skicka
efter min man. Sätt er ned och hvila. Ni
får bli qvar i natt.

Min svärfader hemkom dagen derpå kl. 8
på morgonen.

Jag gick genast emot honom, helsade och
frågade huru det stod till.

God morgon! sade han, och såg på mig
skarpt.

Jag yttrade: nu har ni fått en främmande
gäst till eder boning, som ni aldrig kunde tro
skulle besöka eder. Jag yppade nu, att jag
var hans sonhustru samt tog barnet i handen,
framledde det till honom och sade: här är
eder sondotter. Jag har gått ifrån Stockholm
47 mil. Jag har sjelf gjort dessa hjul, som
ni ser, under vaggan, för att derigenom kunna
föra mina barn med mig. Ett af dessa barn
har dödt under vägen och det andra är det
ni nu här ser.

Han sade: hur har du kunnat gå en så
lång väg och dragit vaggan med dig?

Försynen, sade jag, som lättar alla bördor,
har också genom skogar, dalar och ödemarker
förhulpit mig till min svärfaders boning. Jag
har under vägen arbetat ibland på herrgårdar,
ibland hos bönder, för att förskaffa mig födan
på ett hederligt sätt. Då jag samlat några
12-skillingar, har jag åter fortsatt resan.

Hvar har du legat om nättren och hvar
har du haft herberge om dagarne, då du
tröttnat att gå, frågade han.

Mest i skogar och på bergsklippor,
svarade jag.

Hur har du vågat hålla dig i skogen,
frågade han, har du intet varit rädd för vilddjur
och röfvare?

Jag svarade: Gud har alltid varit min
beskyddare under alla lifvets öden och derföre
har jag icke eller varit rädd. Det värsta för
mig under denna resa har varit, att jag icke
hade någon supanmat; men jag var ej eller i
detta fall rådlös. Sedan det ena barnet under
vägen dödt, fick jag öfverflöd med mjölk. Nu
mjölkade jag mina egna bröst och bespisade
dermed ej allenast det andra barnet, utan
förtärde äfven sjelf deraf. Då törst plågade mig,
sökte jag få vatten, blandade af mjölken deruti
och drack. Brist på föda, hunger och nöd
förmår menniskan till allt här i verlden.

Det går öfver mitt förstånd, sade min
svärfader, huru en menniska på sådant sätt
kan bibehålla lifvet och likväl se så bra och
så glader ut, som du min sonhustru gör.

Då svarade jag: om jag endast sörjde och
grubblade, blefve tiden odräglig; utan jag
måste draga mitt kors med tålamod, till dess
Allmagtens Herre säger: det är nog!

Allt sedan jag blef gift med er son, eller
i 6 år, har jag vandrat på tistel och törne,
legat på hö och strö sedan han förstörde våra
dunkläder, våra sängkläder, vårt allt, som vi
hade förvärfvat oss. Nu är han död, nu är
jag enka och just derföre har jag måst göra
denna långa resa. Nu vill jag fråga: om han
har något inne af sitt arf?


Nej, svarade min svärfader, det tog han ut
när han blef Mästare och bosatte sig i
Uddevalla, och äfven köpte han en betydlig
Cattunsfabrik i Norrige och dertill behöfdes pengar.

Således, sade jag, har han icke mera qvar
af sitt arf.

Nej, icke ett enda öre, sade han.

Jag får således vandra lika fattig hän,
som hit, sade jag.

Ja, det lärer icke kunna hjelpas det,
svarade han. Det enda jag kan göra, vore att
taga flickan af dig.

Nej, svarade jag, det skall icke ske. Har
vår Herre tagit 5 barn ifrån mig, så vill jag
behålla det 6:te så länge den Allsmäglige det
tillåter. Gud utser nog föda åt mig och
barnet, fast min aflidne man satt mig uti en så
svår belägenhet, att jag icke kan beskrifva det;
men
Qvinnans öde det är gifvet
Till mannens bihang under lifvet,
Förbindningen uppå hans sår.
Förgäten sedan de grott samman,
Hon offret är.

Det enda jag nu eger, är en ren själ och
stark tro. Hvad jag lider, emottager jag som
en gåfva af den Allsmägtige, emedan lidandet
förbättrar menniskan och är nyttigt för själen,
hvilket är min fullkomliga öfvertygelse.

Min svärfader svarade: du har väl rätt
mitt barn; men vi lefva ej allenast af tron,
det måste vara andra moyenger till.

Det må vara huru det vill, sade jag;
hvar och en blifver salig på sin tro. Nu beder
jag blott om en ting: gif mig så mycket
penningar, att jag må kunna resa till Stockholm,
utan att behöfva draga vaggan härifrån på
samma sätt, som hit.

Jag kan icke hjelpa det, svarade han.
Jag måste göra alla barnen lika rätt. Om jag
nu gåfve dig något, så skulle jag taga det
ifrån de andre, och det går intet an.

Derpå gick jag ifrån min svärfader och
talte först vid min svåger och sedan vid min
svärmoder. Af den förre begärde jag låna 50
R:dr och af den senare 25; men allt var
förgäfves.

Nu vände jag mig åter till min svärfader
och sade: efter ni alla äro lika hårda och edra
hjertan lära vara af diamant, så får jag då
beträda min återresa och öfverlemnar jag mig i
Guds hand. Samma dag på eftermiddagen tog
jag afsked af mina svärföräldrar, och med mitt
barn i vaggan började jag min återvandring.
Vid min afresa gåfvo de mig 2 skålpund smör, 3 kakor
bröd, en half ost samt 2 R:dr i penningar.
Se så, sade min svärfader, nu kan jag icke
hjelpa dig vidare, utan du får arbeta under
vägen oeh taga dig fram, som du kan.

Derpå började jag min vandring och kom
till en Nämndeman, vid namn Nils Nilsson,
uti Ulleröds socken. Hos honom begärde jag
natthärberge, då han frågade hvem jag var.
Jag visade honom mitt pass, hvarefter han
sade: hvad ser jag väl, är ni sonhustru till
Skräddaren Nils Hellbom i Bergsäng?

Ja, svarade jag.

Kommer ni derifrån, eller skall ni gå dit,
frågade han.

Jag kommer nu derifrån, svarade jag, och
berättade tillika mina öden och på hvad sätt
jag vandrat ifrån Stockholm, samt huru jag
blef mottagen af mina svärföräldrar.

Både Nämndeman och hans hustru
började gråta och förundrade sig, att min
svärfader, såsom en förmögen man, kunde så
känslolöst uppföra sig.

Af Nämndemannen och hans hustru blef
jag på det hederligaste sätt emottagen och
härbergerad. Då jag skulle anträda min resa
derifrån, lät Nils Nilsson sin dräng skjutsa mig
1 ½ mil på vägen, gaf mig 5 R:dr uti
respengar samt tillsade sin hustru lägga så mycket
mat i vaggan, som kunde rymmas.

Sedan jag bjudit ett ömt farväl åt detta
goda folk, samt fått åka 1 ½ mil, började
jag nu min vandring till fots, hvarvid jag
kom in på en okänd väg. Jag befann mig nu
åter i ödemarken och vandrade på den 
obekanta vägen till kl. 12 på natten, utan att
kunna finna någon by. Nu måste jag taga mitt
nattläger på ett högt berg, som låg bredvid
en å, hvilken hade så starkt strömfall, att
hvarken jag eller barnet den natten kunde
sofva.

Ändteligen uppgick morgonrådnaden, solen
bestrålade de omkringliggande fälten och allt
tillkännagaf, att den förtjusande
midsommarstiden var inne.

Trött af resan, måste jag passera en dag
på det höga berget, och vid nattens
annalkande samlade jag tillräckligt med mossa, hvaraf
jag gjorde en bädd åt mitt barn, lade det
deruti och betäckte dess hufvud med kläder,
så att det icke skulle höra vattnets forssande,
hvarefter det godt somnade.

Derefter nedföll jag på berget och gjorde
min bön till den Allsmägtige, då, efter
ungefärligen en timmes tid, en klar röst från
höjden tilltalade mig, just med dessa ord: ”Drag
ditt kors med tålamod, du skall få bröd till
död-dagar.”

Derefter somnade jag; och om morgonen
då jag och mitt barn vaknade, lade jag det i
vaggan, fortsatte resan, drog min börda nu
mera lätt än förut, emedan den ljufliga rösten
ifrån höjden tröstade, stödde och
uppmuntrade mig.

Efter fortsatt resa ankom jag lyckligen
till Stockholm, hvarest jag uppsökte en bekant
fru, som höll värdshusrörelse, och bad henne
gifva mig godt råd, huru jag hädanefter skulle
taga mig fram.

Hon rådde mig att hålla värdshus.

Jag svarade: dertill fordras pengar och
jag deremot har blott kläderne på kroppen.
Inga möbler, ingenting. Det skulle blifva en
rolig värdshusrörelse.

Det gör ingenting, sade hon. Jag känner
en fru, som började blott med 1 qvarter
bränvin, och nu sitter hon med eget hus och
betydlig förmögenhet.

Om du vill börja i morgon, skall jag skaffa
dig Traktörs-rättigheter, möbler, sängkläder och
allt hvad du till rörelsen behöfver, samt
ansvara för en månads hyra.

Jag följde hennes råd, och lånte mig 4
plåtar.

För 3 plåtar köpte jag ved och nu hade
jag 1 plåt till förlag.

Nu köpte jag mig förlag och det bestod
af 1 qvarter bränvin, 2 buteljer öl och 2
skorpor. Rummen voro mycket väl möblerade
och flere vackra, målade bränvinsankare
funnos äfven; men, ty värr! de voro alla tomma,
de lågo blott som skyltar. Det var ett
verkligen lysande elände; men, tänkte jag för mig
sjelf, man måste hålla god mine i elakt spel.

Nu öppnade jåg min rörelse och genast
inkommo 4 sjöfarande. De togo hvar sin sup
och 1 butelj öl.

De betalte och gingo.

Åh, tänkte jag, nu börjar kommersen gå.
Jag skickade genast och köpte 1 ½ qvarter
bränvin, 1 butelj öl och 2 skorpor.

Nu fick jag myror i hufvudet, då 5
spanmålsbärare inkommo och begärde hvar sin hel
sup och 2 buteljer öl. Det gick väl för sig;
men nu begärde de nytt lag. Så för tusan,
tänkte jag, skall det nu blifva upptäckt, att
mina granna ankare äro tomma, det skar mig
i hjertat. Nu sade jag med en sorglig röst:
jag har icke mera, mitt hela förlag var allt
hvad ni nu förtärt.

En spanmålsbärare svarade då: huru kan
ni börja hålla rörelse på sådant sätt. Der ligga
ju så många vackra ankare, finnes icke
bränvin på dem, så hvad f-n skola de ligga der före.

En annan sade, kanske ni icke vill gifva
oss mera, emedan ni ser att vi äro
arbetskarlar. Om vi gå hem och taga på oss en fin
rock, kanske vi då få det vi begärt.

Nej, sade den tredje, här är icke fråga
om fina rockar, här är det blott myntet som
talar och att hafva fulla plånböcker.

Mina vänner, svarade jag, anse mig icke
vara så dålig, att jag föraktar en grof rock
och sätter värde på en fin, som ofta hyser
bofven och skälmen. Det är endast fattigdom,
som hindrar mig att hafva tillräckligt förlag.

Nu togo spanmålsbärarne del i mina öden,
sammansköto 10 R:dr, bad mig köpa in mat
och dricksvaror, då de ville samma dag, kl. 4
på e. m., återkomma och taga en Tysk
besättning med sig, som låg i rättegång med sitt
Rederi, och hvarigenom de trodde mig få bra
afsättning.

Jag gjorde, som de sade. De kommo, och
det blef ett muntert lefverne samt god inkomst
för mig. Härigenom fick jag medel inköpa ett
någorlunda förlag, afsättningen tilltog, allt gick
väl och det tycktes, som det nu åter började
dagas för mig.

Uti tacksamt minne skall jag alltid
bibehålla Spanmålsbärarnes välgörenhet emot mig.

Sedan jag med förmån drifvit denna
rörelse 1 års tid, i hörnet af Skeppsbron och
Skottgränden, samt förkofrat mig så, att min
egendom åter började blänka för ögonen,
anmälte sig en ny fästman, en Skomakaremästare
vid namn Johan Löfstedt.

Den, som kommer i valet, kommer ock i
qvalet. Så gick det äfven nu med mig.

Åtankan på mitt giftermål med
Skräddaren Hellbom hade nu bordt afskräcka mig
ifrån ny förening; men menniskan måste
genomgå hvad henne är förelagdt; ty det är,
som det heter:
Hvad ödet helst har förelagt
Ej orättvist, ej orättrådigt kalla,
En oomstörtlig envåldsmagt
Har stiftat lagarna för alla
Kort sagt, hvem lyda skall och hvem befalla
Sök ej att ändra dess beslut,

Qvinnan är, oagtadt hon genomgått de
hårdaste öden, likväl svag och lätt förledd.

Löfstedt hade en god talförmåga och ett
lönande handtverk; hvilket allt verkade på
mig, så att jag gaf honom min hand och mitt
hjerta.

Vi ingingo äktenskap. Vi voro förenade
uti 10 år, då döden upplöste detta band.
Under den tid jag var i äktenskap förenad
med Löfstedt, genomgick jag de smärtfullaste
lidanden. Med tålamod undergick jag de 
händelser mig träffade och för deras vidlyftighet
förbigår jag nu, att desamma här uppräkna.
Jag öfverlemnar dem åt glömskan och gör mig
sjelf denna förebråelse; hvad hade min son på
galejan att göra.

Uti detta äktenskap hade jag 8 barn,
hvaraf 7 äro döde och en son lefver.

Allt hvad jag genom arbete förvärfvat,
hade denne min man förstört. Jag var å nyo
utblottad på allt och måste derföre nu åter
börja på nytt.

Icke nog med de slag ödet mig tilldelat.
Mitt hjerta skulle ännu en gång blöda. Jag
blef underrättad, att min älskade moder 
lemnat detta jordiska. Uti sjelfva dödsstunden
slog hennes ömma hjerta för mig. Innan hennes
arbetsklocka visade den sista minuten, hade
hon frågat efter mig och hon hade dödt med
den öfvertygelse, att jag under resan till
London blifvit förgången i vågorne.

Nu var jag fader- och moderlös. Nu var
jag enka för andra gången. Nedtryckt af
mångfaldiga bekymmer, hade erfarenheten
öfvertygat mig, att lifvets vedervärdigheter lättas,
då man har tillfälle yppa sitt hjerta för en
verklig vän.

Det är sannt, att jag varit olyckligt gift
2:ne gånger; men mitt enkoår var nu
tilländagånget, ett godt tillbud gjordes mig och jag
ihogkom härvid:
Friskt lustigt mod hvart helst det bär,
Blott Venus är oss trogen.

Jag emottog, såsom min ledare genom
lifvet, en Under-Officer vid Arméens Flotta,
Anders Johan Lundholm.

Kyrkans band förenade oss och med
honom lefde jag ett gladt, sällt och lyckligt
äktenskap uti 16 års tid. Härunder hade jag
8 barn, hvaruti tvillingar och dödfödde äro
inberäknade.

Alla dessa barn äro med döden afgångne.

Min man och jag lefde de lyckligaste
dagar; men den jordiska sällheten är så
obeständig och glädjens dag så kort.

Jag fick röna sanningen af hvad Marcolfus
sade åt Konung Salomo:
Blott palliativer på jorden här finnas;
Fullkomlig lycksalighet aldrig kan vinnas.

Ödet hade ännu förborgat ett hårdt slag
för mig. Min man hade beslutat en angelägen
resa. Han anträdde den, och då han skulle
stiga ombord vid Munkbron, föll han i sjön.
Han blef genast upptagen, men utan sansning.
Han lefde väl i 8 dagar, men mål-lös.

Huru smärtande var icke detta för mig.
Väl visste jag, att han utlånt pengar på flere
håll, och betydliga summor; men, som han
var mållös, kunde jag icke få någon
underrättelse om vårt bos beskaffenhet. Han dog;
jag stannade uti mörker och detta förorsakade
att jag icke uppfick några fordringar, utan blef
åter försatt i tryckande omständigheter. Den
fastighet vi under 16 år hunnit förvärfva, jemte
all vår lösa egendom, måste jag försälja.

Nu måste jag åter börja på nytt.

Stadd i denna belägenhet, fann jag att
mina bekymmer skulle lättas, om jag antoge
det tillbud mig var gjordt, att träda i nytt gifte.

För 4:de gången ingick jag nu äktenskap
med Coopvaerdi-Skepparen Anders Carlström.

Han ombestyrde sina göromål till sjös,
och jag mina till lands.

Något pengar hade jag öfver utaf den
försålde egendomen och derföre köpte jag mig en ny.

Nu började jag att bygga och detta gick
alldeles kräftgången, som man säger.

Mina penningar gingo åt. Byggnaden måste
fortsättas och för denna fortsättning kom jag
i skuld på icke mindre än 8000 R:dr Banco.
Detta var något ovanligt för mig, som icke
var van att vara skyldig.

Jag började grubbla och sörja öfver den
belägenhet jag iråkat; men jag tröstade mig
dervid: att min värdshusrörelse drefs med
ordentlighet; att den gentila kägelbana jag låtit
bygga, frequenterades af mycket bättre
personer och att jag således hade god förhoppning
vänta en gynnande afsättning. Det förfelade
ej eller, jag hade god rörelse och goda
inkomster och det såg ut, som mina bekymmer
nu försvunnit och jag tyckte sjelf, det jag stod
på säkra fotter; men, hvad är väl menskliga
lifvets lycka?

Lik minan, som hemligt undergräfves,
hade äfven afunden, sveket, listen och
bedrägeriet beredt min undergång och snart fann
jag mig vara på obestånd till den grad, att
lik en hemlig eld, som oförtänkt utbryter, utan
att kunna släckas, hade jag ingen annan utväg
begagna, än att på en gång afstå all min
egendom till mine Borgenärers förnöjande.

Visserligen var jag pröfvad af med- och
motgång; men vid nära 60 års ålder är det
mera påkostande bortgå från den egendom
på hvilken jag så träget arbetat, i afsigt att der
kunna hafva en lugn hvilostad för kommande
dagar; men jag påminte mig hvad poeten säger:
Knota ej, då du vid åldren lider:
Kom blott ihog de fordna ungdomstider.

Sedan jag fått detta hårda slag, utkom jag
en dag på gatan, der jag råkade flere bekanta,
som beklagade min olycka. Ledsen vid dessa
smärtfulla möten, ville jag undvika dem, och
tog mig derföre en båt vid Rörstrands brygga,
for ut på sjön och lät landsätta mig på söder.

Ditkommen, gick jag till en bekant fru
och begärde af henne få härberge till dess jag
medhann reparera lidna förluster.

Med vänskapens gästfrihet lemnade hon
mig både rum och mat.

Min man begaf sig nu på sjöresa och blef
borta omkring 2:ne år.

Jag deremot fortsatte min resa på det
stora verldshafvet, ibland för med-, men mesta
delen för motvind.

Min man for åter bort; hemkom efter 1
års förlopp, hvarvid vi råkades på landet, då
jag förnyade med honom den gamla kärleken,
nu måhända starkare, än förr.

Min man medgaf, att min tro varit stark
och att Försynen välsignat mitt arbete och
lönat mina företag.

Han har sedermera förklarat, att hans hjerta
aldrig förut varit så öppet för mig, som nu.

Sedan Försynen välsignat min mans
företag och han befinner sig uti goda vilkor, kan
jag således anse mig hafva genom detta 4:de
giftermål råkat uti en lycklig belägenhet. Vi
lefva nöjde å ömse sidor.

Sedan jag fått rangerat mina ekonomiska
affärer, beslöt jag å nyo börja med
värdshusrörelse.

Denna rörelse öppnade jag vid
Skeppsbron 1838, uti samma hus der så kallade Gamla
Rejsens varit.

Detta utländska värdshus blef kalladt
London.

Hållningen deraf var visserligen icke
öfverensstämmande med min ålder; ty mångfaldiga
obehagliga uppträden inträffade snart sagdt
dagligen, och denne befattning, uti alldeles
motsatt förhållande emot hvad jag förut var van,
föreföll mig högst fatiguerande och min man
förklarade sitt stora missnöje deröfver, att jag
emottagit den och yttrade, det jag, som
gammal, icke borde dermed befatta mig och att,
efter hans öfvertygelse, jag, som förut haft en
sällsynt god arbetsförmåga, nu mera vore
oförmögen förestå denna värdshusrörelse.

Jag svarade honom: ja, du har rätt min
vän, jag gillar din anmärkning; men kom ihåg
de svåra sår jag fick på Rörstrandsgatan, då
fastigheten med den goda kägelbanan försåldes
för mine Borgenärer, och jag måste gå ifrån
denna egendom, utblottad på allt. Säg mig,
min vän, huru jag skall kunna bota dessa sår,
att de icke blifva obotliga? Tiderna äro 
ombytliga och man måste skicka sig derefter.
Om jag nu försakar detta tillfälle, så har jag
ingen utväg kunna förnöja mina fordringsegare,
som är min högsta åstundan. Deremot, om
jag fortsätter denna rörelse, kan jag godtgöra
mina skulder och ändock hafva en tarflig
bergning på min ålderdom. Och kom ihåg, min
vän, att nu för tiden heter det: förtjenst och
pengar; men kan du komma i den ställning,
att du kan betala min skuld, och att vi sedan
kunna lefva bekymmerfria dagar med nödig
utkomst, då vill jag gerna öfvergifva denna
värdshusrörelse och följa dig.

Se der min vän har du nu de skäl, som
förmått mig emottaga detta värdshus.

Min man gillade dessa skäl. Vi togo ett
ömt afsked af hvarandra och han anträdde åter
en sjöresa.

Sedermera flyttades värdshuset London
till Huset N:o 2 i Kråkgränden, också vid
Skeppsbron.

Här idkar jag nu detta värdshus.

Jag hyser den öfvertygelsen, att jag icke
haft någön möda ospard för att gå hvar och
ens önskan till mötes, som behagat besöka
detta värdshus.

Innan jag slutar beskrifningen om mina
besynnerliga öden, vill jag anföra en serdeles
händelse. Den beslår deruti:

Under all min lefnad har jag sorgfälligt
sökt vandra på redlighetens och sanningens väg.
Jag har alllid burit afsky för tjufvar och
skälmar, och i sådant fall har jag på allt
möjligt sätt gått Kongl. Polis-Kammaren till
mötes med hvarjehanda upplysningar.

Min ifver i detta fall har gått till den
grad, att jag låtit arrestera mig, för att
derigenom förskaffa Polisen nödige upplysningar,
som de, utom mitt biträde, måhända aldrig
erhållit.

För mitt outtröttliga nit har jag af
Polisens vördade Styresmän erhållit belöning och
tyckte mig uti denna belägenhet, samt enär
jag icke ondt gjort, ej eller hafva att frukta
för något, helst mitt valspråk alltid varit:
Gör rätt och sky för ingen; men t. f.
Polismästaren Hultberg, som föraktade Lagen,
föraktade Konungens egna bud och befallningar,
icke åtlydde Öfver-Domaren och som tycktes
vara så förargad på snart sagdt hela
menniskoslägtet, han skulle äfven utbryta sin illska på
mig; ty den skyldiga och den oskyldiga voro
för honom lika och hans själ gladdes, då han
genom band och bojor, genom fängelse och
prygel kunde pina den oskyldiga påtaga sig
brott. Han, denne grymme, denne hårde och
denne känslolöse man ville äfven förskaffa mig
ibland brottslingarnes antal, och derföre lät
han i Augusti månad 1839, uti min bostad i
Kråkgränden, anställa flere visitationer, under
föregifvande, att tillvarataga tjufgods, som
angifvits der vara undangömdt. Nu borttogs
kläder, duktyg m. m.; och icke nog dermed,
utan på en utom Skans tull belägen, mig
tillhörande egendom gjordes ny visitation, då mitt
silfver mig fråntogs.

Derefter anstäldes förhör i Polisen, då jag
var nära att förlora friheten; men den
närvarande Stads-Fiskalen var en erfaren, stadig,
hederlig och aktningsvärd man.

Jag redovisade för allt, som från mig
blifvit tagit; målet förvisades till Domstolen
och Kongl. Svea Hof-Rätt har, genom Utslag,
bortkastat den svarta slöja, hvarunder Herr
Hultberg sökte begrafva min välfärd och mitt
anseende.

Väl har jag genom Kongl. Hof-Rättens
Utslag blifvit försatt i en klar och oskuldsfull
dag; men det sår Herr Hultberg gaf mig, kan
icke läkas på denna sidan grafven.

Icke endast jag, utan så många, så många
andra hafva störtat för hans våldsamma
behandling.

Huru många, höga och låga, rika och
fattiga, unga och gamla hafva icke klagat öfver

Herr Hultberg, dels hos Justitiæ-Ombudsmannen, 
dels bos Justitiæ-Canzleren och dels i
Svea Hof-Rätt?

Väl hade varit om Herr Hultberg, innan
han blef Polismästare, efterkommit Syrachs ord:
Min son, låt lära dig vishet ifrån ungdomen,
så varder en förståndig man af dig. Då hade
icke så många fallit ett olyckligt offer för
Herr Hultbergs gränslösa magt, då hade icke
fängelserna gifvit genljud af de olyckligas
suckar öfver Herr Hultbergs despotiska förfarande
och då hade han icke varit lika benägen
inkasta menniskor i fängelset, som slagtaren
inkastar boskapen uti slagtarhuset.

Lyckligtvis uppgick den efterlängtade
dagen, då också Herr Hultberg föll och hans
magt tog slut.

Denna dag borde, så länge verlden står,
årligen firas till åminnelse af frihetens
återfående och hvarvid äfven denna Psalm borde
sjungas: O! Gud, vi låfve Dig!

Märkvärdigt var, att natten före den dag
visitationen hos mig skedde, drömde jag att
alla mina möbler voro förskingrade; men att
de, då en stark smäll skedde, åter kommo i
sitt förra skick.

Månne icke detta kan tillämpas på Kongl.
Svea Hof-Rätts rättvisa Dom?

*


Se så, min läsare! här har du nu de
märkvärdigaste händelser af min lefnad. Visserligen
finnas många, som också klandra mig, och
dessa hänvisar jag till det gamla ordspråket,
som säger:
Den, som vill klandra mig och mitt,
Han gånge först hem till sitt.
Finner han intet fel hos sig,
Så komme igen och straffe mig.

Jag inser huru farlig verlden är och
blifver för de unga plantor, som nu växa upp.
Jag vänder mig derföre till alla Husfäder och
beder: Kasta en skarp blick på edra söner, på
edra döttrar och på edra tjenare.

Låt icke fåfängan, flärden, högmodet,
gyckleriet och lasten förstöra dem.

Sköt dessa telningar med sorgfällig omsorg,
så att de för kommande dagar må bära god
frukt och vattna edra grafvar med
tacksamhetens tårar.

Sköt edra barn så, att de måtte växa
såsom pilträd vid vattubäcken, såsom ceder på
Libanon.

Då skall din son framträda på verldsbanan
med kärlek för religion och dygd, sparsamt
och nogräknad, samt stödja och underhålla sitt
fädernesland.

Då skall din dotter icke uppoffra sina
dagar endast åt nöjena, flärden och högmodet,
utan hon skall framträda på verldsbanan för
att förljufva sin mans dagar, med omsorg sköta
sitt hushåll, icke vara okunnig om något eller
intet finnes uti köket, skafferiet och källaren;
hvilket nu, beklagligt nog, ofta händer och
som undergräfver mannens välstånd. Hon skall
vårda sina barn och lära dem den svåra, den
tunga och den ansvarsfulla pligten, att uppfylla
en husmoders alla skyldigheter, och belöningen
njuter hon uti en öm mans omvårdnad samt
lydiga och arbetsamma barns tacksamhet.

Mottagen dessa råd, härflytande från ett
ärligt, godt och välmenande hjerta; och veten
att de äro grundade på en lång erfarenhet,
den bästa läromästare tiden äger.

Farväl min läsare! Lef lyckligt!

Jag är kommen till den ålder, att min
arbetsklocka, kanske snart nog, slår det sista
slaget. Jag går emedlertid mina återstående
öden med lugn till mötes; ty

Det finnes, så hviskar mitt hjerta,
En fristad från oro och smärta,
En hamn att bevara min båt; :|:
Der stormarne icke mer rasa,
Der åskmolnen mista sin fasa,
Der hamnen är utan försåt. :|:

Den hamnen, den hamnen är grafven
Bort om de omätliga hafven,
Belägen på oupptäckt strand. :|:
Från den syns ej seglarn tillbaka,
Så ljuf är den hvilan att smaka,
Så sött är det okända land. :|:
För den, hvilken sorgerna trycka,
Som klagar på öde och lycka,
Är vägen så lång, så lång dit. :|:
För nöjets och vällustens söner,
För den hvilken glädjen bekröner,
Är hamnen blott närmare hit. :|:

Och förr än den hamnen jag hinner,
Visst tusende stormar jag finner,
Som slita mitt segel i tu. :|:
En enda har magt till att styra
Min båt emot vågornas yra,
Och denna dess styrman är Gud.

Stockholm den 16 Mars 1841.

Anna Carlström.



